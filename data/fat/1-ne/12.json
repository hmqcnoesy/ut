{"heading":"Nephi hu enyido-adzehu wɔ anohoba asaase ho; ndzeyɛtsenenee, emumuyɛ, na no mu mba hɔn asehwe; Nyame Eguambaa no ne mbaa wɔ hɔn mu; kwan a Esuafo Duebien no nye Asomafo Duebien no bɛfa do ebu Israel atsɛn; mbrɛ hɔn a wɔbɔwodow wɔ gyedzi mu no hɔn efi fi dze gyinabew bɛyɛ. Bɛyɛ mfe 600–592 Ansaana wɔbɔwo Christ.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Nephi 12","verses":[{"vNo":"1 ","txt":"Na ɔbaa dɛ sor ɔbɔfo no see me dɛ: Hwɛ, na hu w’asefo, na wo nuanom so hɔn asefo. Na mohwɛe, na muhun anohoba asaase no; na muhun dɔmtutuw, nyew, na hɔn dodow dɔɔ sõ dɛ mpoano anhwea."},{"vNo":"2 ","txt":"Na ɔbaa dɛ muhun dɔmtutuw dɛ wɔaboa hɔn ano roko tsia hɔnho; na muhun ɔkõ na metsee akõkoekõ nka na ewudzi pii a wɔdze afona dzii wɔ mo nkorɔfo no mu."},{"vNo":"3 ","txt":"Na ɔbaa dɛ muhun ebusuasantsen pii a woetwa mu kɔ, ɔnam akõkoekõ na wentwiwentwi a ɔwɔ asaase no do ntsi; na muhun nkurow pii, nyew, menntum annkan hɔn dodow mpo."},{"vNo":"4 ","txt":"Na ɔbaa dɛ muhun sum ehubɔwhubɔw wɔ anohoba asaase no enyi; na muhun asenaman, na metsee wimu mpaapaamu na asaasewosow na dede huuhu pii nka; na muhun asaase na mbotan a apaapaa; na muhun akoko dɛ worudwurudwuruw gu; na muhun asaase dɛ apaapaa; na muhun nkuropɔn pii a amemem; na muhun pii a gya ahyew hɔn; na muhun pii so a asaasewosow ntsi edwurudwuruw egu asaase do."},{"vNo":"5 ","txt":"Na ɔbaa dɛ muhun iyinom ekyir no, muhun sum ehubɔhubɔw dɛ ofi asaase enyi kɔ; na hwɛ, muhun dɔmtutuw a wɔahwehwe ase osian Ewuradze n’atsɛmbu kɛse huhu no ntsi."},{"vNo":"6 ","txt":"Na muhun dɛ sor ebue; na Nyame Eguambaa no fi sor risian; na ɔbaa famu beyii noho kyerɛɛ hɔn."},{"vNo":"7 ","txt":"Na muhunii na midzii dase dɛ Sunsum Krɔnkrɔn no tɔɔ duebien bi so do; na Nyankopɔn hyɛɛ hɔn asɔfo na oyii hɔn."},{"vNo":"8 ","txt":"Na sor ɔbɔfo no see me dɛ: Hwɛ Eguambaa n’esuafo duebien, hɔn na wɔasan mu eyi hɔn dɛ wɔmbɔsom w’asefo."},{"vNo":"9 ","txt":"Na ɔsee me dɛ: Ana ekaa Eguambaa n’asomafo duebien no? Hwɛ hɔn na wobobu Israel ebusuakuw duebien no atsɛn; dɛm ntsi wobobu w’asefo asɔfo duebien no atsɛn; osiandɛ hom yɛ Israel fifo."},{"vNo":"10 ","txt":"Na dɛm asomfo duebien a ehu hɔn yinom na wobobu w’asefo atsɛn. Na hwɛ, wɔyɛ atseneneefo afebɔɔ; ɔnam hɔn gyedzi a ɔwɔ Nyame Eguambaa no mu ntsi wɔahor hɔn ntar ma ayɛ fitaa wɔ no bɔgyaa mu."},{"vNo":"11 ","txt":"Na sor ɔbɔfo no see me dɛ: Hwɛ! Na mohwɛe, na muhun ebusuasantsen ebiasa a etwa mu kɔ wɔ tseneneeyɛ mu no; na hɔn ntar yɛ fitaa tse dɛ Nyame Eguambaa nedze no. Na sor ɔbɔfo no see me dɛ: Wɔayɛ iyinom fitaa wɔ Nyame Eguambaa no bɔgyaa no mu, osian hɔn gyedzi a ɔwɔ no mu ntsi."},{"vNo":"12 ","txt":"Na emi, Nephi, so muhun ebusuasantsen a ɔtɔ do anan no mu dɔm pii a woetwa mu kɔ wɔ tseneneeyɛ mu."},{"vNo":"13 ","txt":"Na ɔbaa dɛ muhun asaase no do dɔmtutuw a wɔaboa hɔn ano."},{"vNo":"14 ","txt":"Na sor ɔbɔfo no see me dɛ: Hwɛ w’asefo, na wo nuanom so hɔn asefo."},{"vNo":"15 ","txt":"Na ɔbaa dɛ mohwɛe na muhun m’asefo dɔm pii dɛ wɔaboa hɔn ano na woetsia mo nuanom hɔn asefo no; na wɔaboaboa hɔn ano dɛ wɔrobɔkõ."},{"vNo":"16 ","txt":"Na sor ɔbɔfo no see me dɛ: Hwɛ, nsunyiwa fĩfĩ no a w’egya hunii no nye no; nyew, esutsen no a ɔkãa ho asɛm no; na no bun nye hɛl no bun."},{"vNo":"17 ","txt":"Na sum ehubɔhubɔw no yɛ abɔnsam nsɔhwɛ a ofura enyiwa, na ɔdze pirim adasamba hɔn akoma, na ogya hɔn fa kwan tɛtɛr mu ma wɔhera na wɔyew."},{"vNo":"18 ","txt":"Na dan kɛse pontonn no a w’egya hunii no, yɛ esusuhun na adasamba hɔn ahantanyɛ. Bun kɛse bi da hɔn ntamu; nyew, Onnyiewiei Nyankopɔn ne pɛrpɛr na Messiah no a ɔyɛ Nyame Eguambaa no a Sunsum Krɔnkrɔn gye noho dase fitsi wiadze ahyɛse dze besi ndɛ, na ofitsi dɛm aber yi na afebɔɔ."},{"vNo":"19 ","txt":"Na aber a sor ɔbɔfo no kãa nsɛm yi no, mohwɛe na muhun dɛ mo nuanom hɔn asefo no nye m’asefo no ridzi esi dɛ mbrɛ sor ɔbɔfo no n’asɛm tse; na osian m’asefo hɔn ahantanyɛ, na abɔnsam no nsɔhwɛ ntsi, muhun dɛ mo nuanom hɔn asefo no ahyɛ m’asefo no do."},{"vNo":"20 ","txt":"Na ɔbaa dɛ mohwɛe na muhun dɛ mo nuanom hɔn asefo no edzi m’asefo no do konyim; na dɔmtutuw no kɛhyɛɛ asaase enyi mã."},{"vNo":"21 ","txt":"Na muhun dɔmtutuw no dɛ wɔaboa hɔn ano; na muhun ɔkõ na metsee akõkoekõ nkã wɔ hɔn mu; na akodzi nye akõkoekõ nkã a metsee ekyir no, muhun dɛ ebusuasantsen pii etwa mu kɔ."},{"vNo":"22 ","txt":"Na sor ɔbɔfo no see me dɛ: Hwɛ iyinom nyinara bɔwodow wɔ gyedzi mu."},{"vNo":"23 ","txt":"Na ɔbaa dɛ ekyir no a muhun dɛ wɔawodow wɔ gyedzi mu no wobirii, yɛɛ nkɔwkɔw, na nyimpa a wɔpɛ fĩ, na enyihaw na ebusudze ahorow ahyɛ hɔn mã."}]}