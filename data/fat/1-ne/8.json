{"heading":"Lehi hu enyido-adzehu a ɔfa nkwadua no ho—Odzi n’eduaba no bi na ɔhwehwɛ dɛ n’ebusuafo so bɛyɛ dɛmara—Ohu dadze poma, ɔkwan a ɔyɛ nkekãnkekã na ɔyɛ tseaba, nye sum kebii etwa nyimpa ho ehyia—Sariah, Nephi na Sam dzi eduaba no bi, mbom Laman na Lemuel powee. Bɛyɛ mfe 600–592 Ansaana wɔbɔwo Christ.","prevAbbr":"1-ne","prevNo":7,"nextAbbr":"1-ne","nextNo":9,"chapterTitle":"1 Nephi 8","verses":[{"vNo":"1 ","txt":"Na ɔbaa dɛ yɛboaboaa eduaba n’aba ahorow pii ano, nye nduadzewa ahorow pii so aba ano."},{"vNo":"2 ","txt":"Na ɔbaa dɛ aber a m’egya rotweɔn wɔ sar no do no ɔkasaa kyerɛɛ hɛn dɛ: hwɛ maso daa, anaaso dɛ mehu enyido-adzehu bi."},{"vNo":"3 ","txt":"Na hwɛ, osian dza mehu ntsi, ɔsɛ dɛ midzi dɛw wɔ Ewuradze mu osian Nephi na Sam so ntsi; na mowɔ saintsir a ɔma mutum susu dɛ hɔn na hɔn asefo pii so benya nkwagye."},{"vNo":"4 ","txt":"Mbom hwɛ, Laman na Lemuel, mowɔ suro kɛse bi ma hom na hwɛ ɔyɛ dɛ m’adaaso mu no muhun sar kɛsɛɛ tumm bi."},{"vNo":"5 ","txt":"Na ɔbaa dɛ muhun ɔbarimba bi a ɔhyɛ atar fitaa bi, na ɔbaa begyinaa m’enyim."},{"vNo":"6 ","txt":"Na ɔbaa dɛ afei ɔkasaa kyerɛɛ me na ɔsee me dɛ menka no do."},{"vNo":"7 ","txt":"Na ɔbaa dɛ, mekãa no do no, muhun dɛ mowɔ sar a no do yɛ hu na sum ahyɛ do mã mu."},{"vNo":"8 ","txt":"Na menantseew ndɔnhwer pii wɔ sum mu no afei mehyɛɛ ase bɔɔ mpaa maa Ewuradze dɛ, osian n’ehumbɔbɔr pii no ntsi, onhu me mbɔbɔr."},{"vNo":"9 ","txt":"Na ɔbaa dɛ mobɔɔ mpaa maa Ewuradze ekyir no, muhun kwã petee kɛse bi."},{"vNo":"10 ","txt":"Na afei muhun dua bi a n’eduaba yɛ akɔndɔ na obotum so ama nyimpa enyigye."},{"vNo":"11 ","txt":"Na ɔbaa dɛ mokɔr eduaba no ho kedzii bi: na muhun dɛ ɔyɛ dɛw papapanara sen nduaba a masɔ ahwɛ nyinara. Nyew na muhun dɛ eduaba no yɛ fitaa sen adze fitaa biara a mehu da."},{"vNo":"12 ","txt":"Na midzii eduaba no, muhun dɛ enyigye kɛse bi ahyɛ me kra mã; dɛm ntsi mepɛɛ dɛ m’ebusua so dzi bi; na muhun dɛ ɔyɛ akɔndɔ sen eduaba biara."},{"vNo":"13 ","txt":"Na aber a medze m’enyiwa kɔr aprɔw dɛ mubohu m’ebusua so no, muhun nsu esutsen; na ɔrepem wɔ dua no a miridzi n’eduaba no ho."},{"vNo":"14 ","txt":"Na mohwɛɛ dɛ mubohu bea a ofi reba; na muhun ne tsir wɔ ekyir kakra; na ne tsir hɔ no muhun hom nã, Sariah na Sam na Nephi, na wogyinagyina hɔ dɛ gyama wonnyim bea a wɔrokɔ."},{"vNo":"15 ","txt":"Na ɔbaa dɛ motoo hɔn nsa na medze ndze kɛse kãa kyerɛɛ hɔn dɛ wɔmbra me nkyɛn, na wombedzi eduaba no a ɔyɛ ahomka sen eduaba biara no bi."},{"vNo":"16 ","txt":"Na ɔbaa dɛ wɔbaa me nkyɛn na hɔn so wobedzii bi."},{"vNo":"17 ","txt":"Na ɔbaa dɛ afei mepɛɛ dɛ Laman na Lemuel so bɛba ebedzi eduaba no bi; dɛm ntsi motoo m’enyiwa hwɛɛ esutsen no ne tsir no ho dɛ gyangyanbiara mubohu hɔn."},{"vNo":"18 ","txt":"Na ɔbaa dɛ muhun hɔn na mbom nna wɔmmpɛ dɛ wɔba me nkyɛn bedzi eduaba no bi."},{"vNo":"19 ","txt":"Na muhun dadze poma, na wɔatsen mu afa esutsen no n’egya dze akɛpem dua a migyina ho no."},{"vNo":"20 ","txt":"Na afei so muhun kwan tseaba a no mu yɛ nkekãnkekã bi dɛ ɔda dadze poma no ho, dze abɛpem dua a migyina ho no; dze kɛpem bea a nsunyiwa no no ne tsir wɔ dze kɔto kwã kɛse petee bi a ɔtse dɛ wiadze bi mu."},{"vNo":"21 ","txt":"Na muhun dɔmpepe bi a worunntum nnkan hɔn a hɔn mu dodowara nna wɔreper ba kan dɛ wobotum esi kwan a ɔdze ba dua a migyina ho no mu."},{"vNo":"22 ","txt":"Na ɔbaa dɛ wɔperee bae na wobesii kwan no a wɔdze ba dua no ho no mu."},{"vNo":"23 ","txt":"Na ɔbaa dɛ sum ehubɔhubɔw bi hyɛe, nyew, sum ehubɔhubɔw kebii bi, ma dɛm ntsi hɔn a wobesii kwan no do no foom kwan no, wɔtɔɔ gon na wɔyewee."},{"vNo":"24 ","txt":"Na ɔbaa dɛ muhun binom so a wɔreper ba kan, na wɔbaa kan bosuoo dadze poma no ano; na wɔperee faa sum kebii no mu dzedze dadze poma no mu ara kesii dɛ wɔbaa bedzii dua no n’eduaba no bi."},{"vNo":"25 ","txt":"Na wodzii dua no n’eduaba no bi wiei no, wɔtotoo hɔn enyi dɛ mbrɛ fɛr akã hɔn."},{"vNo":"26 ","txt":"Na mo so medze m’enyiwa kɔr aprɔw, na muhun wɔ nsu esutsen n’afã no ho dɛ dan kɛse pontonn bi, sensɛn wimu na ɔnnka asaase."},{"vNo":"27 ","txt":"Na dɔm ahyɛ mu mã, mpanyimfo na mbofra, mbanyin na mbasiafo; na hɔn ntar yɛ fɛw dodow; na hɔn ndzeyɛɛ yɛ dɛ mbrɛ worisi atwetwe na wɔdze hɔn nsatseaba retsentsen hɔn a wɔaba na woridzi eduaba no bi no do."},{"vNo":"28 ","txt":"Na wodzii eduaba no bi wiei no wɔfɛree, osian hɔn a worisi hɔn atwetwe no ntsi na wɔsaan hɔn ekyir kɛfaa akwan a wɔabra hɔn ho no do na wɔyewee."},{"vNo":"29 ","txt":"Na afei, emi Nephi, merennka m’egya ne nsɛm no nyinara."},{"vNo":"30 ","txt":"Mbom, murutwa no tsia, na hwɛ, ohun dɔmpepe bi so a wɔreper ba kan; na wɔbaa bosuoo dadze poma no ano; na wɔpeer dɛ wɔbɛba kan, wosuoo dadze poma no mu dzendzenndzen, kesii dɛ wɔbaa kan, na wobotwaa hwee famu na wodzii dua no eduaba no bi."},{"vNo":"31 ","txt":"Na afei so ohun dɔmtutu bi so a nna wɔreper hwehwɛ kwan akɔ dɛm dan kɛse pontonn no ho."},{"vNo":"32 ","txt":"Na ɔbaa dɛ nsunyiwa no bun no faa hɔn mu dodowara; na pii so na wɔyewee wɔ n’enyido koduaduaa akwan fofor mu."},{"vNo":"33 ","txt":"Na pii kɛhɛɛn dɛm dan soronko no mu. Na afei wɔkɛhɛɛn dan no mu no, wɔtsentseen hɔn enyimtsia nsatseaba wɔ emi nye hɔn a woridzi eduaba no do; naaso yɛannkasa hɔn ho."},{"vNo":"34 ","txt":"M’egya ne nsɛm a ɔkãa nye dɛ: Na dodow a wɔkasaa hɔnho no wɔhwee ase."},{"vNo":"35 ","txt":"Na Laman na Lemuel enndzi eduaba no bi, dɛm na m’egya kãe."},{"vNo":"36 ","txt":"Na ɔbaa dɛ aber a m’egya kãa n’adaaso anaaso n’enyido-adzehu no mu nsɛm nyina wiei no, ɔsee hɛn dɛ osian ndzɛmba yi a ohunii wɔ n’enyido-adzehu no mu no, nna ɔmaa suro kɛse kãa no wɔ Laman nye Lemuel ho no: nyew, osuroo dɛ bɛyɛ na woeyi hɔn tokyen wɔ Ewuradze enyim."},{"vNo":"37 ","txt":"Na ɔdze abadaa biara a ɔbaatan biara wɔ no tuu hɔn fo, ɔsee hɔn dɛ wombetsie n’asɛm, kyerɛ dɛ Ewuradze bohu hɔn mbɔbɔr, na oenntwa hɔn annkyen; nyew, m’egya kãa nsɛmpa kyerɛɛ hɔn."},{"vNo":"38 ","txt":"Na ɔkãa nsɛmpa kyerɛɛ hɔn na ɔhyɛɛ hɔn nkɔm so wɔ ndzɛmba pii ho wiei no, ɔhyɛɛ hɔn dɛ wondzi Ewuradze ne mbrasɛm do; na ogyaa dɛ ɔbɛkasa akyerɛ hɔn."}]}