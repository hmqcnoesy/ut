{"heading":"Akodzi, etuatsew na emumuyɛdze gye ntaa wɔ Jaredfo abrabɔ mu—Nkɔnhyɛfo hyɛ nkɔm dɛ, sɛ woennu hɔnho a, wɔbɛsɛɛ Jaredfo no korakora—Nkorɔfo no pow nkɔnhyɛfo no nsɛm.","prevAbbr":"ether","prevNo":10,"nextAbbr":"ether","nextNo":12,"chapterTitle":"Ether 11","verses":[{"vNo":"1 ","txt":"Na Com n’aber do no, nkɔnhyɛfo pii so soɛree, na wɔhyɛɛ nkɔm wɔ ɔsɛɛ a ɔbɛba dɛm ɔman kɛse no ho gyedɛ wonu hɔnho na wɔdan ba Ewuradze nkyɛn, na wogyaa hɔn ewudzi nye emumuyɛdze no yɛ."},{"vNo":"2 ","txt":"Na ɔbaa dɛ dɔm no poow nkɔnhyɛfo no, na woguanee kɔr Com nkyɛn ama ɔaabɔ hɔnho ban, osiandɛ dɔm no pɛɛ dɛ wɔsɛɛ hɔn."},{"vNo":"3 ","txt":"Na wohyɛɛ nkɔm wɔ ndzɛmba pii ho kyerɛɛ Com; na onyaa nhyira wɔ no nkwa nda a aka nyina mu."},{"vNo":"4 ","txt":"Na onyinii ara yie, na ɔwoo Shiblom; na Shiblom bedzii ɔhen wɔ n’ananmu. Na Shiblom no nuabanyin tseew no do etua, na ɔkõ kɛse a ɔyɛ dzen hyɛɛ ase wɔ asaase no do."},{"vNo":"5 ","txt":"Na ɔbaa dɛ Shiblom no nuabanyin no hyɛɛ dɛ wonku nkɔnhyɛfo nyinara a wɔhyɛɛ nkɔm wɔ ɔsɛɛ a ɔbɛba dɔm no do no nyina;"},{"vNo":"6 ","txt":"Na esian akɛse bi baa asaase no nyina do ma wɔgyee dase dɛ ndom kɛse bi rebɛba asaase n’enyi do, nye dɔm no so do; na dɛ ɔsɛɛ kɛse na obesi hɔn mu, dza bi mmbaa asaase no do pɛn, na hɔn mbiew bɛyɛ nkuku wɔ asaase enyi do, gyedɛ wonu hɔnho wɔ hɔn emumuyɛdze ho."},{"vNo":"7 ","txt":"Na woenntsie Ewuradze ne ndze, osian hɔn emumuyɛ fɛkuw no ntsi; dɛm ntsi akõkoekõ na wentwiwentwi hyɛɛ ase wɔ asaase no nyina enyi do, na ɔkɔm pii nye ɔyardɔm so bae araa ma ɔsɛɛ kɛse a wonnhu ne nsaso dɛm da wɔ asaase no do sii hɔ; na dɛm ndzɛmba yi nyina sii wɔ Shiblom n’aber do."},{"vNo":"8 ","txt":"Na dɔm no hyɛɛ ase dɛ worunu hɔnho wɔ hɔn emumuyɛ ho; na susuampaara dɛ wɔyɛɛ dɛm no, Ewuradze hun hɔn mbɔbɔr."},{"vNo":"9 ","txt":"Na ɔbaa dɛ wokum Shiblom, na wɔnye Seth baa ndɔmmum, na ɔtsenaa ndɔmmum mu no nkwa nda nyina."},{"vNo":"10 ","txt":"Na ɔbaa dɛ ne babanyin Ahah ne nsa kãa ahenman no; na odzii ɔhen wɔ dɔm no do no nkwa nda nyina. Na ɔyɛɛ emumuyɛ ahorow pii wɔ no nkwa nda nyina mu, na ɔnam do ɔmaa wɔkãa bɔgya pii gui; na no nkwa nda yɛɛ tsia."},{"vNo":"11 ","txt":"Na Ethem, a ɔyɛ Ahah n’asenyi no ne nsa kãa ahenman no; na no so yɛɛ dza ɔyɛ emumudze wɔ no nkwa nda mu."},{"vNo":"12 ","txt":"Na ɔbaa dɛ Ethem n’aber do no nkɔnhyɛfo pii bae, na wɔhyɛɛ nkɔm kyerɛɛ dɔm no bio; nyew, wɔhyɛɛ nkɔm dɛ Ewuradze bɛsɛɛ hɔn korakora efi asaase no enyi do, gyedɛ wonu hɔn ho wɔ hɔn emumuyɛ ho."},{"vNo":"13 ","txt":"Na ɔbaa dɛ dɔm no piriim hɔn akoma, na woenntsie hɔn nsɛm; na nkɔnhyɛfo no dzii awerɛhow na wɔtwee hɔnho fii dɔm no mu."},{"vNo":"14 ","txt":"Na ɔbaa dɛ Ethem buaa atsɛnkyew wɔ no nkwa nda nyina mu; na ɔwoo Moron. Na ɔbaa dɛ Moron dzii ɔhen wɔ n’ananmu; na Moron yɛɛ dza ɔyɛ emumuyɛdze wɔ Ewuradze enyim."},{"vNo":"15 ","txt":"Na ɔbaa dɛ etuatsew sii dɔm no mu, osian dɛm nsumaamu fɛkuwbɔ no a wɔakyekyer dze rohwehwɛ tum nye ahonya ntsi no; na ɔbarimba katakyi emumuyɛnyi bi soɛree wɔ hɔn mu, na ɔnye Moron kõe, na ɔkõ no mu no, odzii ahenman no ne fã do konyim; na ɔfaa ahenman no ne fã mfe pii."},{"vNo":"16 ","txt":"Na ɔbaa dɛ Moron dzii no do nkonyim, na ɔgyee ahenman no bio."},{"vNo":"17 ","txt":"Na ɔbaa dɛ ɔbarimba katakyi bi so soɛree; na ɔyɛ Jared no nuabanyin no n’asenyi."},{"vNo":"18 ","txt":"Na ɔbaa dɛ odzii Moron do nkonyim na ɔgyee ahenman no; dɛm ntsi Moron tsenaa ndɔmmum mu no nkwa nda a aka nyina; na ɔwoo Coriantor."},{"vNo":"19 ","txt":"Na ɔbaa dɛ Coriantor tsenaa ndɔmmum mu no nkwa nda nyina."},{"vNo":"20 ","txt":"Na Coriantor n’aber do no so nkɔnhyɛfo pii bae, na wɔhyɛɛ nkɔm wɔ anwanwadze akɛse ho, na wotsẽatsẽaa mu dɛ dɔm no nnu hɔnho, na gyedɛ wonu hɔn ho ɔno annyɛ a Ewuradze Nyankopɔn bobua atsɛn etsia hɔn na ɔasɛɛ hɔn korakora."},{"vNo":"21 ","txt":"Na Ewuradze Nyankopɔn bɔsoma anaadɛ ɔnam no tum do, dze dɔm fofor bi bɛba ma wɔaabɛfa asaase no, na obodua dɛm kwan noara a oduaa do dze hɔn egyanom bae no do."},{"vNo":"22 ","txt":"Na wɔpoow nkɔnhyɛfo no hɔn nsɛm nyinara, osian hɔn nsumaamu fɛkuwbɔ nye ekyiwadze a wɔyɛe no ntsi."},{"vNo":"23 ","txt":"Na ɔbaa dɛ Coriantor woo Ether, na ɔtsenaa ndɔmmum mu no nkwa nda nyina, na owui."}]}