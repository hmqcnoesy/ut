{"heading":"Isaiah hu da a odzi ekyir temple no, Israel no mboano, na mfe apem atsɛmbu na asomdwee—Wɔbɛbrɛ hɔn a wɔyɛ ahopɔw na ewurkadze adze wɔ Edwuradze ne mbae a Otsĩa Ebien no mu—Fa to Isaiah 2 ho. Bɛyɛ mfe 559–545 Ansaana wɔbɔwo Christ.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2 Nephi 12","verses":[{"vNo":"1 ","txt":"Asɛm a Amoz ne ba Isaiah hunii wɔ Judah na Jerusalem ho."},{"vNo":"2 ","txt":"Na ɔbɛba dɛ nda a odzi ekyir no mu no, wɔdze Ewuradze ne fi bepɔw no bɔbɔ mbepɔw no do, na wɔbɛma no do abɔ akoko nyina do, na amanaman nyina bɛpem aba ho."},{"vNo":"3 ","txt":"Na aman pii bɛse dɛ, hom mbra ma yɛnkɔ Ewuradze bepɔw no do, yɛnkɔ Jacob ne Nyankopɔn fie; na ɔbɛkyerɛ hɛn n’akwan na yɛanantsew n’atsempɔn mu; na Zion na mbra befir aba, na Ewuradze asɛm efir Jerusalem."},{"vNo":"4 ","txt":"Na obobu amanaman mu atsɛn, na wɔakã nyimpa pii enyim; na wɔdze hɔn mfowa abobɔ nsɔw, na wɔdze hɔn mpeaa abobɔ nsɔsɔw—ɔman bi remma afowa do nntsia ɔman bi, eso worunnsua akodzi bio."},{"vNo":"5 ","txt":"O Jacob fifo, hom mbra ma yɛnnantsew Ewuradze ne kan no mu; nyew, hom mbra, na hom nyina afom kwan, obiara afa n’akasa n’emumuyɛ kwan do."},{"vNo":"6 ","txt":"Dɛm ntsi, O Ewuradze, adan wo man, Jacob fi egya, osiandɛ atɔrmuadze a ofi boka ahyɛ hɔn mã, na wotsie ɔsebramufo dɛ Philistiafo, na wɔnye ananamba dzi nkitaho."},{"vNo":"7 ","txt":"Hɔn asaase so ayɛ dwetɛ na sika mã, hɔn akoradze so onnyi ewiei; hɔn asaase so ayɛ mpɔnkɔ mã, na hɔn ntseaseanam nnyi ewiei."},{"vNo":"8 ","txt":"Hɔn asaase do so ayɛ honyi mã; wɔsɔr hɔnankasa hɔn nsaano ndwuma, dza hɔnankasa hɔn nsatseaba ayɛ."},{"vNo":"9 ","txt":"Na obi a ɔnnsɛ bi mmbɔ no mu adze, na nyimpa kɛse mmbrɛ noho adze; dɛm ntsi, mma mmfa mmfir hɔn."},{"vNo":"10 ","txt":"O hom emumuyɛfo, hom nkɛhɛn ɔbotan mu, na hom nhuntsa homho wɔ huntuma no mu, osiandɛ Ewuradze ho hu nye no tumdzi enyimnyam no botwa hom akyen."},{"vNo":"11 ","txt":"Na nyimpa a n’enyiwa a ɔtra no ntɔn no bɛbrɛ adze, na nyimpa n’ahopɔw bɛba famu, na Ewuradze nko ara na wobohuhor no da no mu."},{"vNo":"12 ","txt":"Na dɔm Ewuradze ne da bi wɔ hɔ a ɔbɛba nkontompɔfo na ahopɔwfo nyina do, na ɔhomemadonyi biara do; na wɔbɛbrɛ no adze."},{"vNo":"13 ","txt":"Nyew, Ewuradze ne da no bɛba Lebanon, Cedar, a wɔwowar na wɔamema do, na Bashan nsudur nyinara do."},{"vNo":"14 ","txt":"Na mbepɔw sorɔnsorɔm nyinara, na akoko, na amanaman nyinara a wɔamema hɔnho do, nye nyimpa biara do;"},{"vNo":"15 ","txt":"Na abantsentsen biara, na ɔfasu a wɔatow ho biara do."},{"vNo":"16 ","txt":"Na hɛn a ɔwɔ po do nyinara na Tarshish ahɛn nyinara, na ahwɛdze a ɔyɛ fɛw nyinara do."},{"vNo":"17 ","txt":"Na wɔbɛbrɛ nyimpa n’ekromposɛm adze, na adasa ahopɔwsɛm bɛba famu: na Ewuradze nko ara na wobohuhor no dɛm da no mu."},{"vNo":"18 ","txt":"Na honyi botwa mu akɔ koraa."},{"vNo":"19 ","txt":"Na nkorɔfo bɛhɛn abotan ntokur mu, na famu etu mu, efi Ewuradze no ho hu, na no tumdzi enyimnyam enyim, ber a ɔbɔsoɛr abɔwosow asaase berdzedzeedze no."},{"vNo":"20 ","txt":"Dɛm da no mu na nyimpa bɔtow ne dwetɛ honyi, na ne sika honyi, a wɔyɛɛ maa no dɛ ɔnsɔr no no akyen ama nkusi na mpan;"},{"vNo":"21 ","txt":"Ama wɔaakɛhɛn abotan ntokur na abo mpaapaae mu, efi Ewuradze ho hu ho, na no tumdzi enyimnyam enyim, ber a ɔbɔsoɛr abɔwosow asaase berdzedzeedze no."},{"vNo":"22 ","txt":"Hom ngyaa nyimpa a n’ahom wɔ n’ahwentokura mu no ekyir dzi: na ebɛnadze mu ara na wobobu no bi?"}]}