{"heading":"Lehi tu n’asefo no fo na ohyira hɔn—Owu na wosie no—Nephi tuw noho wɔ ne Nyame papayɛ ho—Nephi dze no werɛ hyɛ Ewuradze mu afebɔɔ. Bɛyɛ mfe 588–570 Ansaana wɔbɔwo Christ.","prevAbbr":"2-ne","prevNo":3,"nextAbbr":"2-ne","nextNo":5,"chapterTitle":"2 Nephi 4","verses":[{"vNo":"1 ","txt":"Na afei, emi, Nephi, mekã dza ɔfa nkɔnhyɛ a m’egya akã ho nsɛm no, dza ɔfa Joseph a wɔdze no kɔr Egypt no ho."},{"vNo":"2 ","txt":"Na hwɛ, nokwar dɛ, ɔhyɛɛ nkɔm a ɔfa n’asefo ho. Na nkɔnhyɛsɛm a ɔkyerɛwee no, nnyɛ akɛse. Na ɔhyɛɛ nkɔm a ɔfa hɛnho, na hɛn ndaamba mbasantsen so ho; wɔakyerɛw no wɔ ayewa mprɛtse no do."},{"vNo":"3 ","txt":"Dɛm ntsi, ber a m’egya dze ne kasaa a ɔfa Joseph no nkɔnhyɛ ho baa ewiei ekyir no, ɔfrɛɛ Laman ne mbabanyin na ne mbabaa, na ɔkãa kyerɛɛ hɔn dɛ: Hwɛ, me mbabanyin na me mbabaa, hom a hom yɛ m’abakan ne mbabanyin na mbabaa, mepɛ dɛ hom yɛ aso tsie me nsɛm."},{"vNo":"4 ","txt":"Na Ewuradze Nyankopɔn akã dɛ: Susuampaara dɛ hom bɛda ho edzi me mbrasɛm do no hom bɛyɛ prɔmprɔm wɔ asaase yi do; na susuampara dɛ hom nnkɛda ho edzi me mbrasɛm do no wobotwa hom efi m’enyi do akyen."},{"vNo":"5 ","txt":"Mbom hwɛ, me mbabanyin na me mbabaa, murunntum nnkɔ me nda mu gyedɛ megya me nhyira egu hom do; na hwɛ, minyim dɛ sɛ wɔtsetse hom wɔ kwan a ɔsɛ dɛ hom fa do no do a, hom nnkɛman efi ho."},{"vNo":"6 ","txt":"Dɛm ntsi, sɛ wɔapaa hom a, hwɛ migya me nhyira gu hom do, ama mpaa no woeyi efi hom do na wɔdze egu hom awofo hɔn etsifi."},{"vNo":"7 ","txt":"Dɛm ntsi, osian me nhyira ntsi, Ewuradze Nyankopɔn remma kwan ma hom nnhera, dɛm ntsi, obohu hom nye hom asefo mbɔbɔr afebɔɔ."},{"vNo":"8 ","txt":"Na ɔbaa dɛ aber a m’egya kasaa kyerɛɛ Laman ne mbabanyin na ne mbabaa wiei no, ɔmaa wɔdze Lemuel ne mbabanyin na ne mbabaa baa n’enyim."},{"vNo":"9 ","txt":"Na ɔkasaa kyerɛɛ hɔn dɛ: Hwɛ, me mbabanyin na me mbabaa, hom a hom yɛ me babanyin a otsĩa ebien ne mbabanyin na mbabaa; hwɛ, migya hom nhyira kor noara a medze gyaa Laman ne mbabanyin na mbabaa no; dɛm ntsi, wɔrennsɛɛ hom korakora; mbom ewiei no wobehyira hom asefo."},{"vNo":"10 ","txt":"Na ɔbaa dɛ m’egya kasaa kyerɛɛ hɔn wiei no, hwɛ, ɔkasaa kyerɛɛ Ishmael ne mbabanyin, nyew, na ne fidua nyinara so mpo."},{"vNo":"11 ","txt":"Na ɔkasaa kyerɛɛ hɔn wiei no, ɔkasaa kyerɛɛ Sam dɛ: Nhyira akã ɔwo nye w’asefo; na ibenya asaase no edzi dɛ mbrɛ wo nua Nephi nyae. Na wɔbɛkan w’asefo akã n’asefo ho; na ebɛyɛ dɛ wo nuabanyin mpo, na w’asefo ayɛ dɛ n’asefo na wobehyira wo wɔ wo nda nyinara mu."},{"vNo":"12 ","txt":"Na ɔbaa dɛ aber a m’egya, Lehi, kasaa kyerɛɛ ne fifo nyinara wiei, dɛ mbrɛ ɔtse wɔ n’akoma mu na Ewuradze no Sunsum a ɔwɔ no mu tse no, ne nda sãe. Na ɔbaa dɛ owui, na wosiee no."},{"vNo":"13 ","txt":"Na ɔbaa dɛ no wu ekyir no, annkyɛr biara na osian Ewuradze no kɔkɔbɔ no ntsi Laman na Lemuel na Ishmael hɔn mbabanyin no hɔn bo fuuw me."},{"vNo":"14 ","txt":"Na emi, Nephi, wɔhyɛɛ me dɛ menkasa nkyerɛ hɔn dɛ mbrɛ n’asɛm no se; osiandɛ makã nsɛm pii akyerɛ hɔn dada na m’egya so dɛmara, ansaana oruwu; dɛm nsɛm no mu pii na wɔakyerɛw wɔ me mprɛtse binom do; ɔyɛ abakɔsɛm ntsi wɔakyerɛw wɔ me mprɛtse binom do."},{"vNo":"15 ","txt":"Na iyinom do na mekyerɛw nsɛm a ofi m’akoma mu, na kyerɛwsɛm a woekrukye wɔ ayewa mprɛtse do. Na me kra enyi gye kyerɛwsɛm ho, na m’akoma dwendwen ho, na mekyerɛw ma me mba ama woeesua na woenya ho mfaso."},{"vNo":"16 ","txt":"Hwɛ, me kra n’enyi gye Ewuradze ne ndzɛmba ho; na m’akoma kɔ do dwendwen ndzɛmba a mehu na matse ho daa nyina."},{"vNo":"17 ","txt":"Naaso iyi ekyir no, Ewuradze ne papayɛ kɛse no ama mehu no ndwuma akɛse a ɔyɛ nwanwa no na m’akoma atsea mu dɛ: O ɔwerɛhonyi a ɔtse dɛ emi! Nyew, m’akoma dzi awerɛhow osian mo honam ntsi; mo kra dzi yaw osian m’emumuyɛ ntsi."},{"vNo":"18 ","txt":"Woetwa mo ho ehyia, ɔnam nsɔhwɛ ntsi na bɔn a ɔnnkyɛr na wɔatõtõ me yi."},{"vNo":"19 ","txt":"Na sɛ mepɛ dɛ megye m’enyi a, m’akoma si nkrum osian me bɔn ntsi; naaso, minyim nyia medze mo werɛ atwer no."},{"vNo":"20 ","txt":"Me Nyame na ɔayɛ me boafo; na ɔagye me wɔ m’amandzehu mu wɔ sar no do; na ɔakora mo do wɔ esu no bun kɛse no mu."},{"vNo":"21 ","txt":"Ɔdze no dɔ ahyɛ me mã araa dze ekodu mo honam ne nhyewee mpo."},{"vNo":"22 ","txt":"Ɔama enyimguase akã m’atamfo araa ma hɔnho awosow wɔ m’enyim."},{"vNo":"23 ","txt":"Hwɛ, ɔtsee mo sũ wɔ adzekyee, na ɔnam enyido-adzehu do maa me nyimdzee adzesaaber no mu."},{"vNo":"24 ","txt":"Na da no mobɔɔ mpaa dzendzenndzen wɔ n’enyim; nyew, memaa me ndze do wɔ sor; na abɔfo sianee baa bɔsoom me."},{"vNo":"25 ","txt":"Na Sunsum no dze n’atsaban bɛfaa me kɔr bepɔw tsentsen bi do. Na m’enyiwa ehu ndzɛmba akɛse, nyew, dza ɔsõ ma ɔdasanyi mpo; dɛm ntsi wɔabra me dɛ mma mennkyerɛw."},{"vNo":"26 ","txt":"O nkyii, sɛ mehu ndzɛmba akɛse a ɔtse dɛm a, sɛ Ewuradze akotow ama adasamba na oehu adasa mbɔbɔr kɛse a ɔtse dɛm a, ɔyɛ dɛn ntsi na ɔwɔ dɛ mo sũ wɔ m’akoma mu na me kra kyinkyin wɔ awerɛhow bɔnsa mu, na mofɔn, na m’ahoɔdzen pa, wɔ m’amandzehu ntsi?"},{"vNo":"27 ","txt":"Na ɔyɛ dɛn ntsi na ɔwɔ dɛ migyaa moho mu ma bɔn, dɛ osian mo honam ntsi a? Nyew, ɔyɛ dɛn ntsi na ɔwɔ dɛ mema nsɔhwɛ kwan, ma abɔnsam nya kwan wɔ m’akoma mu sɛɛ m’asomdwee na ɔtseetsee me kra? Ebɛnadze ntsi na osian me tamfo ntsi mo bo bofuw?"},{"vNo":"28 ","txt":"Soɛr, me kra! mma nnka wo bɔn mu. Dzi dɛw, O m’akoma, na mma mma me kra ne tamfo no kwan bio."},{"vNo":"29 ","txt":"Mma wo bo mmfuw bio osian m’atamfo ntsi. Mma mma m’ahoɔdzen mmpa osian m’amandzehu ntsi."},{"vNo":"30 ","txt":"Dzi dɛw, O m’akoma, na sũ frɛ Ewuradze, na kã dɛ: O Ewuradze, mibeyi wo ayɛw afebɔɔ; nyew,me kra bedzi dɛw wɔ wo mu, me Nyankopɔn, na mo nkwagye botan."},{"vNo":"31 ","txt":"O Ewuradze, ana ebɔpon me kra? Ana ebɛgye me efi m’atamfo nsamu? Ana ebɛyɛ me ma sɛ muhu bɔn a moho apopo?"},{"vNo":"32 ","txt":"Nkyɛ wɔatow hɛl mbobow no mu wɔ m’enyim daa nyina, osiandɛ m’akoma abobɔ na mo sunsum abotow! O Ewuradze, ana ennkɔtow wo tsenenee mbobow no mu wɔ m’enyim, ma manantsew mbɔnsa no mu, na manantsew wo kwan petee no mu?"},{"vNo":"33 ","txt":"O Ewuradze, ana edze wo tsenenee atar no bɛkyekyer moho? O Ewuradze, ana ibobue kwan ama me ma meguan efi m’atamfo enyim? Ana ebɛyɛ mo kwan tɔɔtseen wɔ m’enyim? Ana ennkɛfa fintsidua bi ato mo kwan mu—na mbom ebɛma mo kwan mu ayɛ petee wɔ m’enyim, na ennkɔbobɔw mo kwan, na mbom me tamfo no kwan?"},{"vNo":"34 ","txt":"O Ewuradze, medze mo werɛ atwer wo, na wo mu na medze mo werɛ bɔtwer afebɔɔ. Meremmfa mo werɛ nntwer honam abasa osiandɛ minyim dɛ mpaa akã nyia ɔdze no werɛ twer honam abasa. Nyew, mpaa akã nyia ɔdze no werɛ twer ɔdasanyi anaa ɔdze honam yɛ n’abasa."},{"vNo":"35 ","txt":"Nyew, minyim dɛ dza obiara bebisa efi Nyankopɔn hɔ no, ɔdze bɛma no kwa. Nyew, sɛ memmbisa dza ɔnnsɛ a, me Nyankopɔn dze bɛma me; dɛm ntsi, mebɛma me ndze do ama wo; nyew, mubosũ afrɛ wo, me Nyankopɔn, me tsenenee botan. Hwɛ, me ndze bɔfow aba wo nkyɛn afebɔɔ, mo botan na me Nyankopɔn a ewɔ hɔ daapem. Amen."}]}