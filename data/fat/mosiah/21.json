{"heading":"Lamanfo hwe Limhi no nkorɔfo na wodzi hɔn do konyim—Limhifo hyia Ammon na ɔsakyer hɔn—Wɔkã Jaredfo mprɛtse eduonu anan no ho asɛm kyerɛ Ammon. Bɛyɛ mfe 122–121 Ansaana wɔbɔwo Christ.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"Mosiah 21","verses":[{"vNo":"1 ","txt":"Na ɔbaa dɛ Limhi nye no nkorɔfo no saan hɔn ekyir kɔr Nephi kuropɔn no mu, na wɔhyɛɛ ase tsenaa asaase no do asomdwee mu bio."},{"vNo":"2 ","txt":"Na ɔbaa dɛ nda pii ekyir no Lamanfo no hyɛɛ ase nyaa ebufuw bio wɔ Nephifo no ho, na wobotwaa hɔn asaase ho hyiae."},{"vNo":"3 ","txt":"Afei dze wonnyi ho kwan dɛ woku hɔn osian nsew a hɔn hen edzi akyerɛ Limhi no ntsi; na mbom wɔbobɔɔ hɔn asomu na wodzii hɔn do tum; na wɔhyɛɛ ase dze adzesoadze a ɔyɛ dur totoo hɔn ekyir, na wɔkãa hɔn dɛ asoaso a ɔatɔ mmum—"},{"vNo":"4 ","txt":"Nyew, wɔyɛɛ iyi nyinara ama Ewuradze n’asɛm aahyɛ mã."},{"vNo":"5 ","txt":"Na afei Nephifo hɔn amandzehu no yɛɛ kɛse, na wonnhu kwan biara so a wobodua do agye hɔnho efi hɔn nsa, osiandɛ Lamanfo no etwa hɔnho nyinara ehyia."},{"vNo":"6 ","txt":"Na ɔbaa dɛ dɔm no hyɛɛ ase hwinhwinii ɔhen no osian hɔn amandzehu no ntsi; na wonyaa pɛ bi dɛ wɔbɔkɔ hɔn do nye hɔn akɔkõ. Na wɔdze hɔn sombobɔ tseetsee ɔhen no dodow; dɛm ntsi ɔmaa hɔn kwan dɛ wɔnyɛ dza wɔpɛ dɛ wɔyɛ."},{"vNo":"7 ","txt":"Na wɔboaboaa hɔnho bio, na wɔhyɛɛ hɔn akotar, na wɔkɔr Lamanfo do dɛ worukotu hɔn efi hɔn asaase do."},{"vNo":"8 ","txt":"Na ɔbaa dɛ Lamanfo no kãa hɔn gui, na wɔpaam hɔn na wokum hɔn mu pii."},{"vNo":"9 ","txt":"Na afei nna sũ na kwadwom twa aba Limhi no dɔm no mu, okunafo rusũ no kun, babanyin nye babasia rusũ ma hɔn egya, na nkyerɛbanyin rusũ ma hɔn nuanom."},{"vNo":"10 ","txt":"Afei nna ekunafo pii wɔ asaase no do, na wosũ dzendzenndzen da biara, osian Lamanfo ho suro a ahyɛ hɔn mu mã no ntsi."},{"vNo":"11 ","txt":"Na ɔbaa dɛ hɔn daadaa sũ no pusuuw Limhi no nkorɔfo a wɔaka no ma hɔn bo fuuw Lamanfo no; na wɔkɔr bio dɛ wɔrokɔkõ, na mbom wɔpaam hɔn bio, na wɔhweer nyimpa pii."},{"vNo":"12 ","txt":"Nyew, wɔkɔr bio, ne mprɛnsa na wohun amandze dɛmara bio; na hɔn a woennku hɔn no saan hɔn ekyir bio baa Nephi kuropɔn no mu."},{"vNo":"13 ","txt":"Na wɔbrɛɛ hɔn ho adze araa wɔ famu mpo, dze hɔn ho hyɛɛ nkowaasom nkɔndua ase, gyaa hɔn ho dze maa ɔhwe nye akɔnaaba ne dzi nye adzesoadze biara a hɔn atamfo pɛɛ dɛ wɔdze soa hɔn no mu."},{"vNo":"14 ","txt":"Na wɔbrɛɛ hɔnho adze kɔr ahobrɛadze ne bun mu mpo; na wosũ dzendzenndzen frɛɛ Nyame; nyew, wosũi frɛɛ hɔn Nyankopɔn adzekyee nyinara mu dɛ onyi hɔn mfi hɔn amandzehu mu."},{"vNo":"15 ","txt":"Na afei Ewuradze yɛɛ nyaa dɛ obetsie hɔn sũfrɛ osian hɔn emumuyɛ ntsi; naaso Ewuradze tsiee hɔn sũ, na ɔhyɛɛ ase goow Lamanfo no hɔn akoma; naaso Ewuradze hun dɛ ɔnnsɛ dɛ ɔgye hɔn fi nkowaasom mu."},{"vNo":"16 ","txt":"Na ɔbaa dɛ wɔhyɛɛ ase dɛ wɔreyɛ prɔmprɔm nkakrankakra wɔ asaase no do, na wɔhyɛɛ ase dɛ worinya ewifua pii, nye nguankuw na anantwikuw, dɛm ntsi ɔkɔm anndze hɔn."},{"vNo":"17 ","txt":"Afei nna mbaa a wɔwɔ hɔ no dɔɔ sõ sen mbanyin no; dɛm ntsi ɔhen Limhi hyɛɛ mbra dɛ ɔbanyin biara mma biribi ma wɔmfa mboa ekunafo nye hɔn mba, amma ɔkɔm ennku hɔn; na wɔyɛɛ iyi osiandɛ hɔn a wokum hɔn no dɔɔ sõ."},{"vNo":"18 ","txt":"Afei Limhi no nkorɔfo no bɔɔ mu yɛɛ kuw kor dɛ mbrɛ wobotum, hwɛɛ hɔn ewifua nye hɔn nguankuw do yie."},{"vNo":"19 ","txt":"Na ɔhen nankasa so suroo dɛ no nko bɛtra afasu a wɔatow no wɔ kurow no ho no, gyedɛ n’aweɔmfo kã no ho, osuroo dɛ annhwɛ a nna ɔakɔtɔ Lamanfo nsa mu."},{"vNo":"20 ","txt":"Na ɔmaa no nkorɔfo no weɔɔn asaase a etwa hɔn ho ehyia no yie ama wɔnam kwan bi do eetum akyer asɔfo no a woewia Lamanfo hɔn mbabaa dze hɔn eguan akɔ sar no do no a ɔnam dɛm ntsi ma dɛm ɔsɛɛ kɛse a ɔtse dɛm aba hɔn do no."},{"vNo":"21 ","txt":"Na wɔpɛɛ dɛ wɔkyer hɔn na wɔtwe hɔn aso; osiandɛ wɔaba Nephi asaase do anafua, na wɔabɔsoa hɔn ewifua nye hɔn ndzɛmba a ɔsom bo pii kɔ; dɛm ntsi nna wɔretsɛw hɔn."},{"vNo":"22 ","txt":"Na ɔbaa dɛ nna basabasayɛ biara ammbɛda Lamanfo na Limhi no nkorɔfo no ntamu, kesii aber mpo a Ammon nye no nuanom baa asaase no do."},{"vNo":"23 ","txt":"Na ɔhen no na n’aweɔmfo fiir edzi kɔr kurow no mbobow ekyir, na hɔ na wohun Ammon na no nuanom no; wɔdween dɛ wɔyɛ Noah n’asɔfoe no, dɛm ntsi ɔmaa wɔfaa hɔn na wɔkyekyeer hɔn dze hɔn too efiadze. Na sɛ wɔyɛ Noah n’asɔfoe no a nkyɛ ɔmaa wokum hɔn."},{"vNo":"24 ","txt":"Mbom aber a ohun dɛ ɔnntse dɛm, na mbom wɔyɛ n’enuanom, na wofi Zarahemla asaase do bae no, dɛw kɛse hyɛɛ no mã."},{"vNo":"25 ","txt":"Afei ansaana Ammon rebɛba hɔ no, ɔhen Limhi somaa nyimpa kakra bi dɛ wɔnkɔhwehwɛ Zarahemla asaase no; na mbom woennhu hɔ, na wɔyeew wɔ sar no do."},{"vNo":"26 ","txt":"Naaso, wohun asaase a nna dɔm wɔ do ara yie; nyew, asaase a mbiew a ho akokwa ahyɛ do mã; nyew, asaase a nkyɛ nyimpa pii wɔ do na wɔasɛɛ no; na wosusuu dɛ ɔyɛ Zarahemla asaase, ntsi wɔsaan hɔn ekyir baa Nephi asaase do, wodur asaase no do no, annkyɛr biara na Ammon bae."},{"vNo":"27 ","txt":"Na wɔdze nkyerɛwee bi bae, nkorɔfo no a wohun hɔn mbiew no hɔn nkyerɛwee mpo; na woekrukye no wɔ boran mprɛtse do."},{"vNo":"28 ","txt":"Na afei dɛw hyɛɛ Limhi ma bio ber a ɔtsee fii Ammon n’anomu dɛ ɔhen Mosiah wɔ akyɛdze a ofi Nyame hɔ a ɔbɛma oetum akyerɛ nkrukye no ase no; nyew, na Ammon so n’enyi gyee."},{"vNo":"29 ","txt":"Naaso awerɛhow hyɛɛ Ammon na no n’enuanom no ma osiandɛ woekuku hɔn enuanom no mu pii."},{"vNo":"30 ","txt":"Na bio ɔhen Noah nye n’asɔfoe so ama nkorɔfo no ayɛ emumuyɛdze pii etsia Nyankopɔn; na wosũi so dze maa Abinadi no wu; nna Alma nye dɔm a wɔka no ho kɔree no so, hɔn a wɔnam Nyankopɔn n’ahoɔdzen na no tum do nyaa gyedzi gyee nsɛm a Abinadi kãe no too mu no kyekyeer Nyame n’asɔr."},{"vNo":"31 ","txt":"Nyew, wosũi wɔ hɔn nkɔree no ntsi, osiandɛ wonnyim bea a woeguan kɔ. Nkyɛ wɔdze enyigye bɔdɔm hɔn, osiandɛ hɔn so nye Nyame edzi ahyɛmu dɛ wɔbɔsom no na woedzi ne mbrasɛm do."},{"vNo":"32 ","txt":"Na afei ofitsi ber a Ammon bae n’ekyir no, ɔhen Limhi nye no nkorɔfo no mu dodowara so nye Nyame edzi ahyɛmu dɛ wɔbɔsom no na woedzi ne mbrasɛm do."},{"vNo":"33 ","txt":"Na ɔbaa dɛ ɔhen Limhi nye no nkorɔfo no mu dodowara pɛɛ dɛ wonuma hɔn; mbom nna obiara nnyi asaase no do a oenya tumdzi bi efi Nyame hɔ. Na Ammon ammpɛ dɛ ɔbɛyɛ dɛm adze yi, nna obu noho dɛ ɔyɛ akowaa a onndzi mu."},{"vNo":"34 ","txt":"Dɛm ntsi dɛm aber no wɔammboa hɔn ano annkyekyer asɔr, mbom nna wɔrotweɔn Ewuradze no Sunsum. Afei nna wɔpɛ dɛ wɔbɛyɛ dɛ mbrɛ Alma nye n’enuanom no mpo, a woeguan kɔ sar no do no tse."},{"vNo":"35 ","txt":"Wɔpɛɛ dɛ wonnuma hɔn ma ɔyɛ dasegye dɛ wɔpɛ dɛ wɔdze hɔn akoma nyinara som Nyame; naaso wɔmaa mber guu mu ara yie; na wɔbɛkã hɔn enuma ho nsɛm ekyir yi."},{"vNo":"36 ","txt":"Na afei Ammon na no dɔm, nye ɔhen Limhi na no dɔm hɔn aperdzi ara nye dɛ wobefi Lamanfo nsa na woefi nkowaasom mu."}]}