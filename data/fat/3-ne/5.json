{"heading":"Nephifo no nu hɔnho na woyi hɔn bɔn akwa—Mormon kyerɛw no nkorɔfo no ho abakɔsɛm na ɔbɔ daapem asɛm no ho dawur kyerɛ hɔn—Wɔbɛkã Israel mba a wɔabɔ hɔn apetse mber pii no aboa ano. Christ n’Awoo ekyir bɛyɛ mfe 22–26.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3 Nephi 5","verses":[{"vNo":"1 ","txt":"Na afei hwɛ, ɔkra tseasefo biara nnyi Nephifo no mu a ɔgyee kyim ketseketse mpo wɔ nkɔnhyɛfo krɔnkrɔn no hɔn nsɛm a wɔkãe no ho; na wonyim dɛ ɔwɔ so dɛ ɔhyɛ mã."},{"vNo":"2 ","txt":"Na wonyim dɛ oye dɛ Christ aba, na osian nsɛnkyerɛdze pii a woeyi akyerɛ a ɔfa no mbrɛ nkɔnhyɛfo hɔn nsɛm tse nye ndzɛmba a etwa mu kɔ dada ntsi wonyim dɛ ɔwɔdɛ ndzɛmba a wɔakã ho nsɛm nyina so ba mu."},{"vNo":"3 ","txt":"Dɛm ntsi wogyaa hɔn bɔn nye hɔn ebusudze, nye hɔn ndwamambɔ nyina yɛ, na wɔdze hɔn ahoɔdzen nyina soom Nyame adzekyee nye adzesaa."},{"vNo":"4 ","txt":"Na afei ɔbaa dɛ ber a wɔfaa edwotwafo no nyina adaduafo no, hɔn a wɔaka no so mu biara emmfi nsa a woennku no, na wɔdze hɔn adaduafo no guu efiadze, na wɔmaa wɔkãa Nyankopɔn n’asɛm kyerɛɛ hɔn; na dodow a wonuu hɔnho wɔ hɔn bɔn ho na wodzii ahyɛmu dɛ worinndzi ewu bio no, wogyaa hɔn ma wonyaa ahotɔ."},{"vNo":"5 ","txt":"Mbom hɔn mu dodowara a wɔwɔ hɔ a woenndzi ahyɛmu no, na wohun dɛ ewudzisɛm da ho suma hɔn akoma mu, nyew, dodowara a wohun hɔn dɛ worupuw hɔn nuanom no, wobuu hɔn fɔ na wɔtwee hɔn aso dɛ mbrɛ mbra no se."},{"vNo":"6 ","txt":"Na dɛm maa wɔdze dɛm emumuyɛdze nye nsumaamu fɛkuwbɔ no a ɔmaa wɔyɛɛ emumuyɛdze na wodzii ewu pii no baa ewiei."},{"vNo":"7 ","txt":"Na dɛm na afe a ɔtɔ do eduonu ebien dze bɛsenee na afe a ɔtɔ do eduonu ebiasa so dɛmara, na afe a ɔtɔ do eduonu anan, nye eduonu enum so dɛmara na ɔbɛsenee."},{"vNo":"8 ","txt":"Na ndzɛmba pii sisii a ɔyɛ akɛse na ɔyɛ nwanwa so wɔ binom enyido; naaso woenntum annkyerɛw ne nyina wɔ nwoma yi mu, nyew, dza wɔyɛɛ wɔ dɛm dɔm yi mu wɔ mfe eduonu enum ntamu no, sɛ wɔkyɛ mu ɔha a no mu kor mpo ronnkɔ nwoma yi mu."},{"vNo":"9 ","txt":"Mbom hwɛ nwoma bi wɔ hɔ a wɔakyerɛw dɛm ndzɛmba yi a ɔfa dɔm yi ho wɔ mu; Nephi akyerɛw dza oesi a ɔyɛ nokwar no nyina na mbom oetwitwaa no ntsiantsia."},{"vNo":"10 ","txt":"Dɛm ntsi makyerɛw dɛm ndzɛmba yi nyina dɛ mbrɛ Nephi ne kyerɛwsɛm no tse, dza nna woekrukye wɔ mprɛtse a wɔfrɛ no Nephi mprɛtse no do no."},{"vNo":"11 ","txt":"Na hwɛ, merekyerɛw abakɔsɛm no wɔ mprɛtse a medze mankasa me nsa yɛɛ yi do."},{"vNo":"12 ","txt":"Na hwɛ, wɔfrɛ me Mormon, asaase Mormon dzin no nna wɔdze frɛ me, asaase no a Alma kyekyeer asɔr wɔ do dze maa dɔm no, nyew, asɔr a odzi kan a wɔkyekyeree wɔ hɔn mu wɔ hɔn mbrato ekyir no."},{"vNo":"13 ","txt":"Hwɛ, meyɛ Jesus Christ, Nyankopɔn ne Ba no no suanyi. Ɔafrɛ me dɛ menda n’asɛm no edzi wɔ no nkorɔfo mu, ama woeenya daapem nkwa."},{"vNo":"14 ","txt":"Na oye dɛ emi, dɛ mbrɛ Nyankopɔn ne pɛ tse, mebɛma hɔn a woewu kɔ no, hɔn a nna wɔyɛ krɔnkrɔn no, hɔn mpaabɔ a wɔnam gyedzi do bɔe dɛ wɔnkyerɛw ndzɛmba a obesi nyina nto hɔ no ahyɛ mã—"},{"vNo":"15 ","txt":"Nyew, wɔnkyerɛw biribi kakra a ɔfa ndzɛmba a esisi fitsi ber a Lehi fii Jerusalem bae no dze besi ndɛ."},{"vNo":"16 ","txt":"Dɛm ntsi, merekyerɛw efi abakɔsɛm a hɔn a woedzi m’enyim kan kɔ no akyerɛw ato hɔ dze kesi da a mo so me mber hyɛɛ ase no."},{"vNo":"17 ","txt":"Na hwɛ merekyerɛw ndzɛmba a mankasa medze m’enyiwa ehu."},{"vNo":"18 ","txt":"Na minyim dɛ nsɛm a merekyerɛw yi si pi na ɔyɛ nokwar so; naaso ndzɛmba pii wɔ hɔ a, dɛ mbrɛ hɛn kasaa tse no ntsi, yerunntum nnkyerɛw."},{"vNo":"19 ","txt":"Na afei medze me nsɛm aba ewiei; dza ɔfa mankasa moho no, na afei merebɛkã dza a ɔfa ndzɛmba a osii ansaana wɔrowo me."},{"vNo":"20 ","txt":"Emi nye Mormon, meyɛ Lehi n’asenyi mapa. Na mowɔ siantsir a ɔsɛ dɛ motonton me Nyame nye m’Agyenkwa Jesus Christ, dɛ ɔno na oyii hɛn egyanom fii Jerusalem asaase do bae, (na obiara nnyim gyedɛ ɔnoara nko nye hɔn a oyii hɔn fii asaase no do bae no) na dɛ ɔama emi nye mo nkorɔfo dɛm nyimdzee a ɔfa hɛn akra no nkwagye ho."},{"vNo":"21 ","txt":"Nokwar, oehyira Jacob ne fifo, na oehu Joseph n’asefo mbɔbɔr."},{"vNo":"22 ","txt":"Na mber dodow biara a Lehi ne mba no dzii ne mbrasɛm do no, ohyiraa hɔn na ɔyɛɛ hɔn prɔmprɔm dɛ mbrɛ n’asɛm se."},{"vNo":"23 ","txt":"Nyew, na nokwar ɔdze Joseph n’asefo nkaa bɛba bio ma woeebenya Ewuradze hɔn Nyankopɔn noho nyimdzee."},{"vNo":"24 ","txt":"Na nokwar dɛ Ewuradze tse ase yi, ɔbɛtase Jacob n’asefo a wɔabɔ hɔn apetse wɔ asaase nyina enyi do no efi asaase ne mfɛndzanan nyina aboa ano."},{"vNo":"25 ","txt":"Na dɛ mbrɛ ɔnye Jacob ne fifo dzii ahyɛmu no, dɛmara so mpo na ahyɛmu a ɔnye Jacob n’asefo edzi no bɛhyɛ mã wɔ nankasa ne ber mu, ama Jacob fifo do asan eenya ahyɛmu a ɔnye hɔn dzii no ho nyimdzee."},{"vNo":"26 ","txt":"Na nkyii wobohu hɔn Pomfo no a ɔyɛ Jesus Christ, Nyankopɔn ne Ba no; na nkyii wɔbɛtase hɔn efi asaase ne mfɛndzanan nyina aboa ano wɔ hɔnankasa hɔn asaase do, bea a wɔwɔ ma wɔabɔ hɔn apetse no; nyew, dɛ Ewuradze tse ase yi ɔbɛyɛ hɔ. Amen."}]}