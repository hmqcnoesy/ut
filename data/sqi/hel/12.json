{"heading":"Njerëzit janë të paqëndrueshëm dhe të marrë, dhe të shpejtë për të bërë keq—Zoti ndëshkon popullin e tij—Asgjësia e njerëzve krahasohet me pushtetin e Perëndisë—Në ditën e gjykimit, njerëzit do të fitojnë jetën e përjetshme ose mallkimin e përjetshëm. Rreth 6 para K.","prevAbbr":"hel","prevNo":11,"nextAbbr":"hel","nextNo":13,"chapterTitle":"Helamani 12","verses":[{"vNo":"1 ","txt":"Dhe kështu ne mund të shohim sa të rreme dhe gjithashtu paqëndrueshmërinë e zemrave të fëmijëve të njerëzve; po, ne mund të shohim se Zoti në mirësinë e tij të madhe e të pafund, bekon dhe i përparon ata që e vendosin besimin e tyre në të."},{"vNo":"2 ","txt":"Po, dhe ne mund të shohim që pikërisht, në kohën kur ai begaton popullin e tij, po, në shtimin e arave të tyre, të grigjave të tyre dhe të kopeve të tyre dhe në ar, dhe në argjend, dhe në të gjitha gjërat e çmueshme të çfarëdo lloji dhe mjeshtërie; duke u kursyer jetën dhe duke i çliruar nga duart e armiqve të tyre; duke zbutur zemrat e armiqve të tyre, që ata të mos shpallin luftë kundër tyre; po, dhe në fund, duke bërë të gjitha gjërat për mirëqenien dhe për lumturinë e popullit të tij; po, atëherë është koha që ata ngurtësojnë zemrat e tyre dhe harrojnë Zotin, Perëndinë e tyre dhe shkelin nën këmbët e tyre të Shenjtin—po, dhe këtë gjë e bëjnë për shkak të rehatisë së tyre dhe begatisë së tyre jashtëzakonisht të madhe."},{"vNo":"3 ","txt":"Dhe kështu ne shohim se në qoftë se Zoti nuk e ndëshkon popullin e tij me shumë fatkeqësi, po, vetëm në qoftë se ai nuk i viziton me vdekje dhe me tmerr dhe me zi buke, dhe me çdo lloj epidemie, ata nuk do ta kujtojnë atë."},{"vNo":"4 ","txt":"O, sa të marrë dhe sa të kotë dhe sa të ligj, dhe djallëzorë, dhe sa të shpejtë për të bërë paudhësi, dhe sa të ngadalshëm për të bërë mirë, janë fëmijët e njeriut; po, sa të shpejtë të dëgjojnë fjalët e të ligut dhe të vënë zemrat e tyre mbi gjërat e kota të botës."},{"vNo":"5 ","txt":"Po, sa të shpejtë që të ngrihen në kryelartësi; po, sa të shpejtë që të mburren dhe të bëjnë çdo gjë nga ajo që është paudhësi; dhe sa të ngadalshëm që janë të kujtojnë Zotin, Perëndinë e tyre dhe t'u vënë veshin këshillave të tij, po, sa të ngadalshëm që të ecin në shtigjet e urtësisë!"},{"vNo":"6 ","txt":"Vini re, ata nuk dëshirojnë që Zoti, Perëndia i tyre i cili i ka krijuar, të sundojë dhe të mbretërojë mbi ta; me gjithë mirësinë dhe mëshirën e tij të madhe ndaj tyre, ata nuk i çmojnë fare këshillat e tij dhe nuk duan që ai të jetë udhërrëfyesi i tyre."},{"vNo":"7 ","txt":"O, sa e madhe është asgjësia e fëmijëve të njerëzve; po, ata janë madje edhe më pak se pluhuri i tokës."},{"vNo":"8 ","txt":"Pasi vini re, pluhuri i tokës lëviz sa andej këtej e ndahet veç e veç, sipas urdhrit të Perëndisë sonë të madh dhe të përhershëm."},{"vNo":"9 ","txt":"Po, vini re, nga zëri i tij dridhen dhe tunden kodra dhe male."},{"vNo":"10 ","txt":"Dhe nga fuqia e zërit të tij ato çahen dhe sheshohen dhe bëhen rrafsh, po, madje sikurse një luginë."},{"vNo":"11 ","txt":"Po, nga fuqia e zërit të tij, e gjithë toka dridhet;"},{"vNo":"12 ","txt":"Po, nga fuqia e zërit të tij, themelet tunden, madje mu në qendër."},{"vNo":"13 ","txt":"Po, dhe në qoftë se ai i thotë tokës,—Lëviz—ajo lëviz."},{"vNo":"14 ","txt":"Po, në qoftë se ai i thotë tokës—Shko prapa që të zgjatet dita për shumë orë—bëhet;"},{"vNo":"15 ","txt":"Dhe kështu, sipas fjalës së tij, toka shkon prapa dhe njeriut i duket se dielli nuk lëviz; po, dhe vini re, ashtu është; pasi me siguri është toka që lëviz dhe jo dielli."},{"vNo":"16 ","txt":"Dhe vini re, në qoftë se ai u thotë gjithashtu ujërave të thellësisë së madhe—Shteruni—bëhet."},{"vNo":"17 ","txt":"Vini re, në qoftë se ai i thotë këtij mali—Ngrihu lart dhe eja këtu dhe bjer mbi atë qytet, që të varroset—vini re, bëhet."},{"vNo":"18 ","txt":"Dhe vini re, në qoftë se një njeri fsheh një thesar në tokë dhe Zoti i thotë—Qoftë i mallkuar për shkak të paudhësisë së atij që e ka fshehur—vini re, ai mallkohet."},{"vNo":"19 ","txt":"Dhe në qoftë se Zoti do të thotë—Qofsh mallkuar, që askush mos të të gjejë tani e tutje e përgjithnjë—vini re, askush nuk do ta gjejë tani e tutje e përgjithnjë."},{"vNo":"20 ","txt":"Dhe vini re, në qoftë se Zoti do t'i thotë një njeriu—Për shkak të paudhësive të tua, ti do të mallkohesh përgjithnjë—do të bëhet."},{"vNo":"21 ","txt":"Dhe në qoftë se Zoti do të thotë—Për shkak të paudhësive të tua, ti nuk do të dalësh kurrë në praninë time—ai do të bëjë që të ndodhë kështu."},{"vNo":"22 ","txt":"Dhe mjerë ai, të cilit do t'ia thotë këtë, pasi do t'ia thotë atij që do të bëjë paudhësi dhe ai nuk mund të shpëtohet; prandaj, për këtë shkak, që njerëzit të mund të shpëtohen, është shpallur pendimi."},{"vNo":"23 ","txt":"Prandaj, të bekuar janë ata që do të pendohen dhe do t'i vënë veshin zërit të Zotit, Perëndisë së tyre; pasi këta janë ata që do të shpëtohen."},{"vNo":"24 ","txt":"Dhe dhëntë Perëndia, në tërësinë e tij të madhe, që njerëzit të çohen në pendim dhe në vepra të mira, që ata të kthehen në hirësi për hirësi, sipas veprave të tyre."},{"vNo":"25 ","txt":"Dhe unë do të doja që të gjithë njerëzit të shpëtohen. Por, ne lexojmë që në ditën e madhe dhe të fundit, ka disa që do të flaken, po, nuk do të lejohen të dalin në praninë e Zotit;"},{"vNo":"26 ","txt":"Po, do të caktohen në një gjendje mjerimi të përhershëm, duke përmbushur fjalët që thonë: Ata që kanë bërë mirë, do të kenë jetë të përjetshme; dhe ata që kanë bërë keq, do të kenë mallkim të përjetshëm. Dhe kështu është. Amen."}]}