{"heading":"Pagëzimi i fëmijëve të vegjël është një neveri e ligë—Fëmijët e vegjël janë gjallë në Krisht për shkak të Shlyerjes—Besimi, pendimi, bindja dhe përulja në zemër, marrja e Frymës së Shenjtë dhe durimi deri në fund, çojnë në shpëtim. Rreth 401–421 pas K.","prevAbbr":"moro","prevNo":7,"nextAbbr":"moro","nextNo":9,"chapterTitle":"Moroni 8","verses":[{"vNo":"1 ","txt":"Një letër e atit tim, Mormonit, që më shkroi mua Moronit; dhe ma shkroi pak kohë pas thirrjes sime në shërbesë. Dhe ai më shkroi në këtë mënyrë, duke thënë:"},{"vNo":"2 ","txt":"Biri im i dashur, Moroni, gëzohem jashtëzakonisht shumë se Zoti yt, Jezu Krishti, është kujtuar dhe të ka thirrur në shërbesën e tij dhe në punën e tij të shenjtë."},{"vNo":"3 ","txt":"Unë të kujtoj gjithnjë në lutjet e mia që i bëj përherë Perëndisë, Atit, në emrin e Fëmijës së tij të Shenjtë, Jezusit, që ai, me anë të mirësisë dhe hirit të tij të pasosur do të të mbajë nëpërmjet qëndrueshmërisë së besimit tuaj në emrin e tij deri në fund."},{"vNo":"4 ","txt":"Dhe tani, biri im, po të flas në lidhje me atë që më hidhëron jashtëzakonisht; pasi hidhërohem kur ka debate mes jush."},{"vNo":"5 ","txt":"Pasi, në qoftë se unë kam mësuar të vërtetën, ka patur debate mes jush në lidhje me pagëzimin e fëmijëve tuaj të vegjël."},{"vNo":"6 ","txt":"Dhe tani, biri im, unë dëshiroj që ti të punosh me zell që ky gabim i madh të korrigjohet mes jush; pasi, për këtë qëllim e kam shkruar këtë letër."},{"vNo":"7 ","txt":"Meqë menjëherë, posa mësova këto gjëra rreth jush, unë iu drejtova Zotit në lidhje me këtë çështje. Dhe fjala e Zotit më arriti nëpërmjet fuqisë së Frymës së Shenjtë, duke thënë:"},{"vNo":"8 ","txt":"Dëgjo fjalët e Krishtit, Shëlbuesit tënd, Zotit tënd dhe Perëndisë tënd. Shiko, unë nuk erdha në këtë botë të thërres të drejtët, por mëkatarët që të pendohen; të shëndetshmit nuk kanë nevojë për mjekun, por ata që janë të sëmurë; prandaj, fëmijët e vegjël janë të shëndetshëm, meqë nuk mund të bëjnë mëkat; prandaj mallkimi i Adamit hiqet nga ata tek unë, kështu që nuk ka fuqi mbi ta; dhe ligji i rrethprerjes mbaron me mua."},{"vNo":"9 ","txt":"Dhe në këtë mënyrë Fryma e Shenjtë ma zbuloi fjalën e Perëndisë; prandaj, biri im i dashur, unë e di se është një tallje solemne përpara Perëndisë, që të pagëzoni fëmijët e vegjël."},{"vNo":"10 ","txt":"Vër re, unë të them që këtë gjë duhet t'u mësosh—pendim dhe pagëzim për ata që janë të përgjegjshëm dhe që mund të bëjnë mëkat; po, mësoju prindërve se ata duhet të pendohen dhe të pagëzohen, dhe të përulen, sikurse fëmijët e tyre të vegjël dhe të gjithë ata do të shpëtohen me fëmijët e tyre të vegjël."},{"vNo":"11 ","txt":"Dhe se fëmijët e tyre të vegjël nuk kanë nevojë për pendim, as për pagëzim. Vër re, pagëzimi është për pendimin, që të plotësohen urdhërimet për heqjen e mëkateve."},{"vNo":"12 ","txt":"Por fëmijët e vegjël janë gjallë në Krisht, madje që nga krijimi i botës; përndryshe Perëndia do të ishte një Perëndi paragjykues dhe gjithashtu një Perëndi i ndryshueshëm dhe i njëanshëm me njerëzit; pasi, sa fëmijë të vegjël kanë vdekur pa pagëzim!"},{"vNo":"13 ","txt":"Prandaj, në qoftë se fëmijët e vegjël nuk mund të shpëtohen pa pagëzim, ata do të kishin shkuar në një ferr të pafund."},{"vNo":"14 ","txt":"Vër re, unë të them ty se ai që mendon se fëmijët e vegjël kanë nevojë për pagëzim, është në vrerin e hidhësisë dhe në prangat e paudhësisë; pasi ai nuk ka as besim, as shpresë, as dashuri hyjnore; prandaj, në qoftë se do të mbarojë ndërsa mendon kështu, ai duhet të zbresë në ferr."},{"vNo":"15 ","txt":"Pasi është një ligësi e tmerrshme të mendohet se Perëndia shpëton një fëmijë për shkak të pagëzimit dhe se tjetri duhet të vdesë, sepse nuk është pagëzuar."},{"vNo":"16 ","txt":"Mjerë ata që do të shtrembërojnë në këtë mënyrë udhët e Zotit, pasi ata do të mbarojnë, në qoftë se nuk pendohen. Vër re, unë flas me guxim, pasi kam autoritet nga Perëndia; dhe unë nuk kam frikë se ç'mund të bëjë njeriu; pasi dashuria e përkryer zhduk çdo frikë."},{"vNo":"17 ","txt":"Dhe unë jam i mbushur me dashuri hyjnore që është një dashuri e pafundme; prandaj, të gjithë fëmijët janë njëlloj për mua, prandaj, unë i dua fëmijët e vegjël me një dashuri të përkryer; dhe ata janë të gjithë njëlloj dhe janë pjesëmarrës në shpëtim."},{"vNo":"18 ","txt":"Pasi unë e di se Perëndia nuk është një Perëndi paragjykues, as një qenie e ndryshueshme, por ai është i pandryshueshëm nga e gjithë përjetësia në të gjithë përjetësinë."},{"vNo":"19 ","txt":"Fëmijët e vegjël nuk mund të pendohen; prandaj është një ligësi e tmerrshme t'u mohohet atyre mëshira e kulluar e Perëndisë, pasi ata janë të gjithë të gjallë në të, për shkak të mëshirës së tij."},{"vNo":"20 ","txt":"Dhe ai që thotë se fëmijët e vegjël duhet të pagëzohen, ai mohon mëshirën e Krishtit dhe përçmon flijimin e tij dhe fuqinë e shëlbimit të tij."},{"vNo":"21 ","txt":"Mjerë të tillët, pasi ata janë në rrezikun e vdekjes, të ferrit dhe mundimit të pafund. Unë po flas me guxim; Perëndia më ka urdhëruar mua. Dëgjoni dhe vëruni veshin atyre ose ato do të qëndrojnë kundër jush në fronin e gjykimit të Krishtit."},{"vNo":"22 ","txt":"Pasi vër re, të gjithë fëmijët e vegjël janë gjallë në Krisht, si edhe të gjithë ata që janë pa ligj. Pasi, fuqia e shëlbimit vjen mbi të gjithë ata që nuk kanë ligj; prandaj, ai që nuk është dënuar ose ai që nuk është nën dënim, nuk mund të pendohet; dhe të tillëve pagëzimi nuk u vlen fare—"},{"vNo":"23 ","txt":"Por, është tallje para Perëndisë, të mohosh mëshirën e Krishtit dhe fuqinë e Shpirtit të tij të Shenjtë dhe të vësh besimin në punë të vdekura."},{"vNo":"24 ","txt":"Vër re, biri im, kjo gjë nuk duhet të jetë; pasi pendimi është për ata që janë nën dënim dhe nën mallkimin e një ligji të shkelur."},{"vNo":"25 ","txt":"Dhe fryti i parë i pendimit është pagëzimi; dhe pagëzimi vjen nëpërmjet besimit në plotësimin e urdhërimeve; dhe plotësimi i urdhërimeve, sjell heqjen e mëkateve;"},{"vNo":"26 ","txt":"Dhe heqja e mëkateve sjell bindje dhe përulësi në zemër; dhe për shkak të bindjes dhe të përulësisë në zemër, vjen vizitimi i Frymës së Shenjtë, Ngushëllues i cili mbush me shpresë dhe dashuri të pastër, dashuri kjo që zgjat nga zelli në lutje, derisa fundi do të vijë, kur të gjithë shenjtorët do të banojnë me Perëndinë."},{"vNo":"27 ","txt":"Vër re, biri im, unë do të të shkruaj ty përsëri, në qoftë se nuk do të shkoj së shpejti kundër Lamanitëve. Vër re, kryelartësia e këtij kombi, ose e popullit të Nefitëve ka vërtetuar shkatërrimin e tyre, në qoftë se ata nuk pendohen."},{"vNo":"28 ","txt":"Lutu për ta, biri im, që pendimi të mund të vijë tek ata. Por vër re, unë kam frikë se Shpirti ka pushuar së përpjekuri me ta; dhe në këtë pjesë të vendit, ata po kërkojnë gjithashtu të zhdukin të gjithë fuqinë dhe autoritetin që vjen nga Perëndia; dhe ata po mohojnë Frymën e Shenjtë."},{"vNo":"29 ","txt":"Dhe pasi kanë hedhur poshtë një njohuri kaq të madhe, biri im, ata duhet të mbarojnë së shpejti, për të përmbushur profecitë që u thanë nga profetët, si edhe fjalët e vetë Shpëtimtarit tonë."},{"vNo":"30 ","txt":"Lamtumirë, biri im, derisa të të shkruaj ose të të takoj përsëri. Amen."}]}