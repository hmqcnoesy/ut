{"heading":"Izraeli do të mblidhet dhe do të gëzojë pushim njëmijëvjeçar—Luciferi dëbohet nga qielli për rebelim—Izraeli do të triumfojë mbi Babiloninë (botën)—Krahaso Isaia 14. Rreth 559–545 para K.","prevAbbr":"2-ne","nextAbbr":"2-ne","prevNo":23,"nextNo":25,"chapterTitle":"2 Nefi 24","prevTitle":"2 Nefi 23","nextTitle":"2 Nefi 25","verses":[{"vNo":1,"txt":"Pasi Zoti do të ketë mëshirë për Jakobin dhe përsëri do të zgjedhë Izraelin, dhe do t'i vendosë në tokën e tyre; dhe të huajt do të bashkohen me ta dhe do të lidhen me shtëpinë e Jakobit."},{"vNo":2,"txt":"Dhe popujt do t'i marrin dhe do t'i çojnë në vendin e tyre; po, që nga larg nga fundet e botës; dhe ata do të kthehen në tokat e tyre të premtimit. Dhe shtëpia e Izraelit do t'i zotërojë ata dhe toka e Zotit do të jetë për shërbëtorë dhe shërbëtore; dhe do të bëjnë robër ata te të cilët ata ishin robër; dhe ata do të sundojnë mbi shtypësit e tyre."},{"vNo":3,"txt":"Dhe do të ndodhë atë ditë që Zoti do të të japë pushim, nga hidhërimi yt dhe nga frika jote dhe nga robëria e rëndë që ti u detyrove të shërbeje."},{"vNo":4,"txt":"Dhe do të ndodhë në atë ditë, që ti do ta përmendësh këtë proverb kundër mbretit të Babilonisë dhe do të thuash: Sikurse mori fund shtypësi, ashtu mori fund qyteti i artë!"},{"vNo":5,"txt":"Zoti theu shkopin e të ligjve, skeptrat e sundimtarëve."},{"vNo":6,"txt":"Ai që godiste njerëzit me zemërim, me një goditje të vazhdueshme, ai që sundonte kombet me inat, persekutohet dhe askush nuk e pengon."},{"vNo":7,"txt":"E gjithë bota është në paqe dhe është e qetë; ata shpërthejnë në këngë."},{"vNo":8,"txt":"Po, selvitë gëzohen në ty dhe gjithashtu qitrot e Libanit, duke thënë: Që kur ti re përdhe, asnjë druvar nuk ka ardhur kundër nesh."},{"vNo":9,"txt":"Ferri nga poshtë lëvizi për ty që të dalë të të presë në ardhjen tënde; ka ngritur të vdekurit për ty, madje të gjithë kryetarët e tokës; ka ngritur nga fronet e tyre të gjithë mbretërit e kombeve."},{"vNo":10,"txt":"Të gjithë ata do të flasin dhe do të të thonë: A mos je bërë edhe ti i dobët si ne? A mos je bërë edhe ti si ne"},{"vNo":11,"txt":"Madhështia jote ka zbritur poshtë në varr; zhurma e lirave të tua nuk dëgjohet; krimbi është përhapur nën ty dhe krimbat të mbulojnë."},{"vNo":12,"txt":"Si ke rënë ti nga qielli, O Lucifer, bir i mëngjesit! Ke rënë përdhe, ti, që dobësoje kombet!"},{"vNo":13,"txt":"Sepse ti ke thënë në zemrën tënde: Unë do të ngrihem në qiell, unë do të lartësoj fronin tim mbi yjet e Perëndisë; unë do të ulem edhe mbi malin e mbledhjes, nga anët e veriut;"},{"vNo":14,"txt":"Unë do të ngrihem mbi lartësitë e reve; unë do të jem si Më i Larti."},{"vNo":15,"txt":"Megjithatë, ti do të dërgohesh poshtë në ferr, në anët e gropës."},{"vNo":16,"txt":"Ata që të shohin ty, do të ngulin sytë në ty dhe do të të shqyrtojnë, dhe do të thonë: Është ky burri që bëri tokën të dridhej, që tundi mbretëritë"},{"vNo":17,"txt":"Dhe e bëri botën si një vend të shkretë dhe shkatërroi qytetet e saj dhe nuk e hapi shtëpinë e të burgosurve të tij"},{"vNo":18,"txt":"Të gjithë mbretërit e kombeve, po, që të gjithë, prehen në lavdi, secili nga ata në shtëpinë e vet."},{"vNo":19,"txt":"Por ti je flakur tej nga varri yt si një degë e neveritshme, sikurse mbetja e atyre që janë vrarë të shpuar tejpërtej me një shpatë, që shkojnë poshtë te gurët e gropës; si një kërmë e shkelur me këmbë."},{"vNo":20,"txt":"Ti, nuk do të bashkohesh me ta në varrim, sepse ti ke shkatërruar vendin tënd dhe ke vrarë popullin tënd; fara e keqbërësve nuk do të jetë kurrë e famshme."},{"vNo":21,"txt":"Përgatitni kërdinë për fëmijët e tij për paudhësitë e etërve të tyre, që ata të mos ngrihen, as të mos zotërojnë tokën, as të mos mbushin faqen e dheut me qytete."},{"vNo":22,"txt":"Pasi unë do të ngrihem kundër tyre, thotë Zoti i Ushtrive dhe do të përjashtoj nga Babilonia emrin dhe mbetjen, dhe birin, dhe nipin, thotë Zoti."},{"vNo":23,"txt":"Unë do ta bëj gjithashtu të jetë pronë e çafkave dhe e pellgjeve me ujë; dhe unë do ta fshij me fshesën e shkatërrimit, thotë Zoti i Ushtrive."},{"vNo":24,"txt":"Zoti i Ushtrive është betuar, duke thënë: Me siguri siç kam menduar, ashtu do të ndodhë; dhe sikurse unë kam vendosur, ashtu do të bëhet—"},{"vNo":25,"txt":"Që, unë do të sjell Asirinë në tokën time dhe mbi malet e mia do ta shkel me këmbë; atëherë, zgjedha e tij do të hiqet nga ata dhe barra e tij do të hiqet nga shpatullat e tyre."},{"vNo":26,"txt":"Ky është qëllimi që është vendosur mbi tërë botën; dhe kjo është dora që u është shtrirë të gjitha kombeve."},{"vNo":27,"txt":"Pasi Zoti i Ushtrive ka vendosur dhe kush do ta anullojë? Dhe dora e tij është shtrirë dhe kush do ta kthejë mbrapsht"},{"vNo":28,"txt":"Në vitin që mbreti Ashaz vdiq, u bë ky parashikim:"},{"vNo":29,"txt":"Mos u gëzo ti, Palestinë e tërë, se shufra e atij që të godiste është thyer; pasi nga rrënja e gjarprit do të dalë një nepërkë dhe fryti i saj do të jetë një gjarpër i egër fluturues."},{"vNo":30,"txt":"Dhe të parëlindurit e të varfërve do të ushqehen dhe nevojtarët do të pushojnë në siguri dhe unë do ta vras rrënjën tënde me anë të urisë dhe ai do të vrasë mbetjen tënde."},{"vNo":31,"txt":"Ulëri, O portë; thërrit, O qytet; ti, Palestinë e tërë je shpërndarë, pasi do të vijë një tym nga veriu dhe askush nuk do të jetë vetëm në kohët e tij të caktuara."},{"vNo":32,"txt":"Si do të përgjigjen atëherë, lajmëtarët e kombeve? Se Zoti ka themeluar Sionin dhe të varfërit e popullit të tij do të besojnë në të."}]}