{"heading":"Saria ankohet kundër Lehit—Të dy gëzohen për kthimin e të bijve—Ata ofrojnë flijime—Fletët e tunxhit përmbajnë shkrime të Moisiut dhe të profetëve—Fletët e identifikojnë Lehin si një pasardhës të Jozefit—Lehi profetizon në lidhje me farën e tij dhe ruajtjen e fletëve. Rreth 600–592 para K.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 Nefi 5","verses":[{"vNo":"1 ","txt":"Dhe ndodhi që pasi ne kishim zbritur në vendin e shkretë tek ati ynë, vini re, ai ishte mbushur me gëzim dhe gjithashtu nëna ime Saria ishte jashtëzakonisht e gëzuar, sepse ajo me të vërtetë kishte vajtuar për shkakun tonë."},{"vNo":"2 ","txt":"Pasi ajo kishte kujtuar se kishim mbaruar në vendin e shkretë; dhe gjithashtu ishte ankuar kundër atit tim, duke i thënë se ai ishte një njeri vegimtar, duke thënë: Vër re, ti na nxore nga toka e trashëgimit tonë dhe bijtë e mi nuk janë më dhe ne mbarojmë në vendin e shkretë."},{"vNo":"3 ","txt":"Dhe, me këtë gjuhë ishte ankuar nëna ime kundër atit tim."},{"vNo":"4 ","txt":"Dhe kishte ndodhur që ati im i foli asaj, duke thënë: Unë e di se jam një njeri vegimtar, pasi nëse nuk do të kisha parë gjërat e Perëndisë në një vegim, nuk do ta kisha njohur mirësinë e Perëndisë, por do të kisha qëndruar në Jeruzalem dhe do të kisha mbaruar me vëllezërit e mi."},{"vNo":"5 ","txt":"Por vër re, unë mora një tokë të premtimit, në gjërat e së cilës unë gëzohem; po, dhe e di se Zoti do t'i shpëtojë djemtë e mi nga duart e Labanit dhe do t'i sjellë ata përsëri te ne, në vendin e shkretë."},{"vNo":"6 ","txt":"Dhe me këtë gjuhë, ati im, Lehi, e ngushëlloi nënën time, Sarian, në lidhje me ne, ndërsa ne udhëtonim në vendin e shkretë për në tokën e Jeruzalemit, që të merrnim analin e Judenjve."},{"vNo":"7 ","txt":"Dhe kur ne u kthyem në çadrën e atit tim, vini re gëzimi i tyre ishte i plotë dhe nëna ime u qetësua."},{"vNo":"8 ","txt":"Dhe ajo foli duke thënë: Tani unë e di me siguri se Zoti e ka urdhëruar burrin tim të largohej në vendin e shkretë; po, gjithashtu unë e di me siguri se Zoti ka mbrojtur bijtë e mi dhe i ka shpëtuar nga duart e Labanit dhe u ka dhënë fuqi me anë të së cilës ata mund të plotësonin gjënë që Zoti i ka urdhëruar. Dhe, me këtë gjuhë foli ajo."},{"vNo":"9 ","txt":"Dhe ndodhi që ata u gëzuan jashtëzakonisht dhe ofruan flijime dhe olokauste ndaj Zotit; dhe i dhanë falënderime Perëndisë së Izraelit."},{"vNo":"10 ","txt":"Dhe pasi falënderuan Perëndinë e Izraelit, ati im, Lehi, mori analet që ishin gdhendur në fletët e tunxhit dhe i shqyrtoi ato që nga fillimi."},{"vNo":"11 ","txt":"Dhe ai vuri re se ato përmbanin pesë librat e Moisiut, që jepnin një rrëfim të krijimit të botës dhe gjithashtu të Adamit dhe të Evës, të cilët qenë prindërit tanë të parë;"},{"vNo":"12 ","txt":"Dhe gjithashtu një anal të Judenjve që nga fillimi, madje që nga fillimi i mbretërimit të Zedekias, mbretit të Judesë;"},{"vNo":"13 ","txt":"Dhe gjithashtu profecitë e profetëve të shenjtë që nga fillimi, madje që nga fillimi i mbretërimit të Zedekias; si dhe shumë profeci që janë thënë nga goja e Jeremisë."},{"vNo":"14 ","txt":"Dhe ndodhi që ati im, Lehi, gjeti gjithashtu në fletët e tunxhit një gjenealogji të etërve të tij; kështu që ai e dinte se ishte pasardhës i Jozefit; po, madje i të njëjtit Jozef që ishte biri i Jakobit që u shit në Egjipt, dhe që u ruajt nga dora e Zotit, që ai të mund të ruante atin e tij, Jakobin, dhe gjithë familjen e tij, që të mos mbaronin nga uria."},{"vNo":"15 ","txt":"Dhe ata gjithashtu u nxorën nga robëria dhe toka e Egjiptit, nga i njëjti Perëndi që i kishte ruajtur ata."},{"vNo":"16 ","txt":"Dhe kështu, ati im, Lehi, zbuloi gjenealogjinë e etërve të tij. Dhe Labani gjithashtu ishte pasardhës i Jozefit, kështu që, ai dhe etërit e tij kishin mbajtur analet."},{"vNo":"17 ","txt":"Dhe tani, kur ati im i pa të gjitha këto gjëra, ai u mbush me Shpirtin dhe filloi të profetizonte në lidhje me farën e tij—"},{"vNo":"18 ","txt":"Që këto fletë prej tunxhi duhej të shkonin në të gjitha kombet, fiset, gjuhët dhe popujt që ishin të farës së tij."},{"vNo":"19 ","txt":"Kështu që, ai tha se këto fletë prej tunxhi nuk do të shkatërroheshin kurrë; as nuk do të veniteshin më me kalimin e kohës. Dhe ai profetizoi edhe shumë gjëra në lidhje me farën e tij."},{"vNo":"20 ","txt":"Dhe ndodhi që deri atëherë, unë dhe ati im kishim zbatuar urdhërimet, me të cilat Zoti na kishte urdhëruar."},{"vNo":"21 ","txt":"Dhe ne kishim marrë analet, të cilat Zoti na kishte urdhëruar t'i merrnim, dhe i shqyrtuam dhe gjetëm se ato ishin të dëshirueshme; po, madje me një vlerë të madhe për ne, saqë ne të mund t'i ruanim urdhërimet e Perëndisë te fëmijët tanë."},{"vNo":"22 ","txt":"Kështu që ishte urtësia e Zotit, që ne duhet t'i merrnim ato me vete, ndërsa udhëtonim në vendin e shkretë, drejt tokës së premtimit."}]}