{"heading":"Aaroni u mëson Amalekitëve mbi Krishtin dhe shlyerjen e tij–-Aaroni dhe vëllezërit e tij burgosen në Midoni–-Pas çlirimit të tyre, ata japin mësim nëpër sinagoga dhe bëjnë që shumë veta të kthehen në besim–-Lamoni u jep liri fetare njerëzve në vendin e Ishmaelit. Rreth 90–77 para K.","sectionHeading":"Një rrëfim i predikimit të Aaronit dhe Mulokit dhe vëllezërve të tyre, drejtuar Lamanitëve.","prevAbbr":"alma","prevNo":20,"nextAbbr":"alma","nextNo":22,"chapterTitle":"Alma 21","verses":[{"vNo":"1 ","txt":"Tani, kur Amoni dhe vëllezërit e tij u ndanë nga njëri-tjetri në kufijtë e tokës së Lamanitëve, vini re, Aaroni vazhdoi udhëtimin e tij drejt tokës që quhej nga Lamanitët, Jeruzalem, duke e quajtur sipas vendit të lindjes së etërve të tyre; dhe ishte larg, pranë kufijve të Mormonit."},{"vNo":"2 ","txt":"Tani Lamanitët dhe Amalekitët dhe populli i Amulonit, kishin ndërtuar një qytet të madh, i cili ishte quajtur Jeruzalem."},{"vNo":"3 ","txt":"Tani, Lamanitët qenë nga vetja e tyre mjaft të ashpër; por Amalekitët dhe Amulonitët qenë edhe më të ashpër; prandaj, ata qenë shkak që Lamanitët të ngurtësonin zemrat e tyre edhe më shumë, që ata të forcoheshin në ligësi dhe në neveritë e tyre."},{"vNo":"4 ","txt":"Dhe ndodhi që Aaroni erdhi në qytetin e Jeruzalemit dhe së pari filloi t'u predikonte Amalekitëve. Dhe ai filloi t'u predikonte në sinagogat e tyre, pasi ata kishin ndërtuar sinagoga sipas urdhrit të Nehoritëve; pasi shumë nga Amalekitët dhe nga Amulonitët ishin nga urdhri i Nehoritëve."},{"vNo":"5 ","txt":"Prandaj, ndërsa Aaroni hyri në një prej sinagogave për t'u predikuar njerëzve dhe ndërsa po u fliste atyre, vini re, u ngrit një Amelekit dhe filloi të grindej me të, duke thënë: Çfarë është ajo që ke dëshmuar? A mos ke parë një engjëll? Pse nuk shfaqen engjëjt te ne? Vër re, a nuk është ky popull po aq i mirë sa populli yt"},{"vNo":"6 ","txt":"Ti thua se në qoftë se nuk pendohemi, ne do të mbarojmë. Si e di ti mendimin dhe qëllimin e zemrave tona? Si e di ti se ne kemi shkak për t'u penduar? Si e di ti se ne nuk jemi një popull i drejtë? Vër re, ne kemi ndërtuar vende të shenjta dhe mblidhemi së bashku për të adhuruar Perëndinë. Ne besojmë se Perëndia do t'i shpëtojë të gjithë njerëzit."},{"vNo":"7 ","txt":"Tani Aaroni i tha atij: A beson ti se Biri i Perëndisë do të vijë për të shëlbuar njerëzimin nga mëkatet e tij"},{"vNo":"8 ","txt":"Dhe njeriu i tha atij: Ne nuk besojmë se ti e di një gjë të tillë. Ne nuk besojmë në këto tradita të marra. Ne nuk besojmë se ti di mbi gjërat që do të vijnë, as nuk besojmë se etërit e tu dhe gjithashtu etërit tanë, dinin në lidhje me gjërat që ata flisnin, për atë që do të vijë."},{"vNo":"9 ","txt":"Tani Aaroni filloi t'u shpjegonte shkrimet e shenjta në lidhje me ardhjen e Krishtit dhe gjithashtu në lidhje me ringjalljen e të vdekurve dhe se nuk mund të ketë shëlbim për njerëzimin, veçse nëpërmjet vdekjes dhe vuajtjeve të Krishtit dhe të shlyerjes së gjakut të tij."},{"vNo":"10 ","txt":"Dhe ndodhi që ndërsa ai filloi të shtjellonte këto gjëra, ata u zemëruan me të dhe filluan ta tallnin; dhe nuk donin të dëgjonin fjalët që ai foli."},{"vNo":"11 ","txt":"Prandaj, kur pa se ata nuk donin të dëgjonin fjalët e tij, ai u largua nga sinagoga e tyre dhe shkoi në një fshat që quhej Ani-Anti dhe aty ai gjeti Mulokin duke u predikuar atyre fjalën; si edhe Amahun dhe vëllezërit e tij. Dhe ata po grindeshin me shumë veta mbi fjalën."},{"vNo":"12 ","txt":"Dhe ndodhi që panë se njerëzit po ngurtësonin zemrat e tyre, prandaj ata u nisën dhe arritën në tokën e Midonit. Dhe u predikuan fjalën shumë vetave dhe pak u besuan fjalëve që ata u mësonin."},{"vNo":"13 ","txt":"Megjithatë, Aaroni dhe një farë numri prej vëllezërve të tij, u morën dhe u hodhën në burg dhe të tjerët ikën, dhe u larguan nga toka e Midonit për në krahinat rreth e përqark."},{"vNo":"14 ","txt":"Dhe ata që u futën në burg vuajtën shumë dhe u çliruan me anë të dorës së Lamonit dhe Amonit dhe u ushqyen, dhe u veshën."},{"vNo":"15 ","txt":"Dhe ata shkuan prapë të njoftonin fjalën dhe kështu u çliruan nga burgu për të parën herë; dhe kështu ata kishin vuajtur."},{"vNo":"16 ","txt":"Dhe shkuan kudo që u udhëhoqën nga Shpirti i Zotit, duke predikuar fjalën e Perëndisë në çdo sinagogë të Amalekitëve, ose në çdo mbledhje të Lamanitëve ku ata mund të pranoheshin."},{"vNo":"17 ","txt":"Dhe ndodhi që Zoti filloi t'i bekonte, aq sa ata sollën shumë veta në njohurinë e së vërtetës; po, ata bindën shumë mbi mëkatet e tyre dhe mbi traditat e etërve të tyre, që nuk ishin të drejta."},{"vNo":"18 ","txt":"Dhe ndodhi që Amoni dhe Lamoni u kthyen nga toka e Midonit në tokën e Ishmaelit, që ishte toka e trashëgimit të tyre."},{"vNo":"19 ","txt":"Dhe mbreti Lamoni nuk mund të lejonte që Amoni t'i shërbente atij ose të ishte shërbëtori i tij."},{"vNo":"20 ","txt":"Por ai bëri që në tokën e Ishmaelit të ndërtoheshin sinagoga dhe bëri që populli i tij, ose njerëzit që kishte nën sundim, duhej të mblidheshin tok së bashku."},{"vNo":"21 ","txt":"Dhe ai u gëzua për ta dhe u mësoi atyre shumë gjëra. Dhe ai u shpalli edhe se ata ishin një popull që ishin nën të dhe se ishin një popull i lirë dhe se ata ishin një popull i lirë nga shtypjet e mbretit, atit të tij; pasi i ati i kishte dhënë atij të drejtë të sundonte mbi popullin që ndodhej në tokën e Ishmaelit dhe në të gjithë tokën rreth e përqark."},{"vNo":"22 ","txt":"Dhe ai u shpalli atyre edhe se mund të kishin lirinë e adhurimit të Zotit, Perëndisë së tyre, sipas dëshirave të tyre, brenda çfarëdo vendi që të ishin, nëse ishin në tokën që ishte nën mbretërimin e mbretit Lamoni."},{"vNo":"23 ","txt":"Dhe Amoni i predikoi popullit të mbretit Lamoni; dhe ndodhi që ai u mësoi të gjitha gjërat në lidhje me gjërat që kishin të bënin me drejtësinë. Dhe ai i nxiti ata çdo ditë, me gjithë zell; dhe ata i vunë veshin fjalës së tij dhe qenë të zellshëm për zbatimin e urdhërimeve të Perëndisë."}]}