{"heading":"Jezusi njofton se ligji i Moisiut është plotësuar në të—Nefitët janë delet e tjera për të cilat foli në Jeruzalem—Për shkak të paudhësisë, njerëzit e Zotit në Jeruzalem nuk dinë për delet e shpërndara të Izraelit. Rreth 34 pas K.","prevAbbr":"3-ne","prevNo":14,"nextAbbr":"3-ne","nextNo":16,"chapterTitle":"3 Nefi 15","verses":[{"vNo":"1 ","txt":"Dhe tani ndodhi që pasi Jezusi mbaroi së thëni këto fjalë, hodhi një vështrim rreth e rrotull mbi turmën dhe u tha atyre: Vini re, ju i dëgjuat gjërat që ju mësova para se të ngjitesha tek ati im; prandaj, kushdo që mban mend këto fjalët e mia dhe i zbaton ato, atë do ta ngre në ditën e fundit."},{"vNo":"2 ","txt":"Dhe ndodhi që pasi Jezusi tha këto fjalë, ai kuptoi se kishte ca mes tyre që u mrekulluan dhe u çuditën se ç'do të thoshte në lidhje me ligjin e Moisiut; pasi nuk i kuptonin fjalët se gjërat e vjetra kishin kaluar dhe se të gjitha gjërat ishin bërë të reja."},{"vNo":"3 ","txt":"Dhe ai u tha atyre: Mos u mrekulloni që ju thashë se gjërat e vjetra kishin kaluar dhe të gjitha gjërat ishin bërë të reja."},{"vNo":"4 ","txt":"Vini re, unë ju them juve se ligji që iu dha Moisiut, u përmbush."},{"vNo":"5 ","txt":"Vini re, unë jam ai që dha ligjin dhe unë jam ai që besëlidhi me popullin tim Izraelin; prandaj, në mua ligji u përmbush, meqë unë kam ardhur për të përmbushur ligjin; prandaj ai ka një fund."},{"vNo":"6 ","txt":"Vini re, unë nuk i shkatërroj profetët, pasi aq sa nuk janë plotësuar prej meje, në të vërtetë ju them juve që të gjitha do të plotësohen."},{"vNo":"7 ","txt":"Dhe sepse ju thashë që gjërat e vjetra kanë kaluar, unë nuk e shkatërroj atë që është thënë në lidhje me gjërat që do të ndodhin."},{"vNo":"8 ","txt":"Pasi vini re, besëlidhja që bëra me popullin tim nuk është plotësuar e gjitha; por ligji që iu dha Moisiut, ka një mbarim në mua."},{"vNo":"9 ","txt":"Vini re, unë jam ligji dhe drita. Shikoni tek unë dhe duroni deri në fund, dhe do të jetoni; pasi atij që duron deri në fund, unë do t'i jap jetën e përjetshme."},{"vNo":"10 ","txt":"Vini re, unë jua kam dhënë urdhërimet; prandaj zbatoni urdhërimet e mia. Dhe ky është ligji dhe profetët, pasi ata me të vërtetë dëshmuan për mua."},{"vNo":"11 ","txt":"Dhe tani ndodhi që pasi Jezusi tha këto fjalë, ai u tha atyre të dymbëdhjetëve që kishte zgjedhur:"},{"vNo":"12 ","txt":"Ju jeni dishepujt e mi; dhe jeni një dritë mes këtij populli, që është një mbetje e shtëpisë së Jozefit."},{"vNo":"13 ","txt":"Dhe vini re, kjo është toka e trashëgimit tuaj; dhe Ati jua ka dhënë."},{"vNo":"14 ","txt":"Dhe asnjëherë nuk më ka dhënë Ati urdhërim që t'ua them vëllezërve tuaj në Jeruzalem."},{"vNo":"15 ","txt":"Dhe asnjëherë nuk më ka dhënë Ati urdhërim që t'u them atyre në lidhje me fiset e tjera të shtëpisë së Izraelit, të cilët Ati i udhëhoqi jashtë tokës."},{"vNo":"16 ","txt":"Kaq më urdhëroi Ati, që t'u them atyre:"},{"vNo":"17 ","txt":"Që dele të tjera unë kam që nuk janë të kësaj vathe; ato gjithashtu duhet t'i sjell dhe ato do ta dëgjojnë zërin tim; dhe do të ketë një vathë dhe një bari."},{"vNo":"18 ","txt":"Dhe tani, për shkak të kokëfortësisë dhe të mosbesimit, ata nuk e kuptuan fjalën time; prandaj unë u urdhërova nga Ati të mos u thoja gjë tjetër atyre në lidhje me këtë gjë."},{"vNo":"19 ","txt":"Por, në të vërtetë, unë ju them juve se Ati më urdhëroi dhe unë po ju them se ju qetë ndarë prej tyre për shkak të paudhësisë së tyre; prandaj është për shkak të paudhësisë së tyre që ata nuk dinë për ju."},{"vNo":"20 ","txt":"Dhe në të vërtetë, unë ju them juve përsëri se fiset e tjera Ati i ka ndarë prej tyre; dhe është për shkak të paudhësisë së tyre që ata nuk dinë gjë për ta."},{"vNo":"21 ","txt":"Dhe në të vërtetë, unë ju them juve se ju jeni ata për të cilët thashë: Dele të tjera unë kam që nuk janë të kësaj vathe; ato gjithashtu duhet t'i sjell dhe ato do ta dëgjojnë zërin tim; dhe do të ketë një vathë dhe një bari."},{"vNo":"22 ","txt":"Dhe ata nuk më kuptuan, pasi menduan se do të kishin qenë Johebrenjtë; pasi ata nuk kuptuan se Johebrenjtë duhet të kthehen në besim nëpërmjet predikimit të tyre."},{"vNo":"23 ","txt":"Dhe ata nuk më kuptuan kur u thashë se do të dëgjonin zërin tim; dhe ata nuk kuptuan se Johebrenjtë nuk do ta dëgjonin ndonjëherë zërin tim—se nuk do t'u shfaqesha atyre, veçse të ishte nëpërmjet Frymës së Shenjtë."},{"vNo":"24 ","txt":"Por vini re, ju e keni dëgjuar zërin tim dhe gjithashtu më keni parë; dhe ju jeni delet e mia dhe ju numëroheni mes atyre që Ati më ka dhënë mua."}]}