{"heading":"Nefi melihat dalam penglihatan negeri yang dijanjikan; kesolehan, penderhakaan, dan kejatuhan penghuni-penghuninya; kedatangan Anak Domba Tuhan di kalangan mereka; bagaimana Dua Belas Pengikut dan Dua Belas Rasul akan menghakimkan Israel; dan keadaan memuakkan dan kotor orang yang merosot dalam ketidakpercayaan. Kira-kira 600–592 tahun S.M.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Nefi 12","verses":[{"vNo":"1 ","txt":"Dan terjadilah bahawa malaikat itu berkata kepadaku: Pandanglah, dan lihat keturunanmu, dan juga keturunan saudara-saudaramu. Dan aku lihat dan nampak negeri yang dijanjikan; dan aku nampak khalayak orang ramai, ya, bahkan seakan-akan bilangan mereka sebanyak pasir laut."},{"vNo":"2 ","txt":"Dan terjadilah bahawa aku nampak orang ramai berkumpul bersama untuk bertempur, satu melawan yang lain; dan aku nampak peperangan, desas-desus berkenaan peperangan, dan pembunuhan teruk dengan pedang di kalangan bangsaku."},{"vNo":"3 ","txt":"Dan terjadilah bahawa aku nampak banyak generasi telah berlalu, menurut cara peperangan dan pertikaian di dalam negeri; dan aku nampak banyak kota, ya, sehingga aku tidak menghitungkannya."},{"vNo":"4 ","txt":"Dan terjadilah bahawa aku nampak kabut kegelapan di atas permukaan negeri yang dijanjikan; dan aku nampak kilat, dan aku dengar guruh, dan gempa bumi, dan segala macam bunyi yang gemuruh; dan aku nampak bumi dan batu-batan, bahawa mereka terbelah; dan aku nampak gunung-ganang runtuh menjadi berkeping-kepingan; dan aku nampak dataran-dataran bumi, bahawa mereka berpecah-pecah; dan aku nampak banyak kota, bahawa mereka terbenam; dan aku nampak banyak, bahawa mereka dibakar dengan api; dan aku nampak banyak yang terhempas ke bumi, kerana goncangannya."},{"vNo":"5 ","txt":"Dan terjadilah bahawa setelah aku nampak perkara-perkara ini, aku nampak kabus kegelapan, bahawa ia berlalu dari permukaan bumi; dan lihatlah, aku nampak ramai yang tidak jatuh kerana penghakiman agung dan teruk oleh Tuhan."},{"vNo":"6 ","txt":"Dan aku nampak langit membuka, dan Anak Domba Tuhan turun keluar dari syurga, dan Dia turun dan memperlihatkan diri-Nya kepada mereka."},{"vNo":"7 ","txt":"Dan aku juga nampak dan memberi kesaksian bahawa Roh Kudus jatuh ke atas dua belas orang lain; dan mereka ditahbiskan oleh Tuhan, dan dipilih."},{"vNo":"8 ","txt":"Dan malaikat itu berucap kepadaku, mengatakan: Lihatlah dua belas pengikut Anak Domba, yang dipilih untuk melayani keturunanmu."},{"vNo":"9 ","txt":"Dan dia berkata kepadaku: Ingatkah engkau dua belas rasul Anak Domba itu? Lihatlah, mereka ialah mereka yang akan menghakimi dua belas suku Israel; oleh kerana itu, dua belas pelayan rohani keturunanmu akan dihakimi oleh mereka; kerana engaku dari bani Israel."},{"vNo":"10 ","txt":"Dan dua belas orang pelayan rohani ini yang engkau nampak akan menghakimi keturunanmu. Dan lihatlah, mereka soleh selama-lamanya; kerana disebabkan iman mereka kepada Anak Domba Tuhan, pakaian mereka dijadikan putih dalam darah-Nya."},{"vNo":"11 ","txt":"Dan malaikat itu berkata kepadaku: Lihatlah! Dan aku melihat, dan nampak tiga generasi telah berlalu di dalam kesolehan; dan pakaian mereka putih, bahkan seperti Anak Domba Tuhan. Dan malaikat itu berkata kepadaku: Mereka ini dijadikan putih di dalam darah Anak Domba, kerana iman mereka kepada Dia."},{"vNo":"12 ","txt":"Dan aku, Nefi, juga nampak ramai di antara generasi keempat yang berlalu dalam kesolehan."},{"vNo":"13 ","txt":"Dan terjadilah bahawa aku nampak orang ramai di bumi berkumpul bersama."},{"vNo":"14 ","txt":"Dan malaikat itu berkata kepadaku: Lihatlah keturunanmu, dan juga keturunan saudara-saudaramu."},{"vNo":"15 ","txt":"Dan terjadilah bahawa aku melihat dan nampak bangsa keturunanku berkumpul bersama dalam khalayak ramai melawan keturunan saudara-saudaraku; dan mereka berkumpul bersama untuk bertempur."},{"vNo":"16 ","txt":"Dan malaikat itu berucap kepadaku, mengatakan: Lihatlah sumber air kotor yang telah bapakau nampak, ya, bahkan sungai yang telah dibicarakan dia; dan kedalamannya adalah kedalaman neraka."},{"vNo":"17 ","txt":"Dan kabut kegelapan adalah godaan-godaan iblis, yang membutakan mata, dan mengeraskan hati anak-anak manusia, dan menuntun mereka pergi ke dalam jalan-jalan lebar, agar mereka binasa dan tersesat."},{"vNo":"18 ","txt":"Dan bangunan besar dan lapang itu, yang telah bapamu lihat, adalah khayalan sombong dan keangkuhan anak-anak manusia. Dan suatu jurang besar dan menakutkan memisahkan mereka; ya bahkan firman keadilan Tuhan yang Abadi, dan Mesias yang adalah Anak Domba Tuhan, yang siapa Roh Kudus memberi kesaksian, dari awal dunia sehingga masa kini, dan bermula dari masa kini dan selamanya."},{"vNo":"19 ","txt":"Dan sewaktu malaikat itu mengucapkan kata-kata ini, aku melihat dan nampak keturunan saudara-saudaraku bertikai menentang keturunanku, menurut perkataan malaikat itu; dan kerana keangkuhan keturunanku, dan godaan-godaan iblis, aku nampak bahawa keturunan saudara-saudaraku mengalahkan bangsa keturunanku."},{"vNo":"20 ","txt":"Dan terjadilah bahawa aku melihat, dan nampak bangsa keturunan saudara-saudaraku, bahawa mereka telah mengalahkan keturunanku; dan mereka mara dalam khalayak ramai ke atas permukaan negeri itu."},{"vNo":"21 ","txt":"Dan aku nampak mereka berkumpul bersama dalam khalayak ramai; dan aku nampak peperangan dan desas-desus berkenaan peperangan di kalangan mereka; dan dalam peperangan dan desas-desus berkenaan peperangan, aku nampak banyak generasi telah berlalu."},{"vNo":"22 ","txt":"Dan malaikat itu berkata kepadaku: Lihatlah, mereka ini akan merosot dalam ketidakpercayaan."},{"vNo":"23 ","txt":"Dan terjadilah bahawa aku nampak, setelah mereka merosot dalam ketidakpercayaan, mereka menjadi bangsa yang gelap, dan yang memuakkan, dan yang kotor, penuh dengan kemalasan dan segala macam kekejian."}]}