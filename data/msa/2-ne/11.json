{"heading":"Yakub nampak Penebusnya—hukum Musa melambangkan Kristus dan membuktikan bahawa Dia akan datang. Kira-kira 559–545 tahun S.M.","prevAbbr":"2-ne","prevNo":10,"nextAbbr":"2-ne","nextNo":12,"chapterTitle":"2 Nefi 11","verses":[{"vNo":"1 ","txt":"Dan sekarang, Yakub membicarakan banyak hal kepada bangsaku pada masa itu; walaupun demikian, hanya hal-hal ini sahaja telah aku perintah supaya ditulis, kerana hal-hal yang telah aku tulis mencukupi bagiku."},{"vNo":"2 ","txt":"Dan sekarang aku, Nefi, menulis lebih lagi kata-kata Yesaya, kerana jiwaku bersukacita akan kata-katanya. Kerana aku akan mengibaratkan kata-katanya kepada bangsaku, dan aku akan mengkhabarkannya kepada semua anak-anakku, kerana dia benar-benar nampak Penebusku, bahkan sebagaimana aku telah nampak Dia."},{"vNo":"3 ","txt":"Dan saudaraku, Yakub, juga telah nampak Dia sebagaimana aku telah nampak Dia; oleh kerana itu, aku akan mengkhabarkan kata-kata mereka kepada anak-anakku untuk membuktikan kepada mereka bahawa kata-kataku adalah benar. Oleh kerana itu, melalui kata-kata tiga orang, Tuhan telah berfirman, Aku akan menegakkan firman-Ku. Walaupun demikian, Tuhan menghantar lebih saksi, dan Dia membuktikan segala firman-Nya."},{"vNo":"4 ","txt":"Lihatlah, jiwaku bersukacita membuktikan kepada bangsaku kebenaran berkenaan kedatangan Kristus; kerana, bagi tujuan inilah hukum Musa telah diberi; dan segala hal yang telah diberi oleh Tuhan sejak dari awal dunia, kepada manusia, adalah melambangkan Dia."},{"vNo":"5 ","txt":"Dan juga jiwaku bersukacita akan perjanjian-perjanjian Tuhan yang telah Dia buat kepada nenek moyang kita; ya, jiwaku bersukacita akan rahmat-Nya, dan akan keadilan-Nya, dan kuasa, dan belas kasihan dalam rancangan yang agung dan abadi untuk pembebasan daripada kematian."},{"vNo":"6 ","txt":"Dan jiwaku bersukacita membuktikan kepada bangsaku bahawa kecuali Kristus datang, semua manusia akan binasa."},{"vNo":"7 ","txt":"Kerana jikalau tiada Kristus, tiadanya Tuhan; dan jikalau tiada Tuhan, kita tidak wujud, kerana tiada penciptaan. Tetapi memang ada seorang Tuhan, dan Dia adalah Kristus, dan Dia datang pada kegenapan masa-Nya sendiri."},{"vNo":"8 ","txt":"Dan sekarang aku menulis beberapa daripada kata-kata Yesaya, bahawa barang siapa daripada bangsaku yang akan melihat kata-kata ini akan mengangkat hati mereka dan berbahagia bagi semua manusia. Sekarang, inilah kata-kata itu, dan kamu boleh mengibaratkannya kepada dirimu dan dengan semua manusia."}]}