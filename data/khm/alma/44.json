{"heading":"មរ៉ូណៃ​បញ្ជា​ឲ្យ​ពួក​លេមិន​ចុះ​សេចក្ដី​សញ្ញា​សន្តិ​ភាព បើ​ពុំ​នោះ​សោត​ទេ នឹង​ត្រូវ​បំផ្លាញ​ចោល — សេរ៉ាហិមណា​បដិសេធ​សេចក្ដី​ស្នើ ហើយ​ចម្បាំង​ក៏​បន្ត​ទៅ​ទៀត — ពល​ទ័ព​របស់​មរ៉ូណៃ វាយ​ពួក​លេមិន​ឲ្យ​បរាជ័យ។ ប្រមាណ​ជា​ឆ្នាំ ៧៤–៧៣ ម.គ.ស.។","prevAbbr":"alma","prevNo":43,"nextAbbr":"alma","nextNo":45,"chapterTitle":"អាលម៉ា ៤៤","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ឈប់ ហើយ​បាន​ថយ​ចេញ​មួយ​រយៈ​ពី​ពួក​គេ។ ហើយ​មរ៉ូណៃ​និយាយ​ទៅ​កាន់​សេរ៉ាហិមណា​ថា ៖ មើល​ចុះ សេរ៉ាហិមណា យើង​ មិន​ចង់​ធ្វើ​ជា​អ្នក​ចូល​ចិត្ត​កំចាយ​ឈាម​ទេ។ អ្នក​ដឹង​ថា អ្នក​នៅ​ក្នុង​កណ្ដាប់​ដៃ​របស់​យើង​ហើយ តែ​យើង​មិន​ចង់​សម្លាប់​អ្នក​ទេ។"},{"vNo":"២ ","txt":"មើល​ចុះ យើង​មិន​បាន​មក​ធ្វើ​ចម្បាំង​នឹង​អ្នក ដើម្បី​យើង​អាច​កំចាយ​ឈាម​អ្នក ដើម្បី​អំណាច​នោះ​ទេ ហើយ​យើង​ក៏​មិន​ចង់​យក​អ្នក​ណា​ម្នាក់​ទៅ​ដាក់​ក្នុង​នឹម​នៃ​សេវក​ភាព​ឡើយ។ ប៉ុន្តែ​នេះ​គឺជា​ហេតុ​ដែល​នាំ​ឲ្យ​អ្នក​រាល់​គ្នា​មក​ប្រឆាំង​នឹង​យើង មែន​ហើយ អ្នក​រាល់​គ្នា​ខឹង​នឹង​យើង ដោយ​សារ​សាសនា​របស់​យើង​ទេតើ។"},{"vNo":"៣ ","txt":"ប៉ុន្តែ​ឥឡូវ​នេះ អ្នក​ឃើញ​ថា ព្រះ​អម្ចាស់​ទ្រង់​គង់នៅ​ជាមួយ​នឹង​យើង ហើយ​អ្នក​ឃើញ​ថា ទ្រង់​បាន​ប្រគល់​អ្នក​មក​ក្នុង​កណ្ដាប់​ដៃ​យើង​ហើយ។ ហើយ​ឥឡូវ​នេះ ខ្ញុំ​ចង់​ឲ្យ​អ្នក​យល់​ថា ការណ៍​ដែល​យើង​បាន​មក​យ៉ាង​នេះ ក៏​ដោយ​សារ​សាសនា​របស់​យើង និង​សេចក្ដី​ជំនឿ​របស់​យើង​នៅ​ក្នុង​ព្រះ​គ្រីស្ទ។ ហើយ​ឥឡូវ​នេះ អ្នក​ឃើញ​ថា អ្នក​មិន​អាច​បំផ្លាញ​សេចក្ដី​ជំនឿ​របស់​យើង​នេះ​បាន​ទេ។"},{"vNo":"៤ ","txt":"ឥឡូវ​នេះ អ្នក​ឃើញ​ថា នេះ​គឺជា​សេចក្ដី​ជំនឿ​ពិត​ដល់​ព្រះ មែន​ហើយ អ្នក​ឃើញ​ថា ព្រះ​ទ្រង់​នឹង​ទ្រ​ទ្រង់ ហើយ​នឹង​ថែរក្សា​យើង​ឲ្យ​គង់​វង់ ដរាបណា​យើង​មាន​ចិត្ត​ស្មោះត្រង់​ចំពោះ​ទ្រង់​ចំពោះ​សេចក្ដី​ជំនឿ​របស់​យើង និង​សាសនា​របស់​យើង ហើយ​ព្រះ​អម្ចាស់​ទ្រង់ នឹង​ពុំ​ទុក​ឲ្យ​យើង​ត្រូវ​បំផ្លាញ​ឡើយ លើកលែងតែ​យើង​ធ្លាក់​ទៅ​ក្នុង​អំពើ​រំលង ហើយ​បដិសេធ​សេចក្ដី​ជំនឿ​របស់​យើង​ប៉ុណ្ណោះ។"},{"vNo":"៥ ","txt":"ហើយ​ឥឡូវ​នេះ សេរ៉ាហិមណា ខ្ញុំ​បញ្ជា​អ្នក​ថា ដោយ​នូវ​ព្រះ​នាម​នៃ​ព្រះ​ដ៏​ប្រកប​ដោយ​គ្រប់​ទាំង​ព្រះ​ចេស្ដា​នោះ ដែល​ទ្រង់​បាន​ចម្រើន​កម្លាំង​ដល់​ដៃ​របស់​យើង ដើម្បី​ឲ្យ​យើង​មាន​អំណាច​លើ​អ្នក ដោយ​សេចក្ដី​ជំនឿ​របស់​យើង ដោយ​សាសនា​របស់​យើង ដោយ​ ពិធី​ថ្វាយ​បង្គំ ដោយ​សាសនាចក្រ​របស់​យើង ដោយ​ការ​គាំទ្រ​ដ៏​ពិសិដ្ឋ​អំពី​សំណាក់​ប្រពន្ធ​កូន​យើង ដោយ​ ឥស្សរភាព​ដែល​ភ្ជាប់​យើង​ទៅ​នឹង​ដែនដី និង​ប្រទេស​របស់​យើង មែន​ហើយ ព្រម​ទាំង​ដោយ​ការ​រក្សា​នូវ​ព្រះ​បន្ទូល​ដ៏​ពិសិដ្ឋ​នៃ​ព្រះ ដោយ​សារ​ការណ៍​ទាំង​នោះ​ហើយ​ដែល​យើង​ទាំង​អស់​គ្នា​មាន​សុភមង្គល ហើយ​ដោយ​អ្វីៗ​ទាំង​អស់​ដែល​មាន​តម្លៃ​បំផុត​ចំពោះ​យើង —"},{"vNo":"៦ ","txt":"មែន​ហើយ នេះ​ពុំ​ទាន់​អស់​នៅ​ឡើយ​ទេ ខ្ញុំ​បញ្ជា​អ្នក ដោយ​នូវ​អស់​ទាំង​បំណង​របស់​អ្នក សម្រាប់​ជីវិត ឲ្យ​អ្នក​ប្រគល់​គ្រឿង​សស្ត្រាវុធ​ពិជ័យ​សង្គ្រាម​មក​យើង ហើយ​យើង​នឹង​ពុំ​កំចាយ​ឈាម​អ្នក​ទេ តែ​យើង​នឹង​លើកលែង​ជីវិត​ឲ្យ​អ្នក បើ​សិន​ជា​អ្នក​ចេញ​ទៅ ហើយ​ឈប់​មក​ធ្វើ​សង្គ្រាម​នឹង​យើង​ទៀត។"},{"vNo":"៧ ","txt":"ហើយ​ឥឡូវ​នេះ បើ​សិន​ជា​អ្នក​មិន​ធ្វើ​យ៉ាង​នេះ​ទេ មើល​ចុះ អ្នក​នៅ​ក្នុង​កណ្ដាប់​ដៃ​របស់​យើង​ហើយ ហើយ​ខ្ញុំ​នឹង​បញ្ជា​ទ័ព​របស់​ខ្ញុំ​ឲ្យ​វាយ​មក​លើ​អ្នក ហើយ​ធ្វើ​ឲ្យ​អ្នក​មាន​របួស​ដល់​ស្លាប់ ដើម្បី​ធ្វើ​ឲ្យ​អ្នក​វិនាស​សូន្យ​អស់​រលីង ហើយ​ពេល​នោះ យើង​នឹង​ឃើញ​ថា តើន​រណា​នឹង​មាន​អំណាច​មក​លើ​ប្រជាជន​នេះ មែន​ហើយ យើង​នឹង​ឃើញ​ថា តើន​រណា​នឹង​ត្រូវ​នាំ​ឲ្យ​ធ្លាក់​ទៅ​ក្នុង​សេវក​ភាព។"},{"vNo":"៨ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា កាល​សេរ៉ាហិមណា​បាន​ឮ​ពាក្យ​ទាំង​នេះ​ហើយ នោះ​គាត់​ក៏​ចេញ​មក ហើយ​ប្រគល់​ដាវ​របស់​គាត់ និង​សាប​របស់​គាត់ និង​ធ្នូ​របស់​គាត់​ដល់​ដៃ​មរ៉ូណៃ ហើយ​បាន​និយាយ​ទៅ​លោក​ថា ៖ មើល​ចុះ នេះ​គឺជា​គ្រឿង​សស្ត្រាវុធ​ពិជ័យ​សង្គ្រាម​របស់​យើង យើង​នឹង​ប្រគល់​ឲ្យ​អ្នក​រាល់​គ្នា ប៉ុន្តែ​យើង​មិន​ស៊ូទ្រាំ​ធ្វើ​ កិច្ច​សច្ចា​ដល់​អ្នក​ទេ ព្រោះ​យើង​ដឹង​ថា យើង​នឹង​បំពាន​លើ​កិច្ច​សច្ចា​នោះ ហើយ​កូន​ចៅ​យើង​ក៏​ដូច្នោះ​ដែរ ប៉ុន្តែ ចូរ​អ្នក​យក​គ្រឿង​សស្ត្រាវុធ​ពិជ័យ​សង្គ្រាម​របស់​យើង​ចុះ ហើយ​ទុក​ឲ្យ​យើង​ចូល​ទៅ​ក្នុង​ទី​រហោស្ថាន​វិញ បើ​ពុំ​នោះ​សោត​ទេ យើង​នឹង​ទុក​ដាវ​របស់​យើង ហើយ​យើង​នឹង​វិនាស ឬ​ក៏​យើង​ឈ្នះ។"},{"vNo":"៩ ","txt":"មើល​ចុះ យើង​មិន​នៅ​ក្នុង​សេចក្ដី​ជំនឿ​អ្នក​ទេ យើង​មិន​ជឿ​ថា គឺ​ព្រះ​ដែល​បាន​ប្រគល់​យើង​ទៅ​ក្នុង​កណ្ដាប់​ដៃ​អ្នក​នោះ​ទេ តែ​យើង​ជឿ​ថា គឺជា​កលល្បិច​របស់​អ្នក​វិញ​ទេតើ ដែល​បាន​ថែរក្សា​អ្នក​ឲ្យ​រួច​ផុត​ពី​ដាវ​ទាំង​ឡាយ​របស់​យើង។ មើល​ចុះ គឺ​ អាវ​ក្រោះ​ទាំង​ឡាយ​របស់​អ្នក និង​ខែល​ទាំង​ឡាយ​របស់​អ្នក ដែល​បាន​ថែរក្សា​អ្នក​ឲ្យ​គង់នៅ។"},{"vNo":"១០ ","txt":"ហើយ​ឥឡូវ​នេះ កាល​សេរ៉ាហិមណា​បាន​បញ្ចប់​នូវ​ការ​និយាយ​ពាក្យ​ទាំង​នេះ​ហើយ នោះ​មរ៉ូណៃ​បាន​ឲ្យ​ដាវ និង​គ្រឿង​សស្ត្រាវុធ​ពិជ័យ​សង្គ្រាម​ទាំង​ឡាយ ដែល​លោក​បាន​ទទួល​ទៅ​សេរ៉ាហិមណា​វិញ ដោយ​និយាយ​ថា ៖ មើល​ចុះ យើង​នឹង​បញ្ចប់​ចម្បាំង​នេះ។"},{"vNo":"១១ ","txt":"ឥឡូវ​នេះ ខ្ញុំ​មិន​អាច​ដក​យក​វិញ​នូវ​ពាក្យ​ទាំង​ឡាយ ដែល​ខ្ញុំ​បាន​និយាយ​នោះ​ទេ ហេតុ​ដូច្នេះ​ហើយ ប្រាកដ​ដូច​ជា​ព្រះ​អម្ចាស់ ទ្រង់​មាន​ព្រះ​ជន្ម​រស់នៅ នោះ​អ្នក​រាល់​គ្នា​មិន​អាច​ចេញ​ទៅ​បាន​ឡើយ លើកលែងតែ​អ្នក​ចេញ​ទៅ​ដោយ​ពាក្យ​សច្ចា​ថា អ្នក​នឹង​មិន​ត្រឡប់​មក​ធ្វើ​ចម្បាំង​នឹង​យើង​ទៀត​ទេ។ ឥឡូវ​នេះ អ្នក​នៅ​ក្នុង​កណ្ដាប់​ដៃ​យើង យើង​នឹង​កំចាយ​ឈាម​អ្នក​ទៅ​លើ​ដី ឬ​ក៏​អ្នក​ត្រូវ​ធ្វើ​តាម​លក្ខខណ្ឌ​ទាំង​ឡាយ​ដែល​ខ្ញុំ​បាន​ស្នើ។"},{"vNo":"១២ ","txt":"ហើយ​ឥឡូវ​នេះ កាល​មរ៉ូណៃ​បាន​និយាយ​ពាក្យ​ទាំង​នេះ​ហើយ នោះ​សេរ៉ាហិមណា​បាន​យក​ដាវ​របស់​គាត់​វិញ ហើយ​គាត់​ខឹង​នឹង​មរ៉ូណៃ ហើយ​គាត់​បាន​ស្ទុះ​មក​បម្រុងនឹង​សម្លាប់​មរ៉ូណៃ ប៉ុន្តែ​ពេល​គាត់​យា​ដាវ​ឡើង មើល​ចុះ ទាហាន​ម្នាក់​របស់​មរ៉ូណៃ​បាន​វាយ​ធ្លាក់​ដាវ​នោះ​ទៅ​ដល់​ដី ហើយ​បាក់​ចេញ​ពី​ដង ហើយ​ទាហាន​នោះ​ក៏​បាន​កាប់​សេរ៉ាហិមណា ដាច់​លលា​ក្បាល​មួយ​ដុំ​ធ្លាក់​ទៅ​លើ​ដី។ ហើយ​សេរ៉ាហិមណា​បាន​ថយ​ចេញ​ពី​ពួក​គេ​ចូល​ទៅ​កណ្ដាល​ទាហាន​របស់​ខ្លួន​វិញ។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា ទាហាន​ដែល​បាន​ឈរ​នៅ​ក្បែរ​នោះ ដែល​បាន​កាប់​ដាច់​លលា​ក្បាល​របស់​សេរ៉ាហិមណា នោះ​បាន​ចាប់​សក់​រើស​យក​លលា​ក្បាល​នោះ​ឡើង​ពី​ដី ហើយ​ដោត​វា​នៅ​ខាង​ចុង​ដាវ​របស់​ខ្លួន ហើយ​លើក​បង្ហាញ​ពួក​គេ ដោយ​និយាយ​សំឡេង​ខ្លាំង​ទៅ​កាន់​ពួក​គេ​ថា ៖"},{"vNo":"១៤ ","txt":"ដូច​ជា​លលា​ក្បាល​នេះ ដែល​ជា​លលា​ក្បាល​របស់​មេបញ្ជាការ​អ្នក​រាល់​គ្នា បាន​ធ្លាក់​ទៅ​ដី​យ៉ាង​ណា នោះ​អ្នក​រាល់​គ្នា​ក៏​នឹង​ដួល​ចុះ ទៅ​លើ​ដី​យ៉ាង​នោះ​ដែរ លើកលែងតែ​អ្នក​ប្រគល់​គ្រឿង​សស្ត្រាវុធ​ពិជ័យ​សង្គ្រាម​របស់​អ្នក ហើយ​ចេញ​ទៅ​ដោយ​ធ្វើ​សេចក្ដី​សញ្ញា​សន្តិ​ភាព។"},{"vNo":"១៥ ","txt":"ឥឡូវ​នេះ មាន​មនុស្ស​ជា​ច្រើន កាល​គេ​បាន​ឮ​ពាក្យ​ទាំង​នេះ ហើយ​ឃើញ​លលា​ក្បាល​ដែល​នៅ​ចុង​ដាវ ក៏​កើត​សេចក្ដី​ភិតភ័យ ហើយ​មាន​មនុស្ស​ជា​ច្រើន​បាន​ចេញ​មក ហើយ​បាន​បោះ​គ្រឿង​សស្ត្រាវុធ​ពិជ័យ​សង្គ្រាម​របស់​គេ​នៅ​ក្បែរ​ជើង​មរ៉ូណៃ ហើយ​បាន​ចូល​ក្នុង​ សេចក្ដី​សញ្ញា​សន្តិ​ភាព​មួយ។ ហើយ​អស់​អ្នក​ណា​ដែល​បាន​ចូល​សេចក្ដី​សញ្ញា​មួយ នោះ​ពួក​គេ​ត្រូវ​បាន​អនុញ្ញាត​ឲ្យ​ចេញ​ទៅ​ក្នុង​ទី​រហោស្ថាន។"},{"vNo":"១៦ ","txt":"ឥឡូវ​នេះ ហេតុការណ៍​បាន​កើត​ឡើង​ថា សេរ៉ាហិមណា​ខឹង​ជា​ខ្លាំង ហើយ​គាត់​បាន​ចាក់​រុក​ពួក​ទាហាន​របស់​គាត់ ដែល​នៅ​សល់​ទាំង​ប៉ុន្មាន​ឲ្យ​ខឹង ដើម្បី​តតាំង​ឲ្យ​ខ្លាំង​ជាង​មុន​ប្រឆាំង​នឹង​ពួក​នីហ្វៃ។"},{"vNo":"១៧ ","txt":"ហើយ​ឥឡូវ​នេះ មរ៉ូណៃ​ខឹង ដោយ​ព្រោះ​ការ​រឹងក្បាល​របស់​ពួក​សាសន៍​លេមិន ហេតុ​ដូច្នេះ​ហើយ លោក​បាន​បញ្ជា​ឲ្យ​ទ័ព​របស់​លោក​វាយ​សម្រុក​ទៅ​លើ​ពួក​គេ ហើយ​សម្លាប់​ពួក​គេ​ចោល។ ហើយ​ហេតុការណ៍​បាន​កើត​ឡើង​ថា ពួក​គេ​បាន​ចាប់​ផ្ដើម​សម្លាប់​ពួក​នោះ​ចោល មែន​ហើយ ឯ​ពួក​លេមិន​បាន​តតាំង​ដោយ​ដាវ​ទាំង​ឡាយ​របស់​គេ និង​ដោយ​សមត្ថ​ភាព​របស់​គេ។"},{"vNo":"១៨ ","txt":"ប៉ុន្តែ​មើល​ចុះ ស្បែក​ទទេ និង​ក្បាល​ទទេ​របស់​គេ ត្រូវ​រង​មុខ​ដាវ​ដ៏​មុត​របស់​ពួក​នីហ្វៃ មែន​ហើយ មើល​ចុះ ពួក​គេ​ត្រូវ​ចាក់​ទម្លុះ ហើយ​ត្រូវ​កាប់ មែន​ហើយ ហើយ​បាន​ដួល​ចុះ​យ៉ាង​ឆាប់​រហ័ស​ចំពោះ​ដាវ​ទាំង​ឡាយ​របស់​ពួក​នីហ្វៃ ហើយ​ពួក​គេ​ត្រូវ​បាន​ចាប់​ផ្ដើម បោស​ឲ្យ​រាប​ចុះ ដូច​ពាក្យ​របស់​ទាហាន​ម្នាក់​របស់​មរ៉ូណៃ​បាន​ព្យាករ​មក។"},{"vNo":"១៩ ","txt":"ឥឡូវ​នេះ សេរ៉ាហិមណា កាល​គាត់​បាន​ឃើញ​ថា ពួក​គេ​ជិត​ត្រូវ​បំផ្លាញ​បង់​អស់ ក៏​ស្រែក​យ៉ាង​ខ្លាំង​ទៅ​កាន់​មរ៉ូណៃ ដោយ​សន្យា​ថា គាត់​នឹង​ធ្វើ​សេចក្ដី​សញ្ញា ព្រម​ទាំង​ទ័ព​របស់​គាត់​ក៏​ដូច្នោះ​ដែរ បើ​សិន​ជា​គេ​លើកលែង​ជីវិត​ឲ្យ​ពួក​គេ ដែល​នៅ​សល់​ទាំង​ប៉ុន្មាន​ថា ពួក​គេ​នឹង​ ពុំ​មក​ធ្វើ​សង្គ្រាម​នឹង​គេ​ទៀត​ឡើយ។"},{"vNo":"២០ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃ​បាន​បញ្ជា​ឲ្យ​ឈប់​ធ្វើ​ការ​កាប់​សម្លាប់ នៅ​ក្នុង​ចំណោម​ពួក​មនុស្ស​ទាំង​នេះ។ ហើយ​លោក​បាន​យក​គ្រឿង​សស្ត្រាវុធ​ពិជ័យ​សង្គ្រាម​ពី​ពួក​លេមិន ហើយ​បន្ទាប់​ពី​ពួក​គេ​បាន​ធ្វើ​ សេចក្ដី​សញ្ញា​សន្តិ​ភាព​ជាមួយ​នឹង​លោក ហើយ នោះ​ពួក​គេ​ត្រូវ​បាន​ទុក​ឲ្យ​ចេញ​ទៅ​ក្នុង​ទី​រហោស្ថាន។"},{"vNo":"២១ ","txt":"ឥឡូវ​នេះ ចំនួន​ពួក​គេ​ដែល​ស្លាប់ នោះ​ពុំ​បាន​រាប់​ឡើយ ដោយ​ព្រោះ​មាន​ចំនួន​នោះ​ច្រើន​ពេក មែន​ហើយ ពួក​គេ​ដែល​ស្លាប់​មាន​ចំនួន​ច្រើន​លើសលប់ ទាំង​ខាង​ពួក​នីហ្វៃ និង​ខាង​ពួក​លេមិន​ដែរ។"},{"vNo":"២២ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​បោះ​អ្នក​ស្លាប់​ចុះ​ក្នុង​ទឹកទន្លេ​ស៊ីដូន ហើយ​សាកសព​ទាំង​នោះ​អណ្ដែត​ទៅ ហើយ​ត្រូវ​កប់​ទៅ​ក្នុង​ទី​ជម្រៅ​នៃ​សមុទ្រ។"},{"vNo":"២៣ ","txt":"ហើយ​ពល​ទ័ព​សាសន៍​នីហ្វៃ ឬ​របស់​មរ៉ូណៃ​ក៏​ត្រឡប់​ទៅ​ផ្ទះ​របស់​គេ និង​ដែនដី​របស់​គេ​វិញ។"},{"vNo":"២៤ ","txt":"ម្ល៉ោះ​ហើយ ក៏​ចប់​ឆ្នាំ​ទី​ដប់​ប្រាំបី​ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ។ ម្ល៉ោះ​ហើយ ក៏​ចប់​បញ្ជី​របស់​អាលម៉ា ដែល​បាន​សរសេរ​ទុក​នៅ​លើ​ផ្ទាំង​នីហ្វៃ៕"}]}