{"heading":"ព្រះ​អម្ចាស់​ទ្រង់​បញ្ជា​អាំម៉ូន​ឲ្យ​នាំ​ប្រជាជន​អាន់តៃ-នីហ្វៃ-លីហៃ​ទៅ​ដល់​ទី​សុខ — ពេល​បាន​ជួប​នឹង​អាលម៉ា អាំម៉ូន​មាន​សេចក្ដី​អំណរ​ហួស​កម្លាំង​លោក — ពួក​នីហ្វៃ​ប្រគល់​ដែនដី​យើសុន​ឲ្យ​ពួក​អាន់តៃ-នីហ្វៃ-លីហៃ — ពួក​គេ​ត្រូវ​បាន​ហៅ​ថា​ជា​ប្រជាជន​អាំម៉ូន។ ប្រមាណ​ជា​ឆ្នាំ ៩០–៧៧ ម.គ.ស.។","prevAbbr":"alma","prevNo":26,"nextAbbr":"alma","nextNo":28,"chapterTitle":"អាលម៉ា ២៧","verses":[{"vNo":"១ ","txt":"ឥឡូវ​នេះ ហេតុការណ៍​បាន​កើត​ឡើង​ថា កាល​ពួក​សាសន៍​លេមិន​ទាំង​ប៉ុន្មាន​នោះ ដែល​បាន​ទៅ​ធ្វើ​សង្គ្រាម​ទាស់​នឹង​ពួក​សាសន៍​នីហ្វៃ​បាន​ឃើញ​ថា ក្រោយ​ពី​បាន​ខំ​បំផ្លាញ​ពួក​គេ​ជា​ច្រើន​លើក តែ​ការណ៍​នោះ​ប្រែ​ទៅ​ជា​ឥត​ប្រយោជន៍​ក្នុង​ការ​ខំ​ស្វែងរក​ការ​បំផ្លិចបំផ្លាញ​ដល់​ពួក​គេ ទើប​ពួក​គេ​ត្រឡប់​មក​ដែនដី​នីហ្វៃ​វិញ។"},{"vNo":"២ ","txt":"ហើយ​ហេតុការណ៍​បាន​កើត​ឡើង​ថា ពួក​សាសន៍​អាម៉ាលេកៃ​ក៏​ខឹង​ជា​ខ្លាំង ដោយ​សារ​ការ​បរាជ័យ​របស់​ខ្លួន។ ហើយ​កាល​គេ​បាន​ឃើញ​ថា គេ​មិន​អាច​សងសឹក​នឹង​ពួក​នីហ្វៃ​បាន​ទេ នោះ​ពួក​គេ​បាន​ចាប់​ផ្ដើម​ចាក់​រុក​ឲ្យ​ប្រជាជន​ខឹង​នឹង​ បង​ប្អូន​របស់​ខ្លួន គឺ​ប្រជាជន​ អាន់តៃ-នីហ្វៃ-លីហៃ ហេតុ​ដូច្នេះ​ហើយ ពួក​គេ​បាន​ចាប់​ផ្ដើម​បំផ្លាញ​ពួក​នោះ​ចោល​ទៀត។"},{"vNo":"៣ ","txt":"ឥឡូវ​នេះ ប្រជាជន​នេះ​ ក៏​នៅ​តែ​មិន​ព្រម​លើក​អាវុធ​តតាំង​ឡើយ ហើយ​ពួក​គេ​សុខ​ចិត្ត​ឲ្យ​ពួក​ខ្មាំងសត្រូវ​របស់​ខ្លួន​សម្លាប់​ចោល​តាម​ចិត្ត។"},{"vNo":"៤ ","txt":"ឥឡូវ​នេះ កាល​អាំម៉ូន និង​បង​ប្អូន​លោក បាន​ឃើញ​ការ​បំផ្លិចបំផ្លាញ​នៅ​ក្នុង​ចំណោម​ពួក​អ្នក​ដែល​ជា​ទី​ស្រឡាញ់​របស់​គេ និង​នៅ​ក្នុង​ចំណោម​ពួក​អ្នក​ដែល​ស្រឡាញ់​គេ​យ៉ាង​នេះ — ព្រោះ​ពួក​គេ​ត្រូវ​បាន​ចាត់​ដូច​ជា​ទេវតា ដែល​ព្រះ​ទ្រង់​បាន​ចាត់​ឲ្យ​មក​សង្គ្រោះ​គេ​ឲ្យ​រួច​ពី​ការ​បំផ្លិចបំផ្លាញ​ដ៏​អស់​កល្ប​ជានិច្ច — ហេតុ​ដូច្នេះ​ហើយ កាល​អាំម៉ូន និង​បង​ប្អូន​លោក បាន​ឃើញ​ការ​បំផ្លិចបំផ្លាញ​ដ៏​ធំ​បែប​នេះ នោះ​ពួក​គេ​មាន​ចិត្ត​ក្ដួល​អាណិត ហើយ​គេ​ បាន​ទូល​ទៅ​ស្ដេច​ថា ៖"},{"vNo":"៥ ","txt":"ចូរ​យើង​ប្រមូល​រាស្ត្រ​នៃ​ព្រះ​អម្ចាស់​មក ហើយ​ចូរ​យើង​ចុះ​ទៅ​ដែនដី​សារ៉ាហិមឡា ទៅ​រក​បង​ប្អូន​យើង ជា​ពួក​សាសន៍​នីហ្វៃ ហើយ​គេច​ចេញ​ពី​កណ្ដាប់​ដៃ​នៃ​ពួក​ខ្មាំងសត្រូវ​របស់​យើង ដើម្បី​កុំ​ឲ្យ​យើង​ត្រូវ​គេ​បំផ្លាញ​ចោល។"},{"vNo":"៦ ","txt":"តែ​ស្ដេច​មាន​បន្ទូល​ទៅ​ពួក​គេ​ថា ៖ មើល​ចុះ ពួក​សាសន៍​នីហ្វៃ​នឹង​បំផ្លាញ​យើង ដោយ​ព្រោះ​អំពើ​ឃាតកម្ម និង​អំពើ​បាប​ជា​ច្រើន ដែល​យើង​ធ្លាប់​បាន​ធ្វើ​ទាស់​នឹង​គេ។"},{"vNo":"៧ ","txt":"ហើយ​អាំម៉ូន​បាន​ទូល​ថា ៖ ទូលបង្គំ​នឹង​ទៅ​សូម​ដល់​ព្រះ​អម្ចាស់ ហើយ​បើ​សិន​ជា​ទ្រង់​ប្រាប់​ឲ្យ​យើង​ចុះ​ទៅ​រក​បង​ប្អូន​យើង តើ​ទ្រង់​នឹង​យាង​ទៅ​ឬ​ទេ?"},{"vNo":"៨ ","txt":"ហើយ​ស្ដេច​បាន​មាន​បន្ទូល​ទៅ​លោក​ថា ៖ មែន​ហើយ បើ​សិន​ព្រះ​អម្ចាស់​ទ្រង់​ប្រាប់​ឲ្យ​យើង​ទៅ នោះ​យើង​នឹង​ចុះ​ទៅ​រក​បង​ប្អូន​យើង ហើយ​យើង​នឹង​ធ្វើ​ជា​ខ្ញុំ​បម្រើ​របស់​គេ រហូត​ដល់​ពេល​យើង​សង​អំពើ​ឃាតកម្ម និង​អំពើ​បាប​ទាំង​ឡាយ ដែល​យើង​បាន​ប្រព្រឹត្ត​ទៅ​លើ​ពួក​គេ​នោះ​អស់​សិន។"},{"vNo":"៩ ","txt":"តែ​អាំម៉ូន​បាន​ទូល​ទៅ​ទ្រង់​ថា ៖ នេះ​គឺ​ផ្ទុយ​នឹង​ច្បាប់​របស់​បង​ប្អូន​យើង ដែល​បាន​តែង​ឡើង​ដោយ​បិតា​របស់​ទូលបង្គំ​ថា មិន​ត្រូវ​ឲ្យ​មាន​ខ្ញុំ​បម្រើ​ នៅ​ក្នុង​ចំណោម​ពួក​គេ​ឡើយ ហេតុ​ដូច្នេះ​ហើយ ចូរ​យើង​ចុះ​ទៅ​ទី​នោះ ហើយ​ពឹង​ផ្អែក​ទៅ​លើ​ចិត្ត​មេត្តា​ករុណា​របស់​បង​ប្អូន​យើង​វិញ។"},{"vNo":"១០ ","txt":"ប៉ុន្តែ​ស្ដេច​បាន​មាន​បន្ទូល​ទៅ​លោក​ថា ៖ ចូរ​ទៅ​សូម​ដល់​ព្រះ​អម្ចាស់​ចុះ ហើយ​បើ​សិន​ជា​ទ្រង់​ប្រាប់​ឲ្យ​យើង​ទៅ នោះ​យើង​នឹង​ទៅ បើ​ពុំ​នោះ​សោត​ទេ យើង​នឹង​វិនាស​នៅ​ក្នុង​ដែនដី​នេះ​ឯង។"},{"vNo":"១១ ","txt":"ហើយ​ហេតុការណ៍​បាន​កើត​ឡើង​ថា អាំម៉ូន​បាន​ទៅ​សូម​ដល់​ព្រះ​អម្ចាស់ ហើយ​ព្រះ​អម្ចាស់​ទ្រង់ មាន​ព្រះ​បន្ទូល​មក​លោ​ក​ថា ៖"},{"vNo":"១២ ","txt":"ចូរ​នាំ​ប្រជាជន​នេះ​ចេញ​ពី​ដែនដី​នេះ​ទៅ ដើម្បី​កុំ​ឲ្យ​គេ​ត្រូវ​វិនាស ព្រោះ​អារក្ស​សាតាំង​បាន​ក្ដាប់​យ៉ាង​ខ្ជាប់​នូវ​ដួង​ចិត្ត​របស់​ពួក​សាសន៍​អាម៉ាលេកៃ ដែល​ចាក់​រុក​ពួក​លេមិន​ឲ្យ​ខឹង​នឹង​បង​ប្អូន​របស់​ខ្លួន ឲ្យ​សម្លាប់​បង​ប្អូន​របស់​ខ្លួនឡើយ ហេតុ​ដូច្នេះ​ហើយ ចូរ​អ្នក​ចេញ​ពី​ដែនដី​នេះ​ទៅ ហើយ​មាន​ពរ​ដល់​ប្រជារាស្ត្រ​នេះ​ក្នុង​ជំនាន់​នេះ​ហើយ ព្រោះ​យើង​នឹង​រក្សា​គេ​ទុក។"},{"vNo":"១៣ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា អាំម៉ូន​បាន​ទៅ ហើយ​ទូល​ស្ដេច​នូវ​ព្រះ​បន្ទូល​ទាំង​អស់​ដែល​ព្រះ​អម្ចាស់​ទ្រង់​មាន​ព្រះ​បន្ទូល​មក​លោក។"},{"vNo":"១៤ ","txt":"ហើយ​ពួក​គេ​បាន​ប្រមូល​អស់​ទាំង​ប្រជាជន​មក​ជុំ​គ្នា មែន​ហើយ គឺ​អស់​ទាំង​រាស្ត្រ​នៃ​ព្រះ​អម្ចាស់ ហើយ​បាន​ប្រមូល​អស់​ទាំង​ហ្វូង​ចៀម និង​ហ្វូង​សត្វ​របស់​គេ ហើយ​បាន​ចាក​ចេញ​ពី​ដែនដី ហើយ​បាន​មក​ក្នុង​ទី​រហោស្ថាន ដែល​បំបែក​ដែនដី​នីហ្វៃ និង​ដែនដី​សារ៉ាហិមឡា ហើយ​បាន​មក​ដល់​ជិត​ព្រំប្រទល់​ដែនដី។"},{"vNo":"១៥ ","txt":"ហើយ​ហេតុការណ៍​បាន​កើត​ឡើង​ថា អាំម៉ូន​បាន​និយាយ​ទៅ​ពួក​គេ​ថា ៖ មើល​ចុះ ខ្ញុំ និង​បង​ប្អូន​ខ្ញុំ នឹង​ចូល​ទៅ​ក្នុង​ដែនដី​សារ៉ាហិមឡា ហើយ​អ្នក​រាល់​គ្នា​ត្រូវ​នៅ​ទី​នេះ រហូត​ដល់​យើង​ត្រឡប់​មក​វិញ ហើយ​យើង​នឹង​សាកល្បង​ចិត្ត​របស់​បង​ប្អូន​យើង​មើល ថា​តើ​ពួក​គេ​ចង់​ឲ្យ​អ្នក​រាល់​គ្នា​ចូល​ទៅ​ក្នុង​ដែនដី​គេ​ទេ​ឬ​អី។"},{"vNo":"១៦ ","txt":"ហើយ​ហេតុការណ៍​បាន​កើត​ឡើង​ថា កាល​អាំម៉ូន​កំពុងតែ​ចូល​ទៅ​ក្នុង​ដែនដី​ហើយ នោះ​លោក និង​បង​ប្អូន​លោក បាន​ជួប​អាលម៉ា​នៅ​ត្រង់​ កន្លែង​ដែល​បាន​និយាយ​មក​ពី​មុន ហើយ​មើល​ចុះ នេះ​គឺជា​ការ​ជួបជុំ​មួយ​ដ៏​ប្រកប​ដោយ​អំណរ។"},{"vNo":"១៧ ","txt":"ឥឡូវ​នេះ សេចក្ដី​អំណរ​នៃ​អាំម៉ូន​មាន​ទំហំ​ដ៏​ធំ រហូត​ដល់​លោក​បាន​ពោរពេញ មែន​ហើយ លោក​ត្រូវ​បាន​លេប​ទៅ​ក្នុង​សេចក្ដី​អំណរ​នៃ​ព្រះ​របស់​លោក រហូត​ដល់​ អស់​កម្លាំង​ពី​ខ្លួន ហើយ​លោក​បាន​ដួល​ទៅ​លើ​ដី​ ទៀត។"},{"vNo":"១៨ ","txt":"ឥឡូវ​នេះ តើ​នេះ​មិនមែន​ជា​សេចក្ដី​អំណរ​ដ៏​ខ្លាំង​ទេ​ឬ? មើល​ចុះ នេះ​គឺជា​សេចក្ដី​អំណរ ដែល​គ្មាន​អ្នក​ណា​បាន​ទទួលឡើយ លើកលែងតែ​អ្នក​ដែល​ប្រែ​ចិត្ត​ដោយ​ពិតប្រាកដ និង​អ្នក​ដែល​ស្វែងរក​សុភមង្គល​ដ៏​សុ​ភាព​រាបសាប៉ុណ្ណោះ។"},{"vNo":"១៩ ","txt":"ឥឡូវ​នេះ សេចក្ដី​អំណរ​នៃ​អាលម៉ា កាល​បាន​ជួប​នឹង​បង​ប្អូន​លោក នោះ​មាន​ទំហំ​ពិត​ជាធំ​ណាស់ ហើយ​សេចក្ដី​អំណរ​នៃ​អើរ៉ុន អោមណើរ និង​ហិមណៃ​ក៏​ដូច្នោះ​ដែរ ប៉ុន្តែ​មើល​ចុះ សេចក្ដី​អំណរ​របស់​គេ ពុំ​មែន​ជា​សេចក្ដី​អំណរ​ដែល​ហួស​កម្លាំង​គេ​នោះ​ទេ។"},{"vNo":"២០ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា អាលម៉ា​បាន​នាំ​បង​ប្អូន​លោក ត្រឡប់​ទៅ​ឯ​ដែនដី​សារ៉ាហិមឡា​វិញ គឺ​ទៅ​ផ្ទះ​របស់​លោក​ផ្ទាល់។ ហើយ​ពួក​គេ​បាន​ទៅ ហើយ​ប្រាប់​ មេ​ចៅក្រម​នូវ​គ្រប់​ការណ៍​ទាំង​អស់ ដែល​បាន​កើត​ឡើង​ដល់​គេ​នៅ​ដែនដី​នីហ្វៃ នៅ​ក្នុង​ចំណោម​ពួក​សាសន៍​លេមិន ដែល​ជា​បង​ប្អូន​របស់​គេ។"},{"vNo":"២១ ","txt":"ហើយ​ហេតុការណ៍​បាន​កើត​ឡើង​ថា មេ​ចៅក្រម​បាន​ចេញ​ប្រកាស​មួយ​ទូ​ទៅ​អស់​ទាំង​ដែនដី ចង់​ដឹង​សំឡេង​របស់​ប្រជាជន​អំពី​រឿង​ទទួល​យក​បង​ប្អូន​គេ ដែល​ជា​ប្រជាជន​អាន់តៃ-នីហ្វៃ-លីហៃ។"},{"vNo":"២២ ","txt":"ហើយ​ហេតុការណ៍​បាន​កើត​ឡើង​ថា សំឡេង​របស់​ប្រជាជន​បន្លឺ​ឲ្យ​ដឹង​ថា ៖ មើល​ចុះ យើង​នឹង​ប្រគល់​ដែនដី​យើសុន ដែល​នៅ​ខាង​កើត​ជិត​ទៅ​នឹង​សមុទ្រ ដែល​ជាប់​នឹង​ដែនដី​បរិបូរណ៍ គឺ​នៅ​ខាង​ត្បូង​ដែនដី​បរិបូរណ៍ ហើយ​ដែនដី​យើសុន​នេះ គឺជា​ដែនដី​ដែល​យើង​នឹង​ឲ្យ​ទៅ​បង​ប្អូន​យើង​ទុកជា​កេរ្តិ៍​អាករ។"},{"vNo":"២៣ ","txt":"ហើយ​មើល​ចុះ យើង​នឹង​ដាក់​ពល​ទ័ព​យើង​នៅ​ចន្លោះ​ដែនដី​យើសុន និង​ដែនដី​នីហ្វៃ ដើម្បី​យើង​អាច​ការ​ពារ​បង​ប្អូន​យើង ដែល​នៅ​ក្នុង​ដែនដី​យើសុន ហើយ​ការណ៍​នេះ​យើង​ធ្វើ ដើម្បី​បង​ប្អូន​យើង ព្រោះ​ពួក​គេ​ខ្លាច​បាប មិន​ព្រម​លើក​អាវុធ​ប្រឆាំង​នឹង​បង​ប្អូន​គេ ហើយ​ការ​ភ័យខ្លាច​ដ៏​ធំ​នេះ​ចេញ​មក​ពី​ការ​ប្រែ​ចិត្ត​ដ៏​ខ្លាំង​របស់​គេ ព្រោះ​គេ​ធ្លាប់​បាន​ធ្វើ​អំពើ​ឃាតកម្ម និង​អំពើ​ទុច្ចរិត​ដ៏​អាក្រក់​ជា​ច្រើន។"},{"vNo":"២៤ ","txt":"ហើយ​ឥឡូវ​នេះ មើល​ចុះ ការណ៍​នេះ​យើង​នឹង​ធ្វើ​ចំពោះ​បង​ប្អូន​យើង ដើម្បី​ឲ្យ​គេ​អាច​គ្រង​ដែនដី​យើសុន​ទុកជា​មរតក ហើយ​យើង​នឹង​ការ​ពារ​ពួក​គេ​ពី​ពួក​ខ្មាំងសត្រូវ​របស់​គេ ដោយ​ពល​ទ័ព​របស់​យើង នៅ​ក្នុង​ករណី​យ​មួយ​ថា គេ​ត្រូវ​ផ្ដល់​ដល់​យើង​នូវ​របស់​របរ​គេ​មួយ​ផ្នែក ដើម្បី​ជួយ​យើង​ចិញ្ចឹម​ពល​ទ័ព​យើង។"},{"vNo":"២៥ ","txt":"ឥឡូវ​នេះ ហេតុការណ៍​បាន​កើត​ឡើង​ថា កាល​អាំម៉ូន​បាន​ឮ​ដូច្នេះ​ហើយ នោះ​លោក​ក៏​ត្រឡប់​ទៅ​ឯ​ប្រជាជន អាន់តៃ-នីហ្វៃ-លីហៃ​វិញ ហើយ​បាន​នាំ​អាលម៉ា​ទៅ​ជា​មួយ​ផង គឺ​ទៅ​ក្នុង​ទី​រហោស្ថាន ត្រង់​កន្លែង​ដែល​គេ​បាន​បោះ​ត្រសាល ហើយ​បាន​ប្រាប់​ឲ្យ​ពួក​គេ​ដឹង​នូវ​គ្រប់​ការណ៍​អស់​ទាំង​នេះ។ ហើយ​អាលម៉ា​បាន​រៀប​រាប់​ប្រាប់​គេ​អំពី​ការ​ដែល​លោក​ បាន​ប្រែ​ចិត្ត​ជឿ ព្រម​ទាំង​អាំម៉ូន និង​អើរ៉ុន និង​បង​ប្អូន​លោក​ដែរ។"},{"vNo":"២៦ ","txt":"ហើយ​ហេតុការណ៍​បាន​កើត​ឡើង​ថា ការណ៍​នេះ​បាន​ធ្វើ​ឲ្យ​ពួក​គេ​មាន​សេចក្ដី​អំណរ​ជា​ខ្លាំង​នៅ​ក្នុង​ចំណោម​ពួក​គេ។ ហើយ​ពួក​គេ​បាន​ចុះ​ទៅ​ដែនដី​យើសុន ហើយ​បាន​យក​ដែនដី​យើសុន ហើយ​ពួក​គេ​ត្រូវ​ពួក​នីហ្វៃ​ហៅ​ថា ប្រជាជន​អាំម៉ូន ហេតុ​ដូច្នេះ​ហើយ ពួក​គេ​ត្រូវ​បាន​ញែក​ចេញ ដោយ​ឈ្មោះ​នេះ ចាប់​តាំង​ពី​ពេល​នោះ​រហូត​មក។"},{"vNo":"២៧ ","txt":"ហើយ​ពួក​គេ​នៅ​ក្នុង​ចំណោម​ប្រជាជន​នីហ្វៃ ហើយ​ត្រូវ​បាន​រាប់​ក្នុង​ចំណោម​ប្រជាជន ដែល​នៅ​ក្នុង​សាសនាចក្រ​នៃ​ព្រះ។ ហើយ​ពួក​គេ​ត្រូវ​បាន​ញែក​ចេញ ដោយ​ព្រោះ​គេ​មាន​ចិត្ត​ឧស្សាហ៍​ដល់​ព្រះ និង​ដល់​មនុស្ស​លោក​ផង ព្រោះ​ពួក​គេ​មាន​ ចិត្ត​ទៀងត្រង់ និង​សុចរិត​ដោយ​ឥត​ខ្ចោះ​ក្នុង​គ្រប់​ការណ៍​ទាំង​អស់ ហើយ​ពួក​គេ​មាន​ចិត្ត​ រឹងប៉ឹង​នៅ​ក្នុង​សេចក្ដី​ជំនឿ​ជឿ​ដល់​ព្រះ​គ្រីស្ទ គឺ​រហូត​ដល់​ចុង​បំផុត។"},{"vNo":"២៨ ","txt":"ហើយ​ពួក​គេ​មើល​ទៅ​ការ​ខ្ចាយ​ឈាម​បង​ប្អូន​គេ ទុក​ជាទី​ស្អប់​ខ្ពើម​ដ៏​ធំ​បំផុត ហើយ​គ្មាន​នរណា​អាច​និយាយ​ឲ្យ​គេ​លើក​អាវុធ​ប្រឆាំង​នឹង​បង​ប្អូន​គេ​ទៀត​ឡើយ ហើយ​ពួក​គេ​មិន​មើល​សេចក្ដី​ស្លាប់​ទុកជា​ការ​តក់​ស្លុត​សោះឡើយ ដោយ​ព្រោះ​សេចក្ដី​សង្ឃឹម និង​យោបល់ ដែល​គេ​មាន​អំពី​ព្រះ​គ្រីស្ទ និង​ដំណើរ​រស់​ឡើង​វិញ ហេតុ​ដូច្នេះ​ហើយ ចំពោះ​គេ សេចក្ដី​ស្លាប់​ត្រូវ​បាន​លេប​ដោយ​ជ័យ​ជម្នះ​នៃ​ព្រះ​គ្រីស្ទ​ទៅ​លើ​វា។"},{"vNo":"២៩ ","txt":"ហេតុ​ដូច្នេះ​ហើយ ពួក​គេ​សុខ​ចិត្ត​រង​ទុក្ខ​ដល់​ស្លាប់ ដោយ​ឈឺ​ចាប់ ហើយ​វេទនា​បំផុត ដែល​ធ្វើ​ឡើង​ដោយ​បង​ប្អូន​គេ មុន​នឹងគេ​លើក​ដាវ ឬ​លំពែង​វាយ​ត​គេ​វិញ។"},{"vNo":"៣០ ","txt":"ម្ល៉ោះ​ហើយ ពួក​គេ​ជា​ប្រជាជន​មួយ​ដែល​មាន​ចិត្ត​ឧស្សាហ៍ ហើយ​គួរ​ឲ្យ​ស្រឡាញ់ គឺជា​ប្រជាជន​មួយ​ដ៏​សំណប់​ជា​ខ្លាំង​នៃ​ព្រះ​អម្ចាស់៕"}]}