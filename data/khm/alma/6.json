{"heading":"សាសនាចក្រ​នៅ​ដែនដី​សារ៉ាហិមឡា ត្រូវ​បាន​ជំរះ​ឲ្យ​ស្អាត ហើយ​បាន​រៀបចំ​ឲ្យ​មាន​របៀបរៀបរយ — អាលម៉ា​ធ្វើ​ដំណើរ​ទៅ​ក្រុង គេឌាន ដើម្បី​ផ្សាយ​សាសនា។ ប្រមាណ​ជា​ឆ្នាំ ៨៣ ម.គ.ស.។","prevAbbr":"alma","prevNo":5,"nextAbbr":"alma","nextNo":7,"chapterTitle":"អាលម៉ា ៦","verses":[{"vNo":"១ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា បន្ទាប់​ពី​អាលម៉ា​បាន​បញ្ចប់​នូវ​ការ​និយាយ​ទៅ​កាន់​ប្រជាជន​នៅ​ក្នុង​សាសនាចក្រ ដែល​ត្រូវ​បាន​តាំង​ឡើង​នៅ​ទី​ក្រុង​សារ៉ាហិមឡា​ហើយ នោះ​លោក​ បាន​តែងតាំង​ពួក​សង្ឃ និង​ ពួក​អែលឌើរ ដោយ​ការ​ដាក់​ ដៃ​របស់​លោក តាម​របៀប​នៃ​ព្រះ ដើម្បី​ឲ្យ​ត្រួតត្រា ហើយ​ មើល​គន់​លើ​សាសនាចក្រ។"},{"vNo":"២ ","txt":"ហើយ​ហេតុការណ៍​បាន​កើត​ឡើង​ថា អស់​អ្នក​ណា​ដែល​មិន​នៅ​ក្នុង​សាសនាចក្រ ដែល​បាន​ប្រែចិត្ត​ពី​អំពើ​បាប​ទាំង​ឡាយ​របស់​ខ្លួន នោះ​បាន​ ទទួល​បុណ្យ​ជ្រមុជ​ទឹក ចំពោះ​ការ​ប្រែចិត្ត ហើយ​បាន​ទទួល​ឲ្យ​ចូលរួម​ក្នុង​សាសនាចក្រ។"},{"vNo":"៣ ","txt":"ហើយ​ហេតុការណ៍​បាន​កើត​ឡើង​ដែរ​ថា អស់​អ្នក​ណា​ដែល​នៅ​ក្នុង​សាសនាចក្រ តែ​ពុំ​បាន​ ប្រែចិត្ត​ចំពោះ​អំពើ​ទុច្ចរិត​របស់​ខ្លួន ហើយ​ពុំ​បន្ទាប​ខ្លួន​ចំពោះ​ព្រះ​ទេ — គឺ​ខ្ញុំ​និយាយ​ពី​ពួក​អ្នក​ដែល​លើក​ខ្លួន​ឡើង ក្នុង​ ការ​ឆ្មើងឆ្មៃ​នៃ​ចិត្ត​របស់​ខ្លួន — គឺ​អ្នក​អស់​ទាំង​នោះ ហើយ​ដែល​ត្រូវ​បាន​បដិសេធ ហើយ​ឈ្មោះ​របស់​គេ​ត្រូវ​បាន​ លុប​ចោល ដើម្បី​កុំ​ឲ្យ​ឈ្មោះ​គេ​ត្រូវ​បាន​រាប់​ក្នុង​ចំណោម​ពួក​អ្នក​ដែល​សុចរិត​ឡើយ។"},{"vNo":"៤ ","txt":"ហើយ​ពួក​គេ​បាន​ចាប់​ផ្ដើម​តាំង​របៀបរៀបរយ​នៅ​ក្នុង​សាសនាចក្រ នៅ​ក្នុង​ទី​ក្រុង​សារ៉ាហិមឡា​បែប​ដូច្នោះ​ហើយ។"},{"vNo":"៥ ","txt":"ឥឡូវ​នេះ ខ្ញុំ​ចង់​ឲ្យ​អ្នក​រាល់​គ្នា​យល់​ថា ព្រះ​បន្ទូល​នៃ​ព្រះ ទុក​សម្រាប់​មនុស្ស​ទាំង​អស់​ដោយ​សេរី​ថា គ្មាន​អ្នក​ណា​ម្នាក់​ខ្វះ​សិទ្ធិ​នឹង​មក​រួម​ប្រជុំ​គ្នា ដើម្បី​ស្ដាប់​ព្រះ​បន្ទូល​នៃ​ព្រះ​ឡើយ។"},{"vNo":"៦ ","txt":"ទោះ​ជា​យ៉ាង​ណា​ក៏​ដោយ គង់តែ​កូន​ចៅ​នៃ​ព្រះ​ត្រូវ​បាន​បញ្ជា​ឲ្យ​មក​ជួបជុំ​គ្នា​ជា​ញឹកញាប់ ហើយ​រួម​គ្នា​ តម​អាហារ ហើយ​អធិស្ឋាន​ឲ្យ​អស់​ពី​ចិត្ត​ដែរ ដើម្បី​សុខុមាលភាព​ដល់​ព្រលឹង​នៃ​ពួក​អ្នក​ដែល​ពុំ​ស្គាល់​ព្រះ។"},{"vNo":"៧ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា កាល​អាលម៉ា​បាន​ធ្វើ​របៀប​ចាត់ចែង​ទាំង​នេះ​ហើយ លោក​បាន​ចាក​ចេញ​ពី​ពួក​គេ​ទៅ មែន​ហើយ គឺ​ចេញ​ពី​សាសនាចក្រ ដែល​នៅ​ក្នុង​ទី​ក្រុង​សារ៉ាហិមឡា ហើយ​បាន​ធ្វើ​ដំណើរ​ទៅ​ខាង​កើត​ទន្លេ​ស៊ីដូន នៅ​ក្នុង​ច្រក​ភ្នំ​ គេឌាន នៅ​ទី​នោះ​មាន​ទី​ក្រុង​មួយ​ដែល​បាន​សង់​ឡើង ដែល​បាន​ហៅ​ថា ទី​ក្រុង​គេឌាន នៅ​ក្នុង​ច្រក​ភ្នំ​ដែល​បាន​ហៅ​ថា គេឌាន ដែល​បាន​ហៅ​តាម​ឈ្មោះ​របស់​បុរស​ម្នាក់ ដែល​ត្រូវ​នីហូរ​ សម្លាប់​ដោយ​ដាវ។"},{"vNo":"៨ ","txt":"ហើយ​អាលម៉ា​បាន​ទៅ ហើយ​បាន​ចាប់​ផ្ដើម​ប្រកាស​ព្រះ​បន្ទូល​នៃ​ព្រះ​ដល់​សាសនាចក្រ ដែល​បាន​តាំង​ឡើង​នៅ​ក្នុង​ច្រក​ភ្នំ​គេឌាន ស្រប​តាម​វិវរណៈ​នៃ​សេចក្ដី​ពិត​នៃ​ព្រះ​បន្ទូល ដែល​ពួក​អយ្យកោ​លោក​បាន​និយាយ​មក និង​ស្រប​តាម​វិញ្ញាណ​នៃ​ការ​ព្យាករណ៍ ដែល​នៅ​ក្នុង​ខ្លួន​លោក ស្រប​តាម​ ទី​បន្ទាល់​អំពី​ព្រះ​យេស៊ូវ​គ្រីស្ទ គឺជា​ព្រះ​រាជ​បុត្រា​នៃ​ព្រះ ដែល​នឹង​យាង​មក​ប្រោស​លោះ​រាស្ត្រ​ទ្រង់​ពី​សេចក្ដី​បាប និង​ស្រប​តាម​របៀប​ដ៏​បរិសុទ្ធ ដែល​បាន​ប្រទាន​ដល់​លោក។ ហើយ​ត្រូវ​បាន​សរសេរ​ទុក​យ៉ាង​ដូច្នោះ​ហើយ។ អាម៉ែន៕"}]}