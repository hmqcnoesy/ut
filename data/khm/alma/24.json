{"heading":"ពួក​លេមិន​មក​ទាស់​នឹង​រាស្ត្រ​នៃ​ព្រះ — ពួក​សាសន៍​អាន់តៃ-នីហ្វៃ-លីហៃ​បាន​អរ​រីករាយ​នៅ​ក្នុង​ព្រះ​គ្រីស្ទ ហើយ​ពួក​ទេវតា​បាន​មក​ជួប​ពួក​គេ — ពួក​គេ​សុខ​ចិត្ត​ស៊ូទ្រាំ​ដល់​ស្លាប់​ជាជាង​ការ​ពារ​ខ្លួន — មាន​ពួក​លេមិន​ថែម​ទៀត​ប្រែ​ចិត្ត​ជឿ។ ប្រមាណ​ជា​ឆ្នាំ ៩០–៧៧ ម.គ.ស.។","prevAbbr":"alma","prevNo":23,"nextAbbr":"alma","nextNo":25,"chapterTitle":"អាលម៉ា ២៤","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា ពួក​សាសន៍​អាម៉ាលេកៃ និង​ពួក​សាសន៍​អាមូឡុន និង​ពួក​សាសន៍​លេមិន ដែល​នៅ​លើ​ដែនដី​អាមូឡុន និង​លើ​ដែនដី​ហេឡាម​ផង និង​ពួក​ជន​ដែល​លើ​ដែនដី​ យេរូសាឡិម ហើយ​សរុប​សេចក្ដី​មក គឺ​នៅ​អស់​ទាំង​ដែនដី​ព័ទ្ធជុំវិញ ដែល​មិនទាន់​បាន​ប្រែ​ចិត្ត​ជឿ ហើយ​ដែល​មិនទាន់​បាន​លើក​យក​ឈ្មោះ អាន់តៃ-នីហ្វៃ-លីហៃ ត្រូវ​ពួក​សាសន៍​អាម៉ាលេកៃ និង​ពួក​សាសន៍​អាមូឡុន​ចាក់​រុក​ឲ្យ​ខឹង​នឹង​បង​ប្អូន​គេ។"},{"vNo":"២ ","txt":"ហើយ​សេចក្ដី​ស្អប់​ដែល​គេ​មាន​ចំពោះ​បង​ប្អូន​គេ​នោះ បាន​ក្លាយ​ទៅ​មាន​ទំហំ​ធំ​ពន់ប្រមាណ គឺ​ដរាប​ដល់​គេ​បាន​ចាប់​ផ្ដើម​បះបោរ​ទាស់​នឹង​ស្ដេច​របស់​គេ ដរាប​ដល់​ពួក​គេ​មិន​ចង់​ឲ្យ​ទ្រង់​ធ្វើ​ជា​ស្ដេច​របស់​គេ​ឡើយ ហេតុ​ដូច្នេះ​ហើយ ពួក​គេ​បាន​កាន់​អាវុធ​ប្រឆាំង​នឹង​ប្រជាជន​អាន់តៃ-នីហ្វៃ-លីហៃ។"},{"vNo":"៣ ","txt":"ឥឡូវ​នេះ ស្ដេច​បាន​ប្រគល់​នគរ​ឲ្យ​ទៅ​បុត្រ​ទ្រង់ ហើយ​ទ្រង់​បាន​ឲ្យ​នាម​បុត្រ​ថា អាន់តៃ-នីហ្វៃ-លីហៃ។"},{"vNo":"៤ ","txt":"ហើយ​ស្ដេច​បាន​សុគត​ទៅ​នៅ​ក្នុង​ឆ្នាំ​នោះ​ឯង ដែល​ពួក​លេមិន​បាន​ចាប់​ផ្ដើម​រៀបចំ​ធ្វើ​សង្គ្រាម​តទល់​នឹង​រាស្ត្រ​នៃ​ព្រះ។"},{"vNo":"៥ ","txt":"ឥឡូវ​នេះ ពេល​អាំម៉ូន និង​បង​ប្អូន​លោក និង​អស់​អ្នក​ដែល​បាន​ឡើង​មក​ជាមួយ​លោក បាន​ឃើញ​ការ​រៀបចំ​របស់​ពួក​លេមិន ដើម្បី​មក​បំផ្លាញ​បង​ប្អូន​របស់​គេ​បង់ នោះ​ពួក​គេ​បាន​ធ្វើ​ដំណើរ​មក​ដល់​ដែនដី​ម៉ាឌាន ហើយ​នៅ​ទី​នោះ អាំម៉ូន​បាន​ជួប​នឹង​បង​ប្អូន​លោក​ទាំង​អស់​គ្នា ហើយ​ចាប់​ពី​ទី​នោះ​មក ពួក​គេ​បាន​មក​ឯ​ដែនដី​អ៊ីសម៉ាអែល ដើម្បី​គេ​អាច​មាន​ ការ​ប្រឹក្សា​ជាមួយ​នឹង​ឡាម៉ូណៃ ព្រម​ទាំង​ជាមួយ​នឹង​អនុជ​របស់​ទ្រង់ គឺ​អាន់តៃ-នីហ្វៃ-លីហៃ អំពី​អ្វី​ដែល​គេ​ត្រូវ​ធ្វើ ដើម្បី​ការ​ពារ​ខ្លួន​ទប់​ទល់​នឹង​ពួក​លេមិន។"},{"vNo":"៦ ","txt":"ឥឡូវ​នេះ គ្មាន​នរណា​ម្នាក់​សោះ​ក្នុង​ចំណោម​ប្រជាជន​ទាំង​អស់ ដែល​បាន​ប្រែ​ចិត្ត​ជឿ​ដល់​ព្រះ​អម្ចាស់ ចង់​លើក​អាវុធ​ប្រឆាំង​នឹង​បង​ប្អូន​គេ​ឡើយ ពួក​គេ​ក៏​មិន​ទាំង​ចង់​រៀបចំ​ធ្វើ​សង្គ្រាម​ដែរ មែន​ហើយ ហើយ​ស្ដេច​របស់​គេ​ក៏​បាន​បញ្ជា​ពួក​គេ​ថា គេ​មិន​ត្រូវ​ធ្វើ​ដូច្នោះ​ដែរ។"},{"vNo":"៧ ","txt":"ឥឡូវ​នេះ នេះ​ហើយ​គឺជា​ពាក្យ​ដែល​ទ្រង់​មាន​បន្ទូល​ទៅ​កាន់​ប្រជាជន​អំពី​រឿង​នេះ​ថា ៖ ឱ​ប្រជាជន​ជាទី​ស្រឡាញ់​របស់​យើង​អើយ យើង​សូម​អរ​ព្រះ​គុណ​ដល់​ព្រះ​របស់​យើង ដែល​ព្រះ​ដ៏​មហិមា​នៃ​យើង​នៅ​ក្នុង​សេចក្ដី​ល្អ​សប្បុរស បាន​ចាត់​ឲ្យ​បង​ប្អូន​យើង​ទាំង​ឡាយ គឺ​សាសន៍​នីហ្វៃ​ទាំង​នេះ​មក​រក​យើង​រាល់​គ្នា ដើម្បី​មក​ផ្សាយ​ដល់​យើង ហើយ​ដើម្បី​បរិវត្ត​យើង​អំពី​ សណ្ដាប់​ទាំង​ឡាយ​របស់​ពួក​អយ្យកោ​ដ៏​ទុច្ចរិត​របស់​យើង។"},{"vNo":"៨ ","txt":"ហើយ​មើល​ចុះ យើង​សូម​អរ​ព្រះ​គុណ​ដល់​ព្រះ​ដ៏​មហិមា​របស់​យើង ដែល​បាន​ប្រទាន​ដល់​យើង​រាល់​គ្នា​នូវ​ចំណែក​នៃ​ព្រះ​វិញ្ញាណ​របស់​ទ្រង់ ដើម្បី​បន្ទន់​ចិត្ត​យើង ដែល​បាន​ធ្វើ​ឲ្យ​យើង​បើក​ការ​ទាក់​ទង​ជាមួយ​នឹង​បង​ប្អូន​យើង គឺ​ពួក​សាសន៍​នីហ្វៃ។"},{"vNo":"៩ ","txt":"ហើយ​មើល​ចុះ យើង​ក៏​សូម​អរ​ព្រះ​គុណ​ដល់​ព្រះ​របស់​យើង ដោយ​បាន​បើក​ឲ្យ​មាន​ការ​ទាក់​ទង​នេះ​ហើយ ទើប​យើង​ត្រូវ​បាន​បរិវត្ត ពី​ អំពើ​បាប​ទាំង​ឡាយ​របស់​យើង និង​អំពើ​ឃាតកម្ម​ជា​ច្រើន ដែល​យើង​បាន​ប្រព្រឹត្ត។"},{"vNo":"១០ ","txt":"ហើយ​យើង​ក៏​សូម​អរ​ព្រះ​គុណ​ដល់​ព្រះ​របស់​យើង មែន​ហើយ ព្រះ​ដ៏​មហិមា​របស់​យើង ដែល​ទ្រង់​បាន​អនុញ្ញាត​ឲ្យ​យើង​ទាំង​ឡាយ​អាច​ប្រែ​ចិត្ត​ពី​ការណ៍​ទាំង​នេះ ព្រម​ទាំង​បាន​ អភ័យទោស​ឲ្យ​យើង​រាល់​គ្នា​ចំពោះ​អំពើ​បាប និង​អំពើ​ឃាតកម្ម​ដ៏​ច្រើន​របស់​យើង ដែល​យើង​បាន​ប្រព្រឹត្ត ហើយ​បាន​ដក​យក​ ទោស​ចេញ​ពី​ក្នុង​ចិត្ត​យើង តាម​រយៈ​បុណ្យ​គុណ​ទាំង​ឡាយ​នៃ​ព្រះ​រាជ​បុត្រា​របស់​ទ្រង់។"},{"vNo":"១១ ","txt":"ហើយ​ឥឡូវ​នេះ មើល​ចុះ ឱ​បង​ប្អូន​ទាំង​ឡាយ​របស់​យើង​អើយ ការណ៍​ទាំង​អស់​នេះ​ហើយ​ដែល​យើង​រាល់​គ្នា​អាច​ធ្វើ (ព្រោះ​យើង​ជា​អ្នក​វង្វេង​ជាងគេ​បង្អស់​នៅ​ក្នុង​ចំណោម​មនុស្ស​លោក) ដើម្បី​ប្រែ​ចិត្ត​ពី​អំពើ​បាប​ទាំង​អស់​របស់​យើង និង​អំពើ​ឃាតកម្ម​ជា​ច្រើន ដែល​យើង​បាន​ប្រព្រឹត្ត ហើយ​ដើម្បី​សូម​ឲ្យ​ព្រះ​ទ្រង់​ ដក​យក​អំពើ​ទាំង​នោះ​ចេញ​ពី​ចិត្ត​របស់​យើង ព្រោះ​មាន​តែ​ការណ៍​ទាំង​នេះ ហើយ​ដែល​យើង​អាច​ធ្វើ ដើម្បី​ប្រែ​ចិត្ត​ឲ្យ​បាន​ល្មម​គ្រប់​គ្រាន់​ចំពោះ​ព្រះ ដើម្បី​ទ្រង់​នឹង​ដក​ស្នាម​ប្រឡាក់​របស់​យើង​ចេញ —"},{"vNo":"១២ ","txt":"ឥឡូវ​នេះ ឱ​បង​ប្អូន​ជាទី​ស្រឡាញ់​បំផុត​របស់​យើង​អើយ ដោយ​សារ​ព្រះ​ទ្រង់​បាន​ដក​ស្នាម​ប្រឡាក់​របស់​យើង​រាល់​គ្នា​ចេញ ហើយ​ដាវ​របស់​យើង​រាល់​គ្នា​បាន​ក្លាយ​ទៅ​ជា​ជ្រះថ្លា នោះ​ចូរ​យើង​កុំ​ធ្វើ​ឲ្យ​ដាវ​យើង​រាល់​គ្នា​ប្រឡាក់​ដោយ​ឈាម​របស់​បង​ប្អូន​យើង​ទៀត​ឡើយ។"},{"vNo":"១៣ ","txt":"មើល​ចុះ យើង​ប្រាប់​អ្នក​រាល់​គ្នា​ថា ទេ ចូរ​យើង​រាល់​គ្នា​រក្សា​ដាវ​យើង​ទុក ដើម្បី​កុំ​ឲ្យ​វា​ប្រឡាក់​ដោយ​ឈាម​របស់​បង​ប្អូន​យើង​ឡើយ ត្បិត​ប្រសិនបើ​យើង​ធ្វើ​ឲ្យ​ដាវ​យើង​ប្រឡាក់​ម្ដង​ទៀត នោះ​វា​នឹង​មិន​អាច​បាន​ ជំរះ​ឲ្យ​ជ្រះថ្លា តាម​រយៈ​ព្រះ​លោហិត​នៃ​ព្រះ​រាជបុត្រា​នៃ​ព្រះ​ដ៏​មហិមា​របស់​យើង​ទៀត​ឡើយ ដែល​នឹង​ត្រូវ​ច្រួច​ចេញ ដើម្បី​ធ្វើ​ឲ្យ​ធួន​នឹង​អំពើ​បាប​ទាំង​ឡាយ​របស់​យើង។"},{"vNo":"១៤ ","txt":"ហើយ​ព្រះ​ដ៏​មហិមា ទ្រង់​មាន​សេចក្ដី​មេត្តាករុណា​ដល់​យើង​រាល់​គ្នា ហើយ​បាន​ធ្វើ​ឲ្យ​យើង​ដឹង​ការណ៍​ទាំង​នេះ ដើម្បី​កុំ​ឲ្យ​យើង​រាល់​គ្នា​ត្រូវ​វិនាស មែន​ហើយ ហើយ​ទ្រង់​បាន​ធ្វើ​ឲ្យ​យើង​ដឹង​ការណ៍​ទាំង​នេះ​ជាមុន ពី​ព្រោះ​ទ្រង់​ស្រឡាញ់​ ព្រលឹង​យើង​ទាំង​ឡាយ ដូច​ជា​ទ្រង់​ស្រឡាញ់​កូន​ចៅ​របស់​យើង​ដែរ ហេតុ​ដូច្នេះ​ហើយ ដោយ​នូវ​សេចក្ដី​មេត្តាករុណា​របស់​ទ្រង់ នោះ​ទ្រង់​យាង​មក​ពិនិត្យ​ពិច័យ​យើង ដោយ​ពួក​ទេវតា​របស់​ទ្រង់ ដើម្បី​ធ្វើ​ឲ្យ​ បាន​ដឹង​ដល់​យើង ព្រម​ទាំង​ដល់​មនុស្ស​ជំនាន់​ក្រោយ​ដែរ។"},{"vNo":"១៥ ","txt":"ឱ​ព្រះ​របស់​យើង ទ្រង់​ប្រកប​ដោយ​សេចក្ដី​មេត្តាករុណា​អ្វី​ម្ល៉េះ! ហើយ​ឥឡូវ​នេះ មើល​ចុះ ដោយ​សារ​យើង​រាល់​គ្នា​អាច​ធ្វើ​បាន​តែ​ប៉ុណ្ណេះ ដើម្បី​កម្ចាត់​ស្នាម​ប្រឡាក់​របស់​យើង​ទាំង​ឡាយ​ចេញ ហើយ​ធ្វើ​ឲ្យ​ដាវ​របស់​យើង​ជ្រះថ្លា នោះ​ចូរ​យើង​លាក់​វា​ទុក ដើម្បី​ឲ្យ​វា​នៅ​តែ​ជ្រះថ្លា ទុក​ជាទី​បន្ទាល់​មួយ​ដល់​ព្រះ​របស់​យើង​នៅ​ថ្ងៃ​ចុង​ក្រោយ​បង្អស់ ឬ​នៅ​ថ្ងៃ​ដែល​យើង​នឹង​ត្រូវ​បាន​នាំ​ទៅ​ឈរ​ចំពោះ​ទ្រង់ ដើម្បី​ទទួល​ការ​ជំនុំ​ជំរះ​ថា យើង​មិន​បាន​ធ្វើ​ឲ្យ​ដាវ​របស់​យើង​ប្រឡាក់​ដោយ​ឈាម​របស់​បង​ប្អូន​យើង​ឡើយ ចាប់​ពី​ពេល​ដែល​ទ្រង់​បាន​ប្រទាន​ព្រះ​បន្ទូល​របស់​ទ្រង់​ដល់​យើង ហើយ​បាន​ធ្វើ​ឲ្យ​យើង​ជ្រះ​ស្អាត​ដោយ​ការណ៍​នោះ។"},{"vNo":"១៦ ","txt":"ហើយ​ឥឡូវ​នេះ ឱ​បង​ប្អូន​ទាំង​ឡាយ​របស់​យើង​អើយ បើ​សិន​ជា​បង​ប្អូន​យើង​ស្វែងរក​បំផ្លាញ​យើង​រាល់​គ្នា​ចោល មើល​ចុះ យើង​នឹង​លាក់​ដាវ​របស់​យើង​ទុក មែន​ហើយ គឺ​យើង​នឹង​កប់​វា​ឲ្យ​ជ្រៅ​ទៅ​ក្នុង​ដី​ដើម្បី​ទុក​ឲ្យ​វា​ជ្រះថ្លា ទុក​ជាទី​បន្ទាល់​មួយ​នៅ​ថ្ងៃ​ចុង​ក្រោយ​បង្អស់​ថា យើង​មិនដែល​បាន​ប្រើ​វា​ឡើយ ហើយ​បើ​សិន​ជា​បង​ប្អូន​យើង​បំផ្លាញ​យើង​រាល់​គ្នា​បង់ មើល​ចុះ យើង​ទាំង​ឡាយ​នឹង​ ទៅ​រក​ព្រះ​របស់​យើង ហើយ​នឹង​បាន​សង្គ្រោះ។"},{"vNo":"១៧ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា កាល​ស្ដេច​បាន​បញ្ចប់​នូវ​ការ​និយាយ​ពាក្យ​ទាំង​នេះ​ហើយ នោះ​ប្រជាជន​បាន​មក​ប្រជុំ​គ្នា​ទាំង​អស់ ហើយ​ពួក​គេ​បាន​យក​ដាវ​របស់​គេ និង​គ្រឿង​សស្ត្រាវុធ​ទាំង​អស់​ដែល​ប្រើ​សម្រាប់​ការ​ខ្ចាយ​ឈាម​មនុស្ស ហើយ​គេ​បាន​ កប់​វត្ថុ​ទាំង​នោះ​យ៉ាង​ជ្រៅ​ទៅ​ក្នុង​ដី។"},{"vNo":"១៨ ","txt":"ហើយ​គេ​ធ្វើ​ការ​នេះ ដើម្បី​ទុក​ជាទី​បន្ទាល់​ចំពោះ​ព្រះ និង​ចំពោះ​មនុស្ស​ដែរ​ថា គេ​នឹង​ ពុំ​ប្រើ​គ្រឿង​សស្ត្រាវុធ​សម្រាប់​ការ​ខ្ចាយ​ឈាម​មនុស្ស​ទៀត​ទេ ហើយ​គេ​ធ្វើ​ការ​នេះ ដើម្បី​បញ្ជាក់ ហើយ​ធ្វើ​ សេចក្ដី​សញ្ញា​ជាមួយ​នឹង​ព្រះ​ថា ពួក​គេ​នឹង​ លះបង់​ជីវិត​គេ​ផ្ទាល់​ជាជាង​កំចាយ​ឈាម​បង​ប្អូន​គេ ហើយ​គេ​នឹង​ឲ្យ​ទៅ​បង​ប្អូន​គេ​ជាជាង​យក​ពី​បង​ប្អូន​គេ​វិញ ហើយ​គេ​នឹង​ធ្វើ​ការ​យ៉ាង​សម្បើម​ដោយ​ដៃ​គេ​ផ្ទាល់ ជាជាង​ចំណាយ​ពេល​ដោយ​ខ្ជិលច្រអូស។"},{"vNo":"១៩ ","txt":"ម្ល៉ោះ​ហើយ យើង​ឃើញ​ថា កាល​ពួក​លេមិន​ទាំង​នេះ​ត្រូវ​បាន​នាំ​មក​ឲ្យ​ជឿ ហើយ​ស្គាល់​ការ​ពិត នោះ​ពួក​គេ​មាន​ចិត្ត​ រឹងប៉ឹង ហើយ​សុខ​ចិត្ត​ស៊ូទ្រាំ​ដល់​ស្លាប់ ជាជាង​ប្រព្រឹត្ត​អំពើ​បាប ម្ល៉ោះ​ហើយ យើង​ឃើញ​ថា គេ​កប់​គ្រឿង​សស្ត្រាវុធ​នៃ​សេចក្ដី​សុខសាន្ត​របស់​គេ ឬ​គេ​កប់​គ្រឿង​សស្ត្រាវុធ​ពិជ័យ​សង្គ្រាម​របស់​គេ​ដើម្បី​សេចក្ដី​សុខសាន្ត។"},{"vNo":"២០ ","txt":"ហើយ​ហេតុការណ៍​បាន​កើត​ឡើង​ថា ពួក​លេមិន​ដែល​ជា​បង​ប្អូន​គេ បាន​រៀបចំ​ធ្វើ​សង្គ្រាម ហើយ​បាន​លើកទ័ព​ឡើង​មក​ឯ​ដែនដី​នីហ្វៃ ដោយ​មាន​គោលបំណង​មក​បំផ្លាញ​ស្ដេច​ចោល ហើយ​ដើម្បី​ដាក់​អ្នក​ផ្សេង​ជំនួស​ទ្រង់ ហើយ​ព្រម​ទាំង​បំផ្លាញ​ប្រជាជន អាន់តៃ-នីហ្វៃ-លីហៃ ចេញ​ពី​ដែនដី។"},{"vNo":"២១ ","txt":"ឥឡូវ​នេះ កាល​ប្រជាជន​បាន​ឃើញ​ថា ពួក​គេ​កំពុងតែ​មក​ទាស់​នឹង​ខ្លួន​ដូច្នោះ ពួក​គេ​បាន​ចេញ​ទៅ​ជួប​គេ ហើយ​ បាន​ក្រាប​ទៅ​លើ​ដី​នៅ​ខាង​មុខ​គេ ហើយ​បាន​ចាប់​ផ្ដើម​អំពាវនាវ​ដល់​ព្រះ​នាម​នៃ​ព្រះ​អម្ចាស់ ម្ល៉ោះ​ហើយ ពួក​គេ​នៅ​ក្នុង​ស​ភាព​បែប​នេះ ក្នុង​កាល​ពួក​លេមិន​ចាប់​ផ្ដើម​វាយ​សម្រុក​មក​លើ​ពួក​គេ ហើយ​បាន​ចាប់​ផ្ដើម​សម្លាប់​ពួក​គេ​ចោល​ដោយ​ដាវ។"},{"vNo":"២២ ","txt":"ម្ល៉ោះ​ហើយ ដោយ​ពុំ​ជួប​នឹង​ការ​ប្រឆាំង​តប​វិញ នោះ​គេ​បាន​សម្លាប់​ពួក​គេ​អស់​ចំនួន​មួយ​ពាន់​ប្រាំ​នាក់ ហើយ​យើង​ដឹង​ថា ពួក​គេ​បាន​ទទួល​ព្រះ​ពរ ព្រោះ​គេ​បាន​ទៅ​នៅ​ជាមួយ​នឹង​ព្រះ​របស់​គេ​ហើយ។"},{"vNo":"២៣ ","txt":"ឥឡូវ​នេះ កាល​ពួក​លេមិន​បាន​ឃើញ​ថា បង​ប្អូន​គេ​មិន​រត់គេច​ចេញ​ពី​មុខ​ដា​វ ឬ​ក៏​ងាក​ទៅ​ឆ្វេង ឬ​ស្ដាំ​ទេ តែ​ពួក​គេ​បាន​សុខ​ចិត្ត​ដួល​ចុះ ហើយ​ វិនាស ហើយ​សរសើរ​តម្កើង​ដល់​ព្រះ​វិញ ទោះ​ជា​ស្ថិតនៅ​ក្នុង​ការ​វិនាស​ដោយ​មុខ​ដាវ​ក៏​ដោយ —"},{"vNo":"២៤ ","txt":"ឥឡូវ​នេះ កាល​ពួក​លេមិន​បាន​ឃើញ​ដូច្នោះ នោះ​ពួក​គេ​ក៏​ឈប់​សម្លាប់​ គេ​ទៅ ហើយ​មាន​មនុស្ស​ជា​ច្រើន​ដែល​មាន​ចិត្ត​ ក្ដួល​អាណិត​មេត្តា​ដល់​បង​ប្អូន​គេ ដែល​បាន​ដួល​នៅ​ក្រោម​ផ្លែ​ដាវ ព្រោះ​ពួក​គេ​បាន​ប្រែ​ចិត្ត​ចំពោះ​ការណ៍​ទាំង​ឡាយ ដែល​គេ​បាន​ប្រព្រឹត្ត។"},{"vNo":"២៥ ","txt":"ហើយ​ហេតុការណ៍​បាន​កើត​ឡើង​ថា គេ​បាន​បោះ​ចោល​គ្រឿង​សស្ត្រាវុធ​ពិជ័យ​សង្គ្រាម​របស់​គេ ហើយ​គេ​មិន​ព្រម​កាន់​អាវុធ​ទាំង​នោះ​ទៀត​ឡើយ ព្រោះ​គេ​មាន​ការ​ឈឺ​ចាប់​ចំពោះ​អំពើ​ឃាតកម្ម​ទាំង​ឡាយ​ដែល​គេ​បាន​ប្រព្រឹត្ត ហើយ​គេ​បាន​ដួល​ដូច​បង​ប្អូន​គេ​ដែរ ដោយ​រំពឹង​ដល់​សេចក្ដី​មេត្តាករុណា​នៃ​ពួក​ជន ដែល​លើកដៃ​សម្លាប់​គេ​ចោល។"},{"vNo":"២៦ ","txt":"ហើយ​ហេតុការណ៍​បាន​កើត​ឡើង​ថា ចំនួន​មនុស្ស​ដែល​រួបរួម​ជាមួយ​នឹង​រាស្ត្រ​នៃ​ព្រះ មាន​ច្រើន​ជាង​ចំនួន​ដែល​ត្រូវ​ស្លាប់ ហើយ​ពួក​អ្នក​ដែល​ត្រូវ​គេ​សម្លាប់ គឺជា​មនុស្ស​សុចរិត ហេតុ​ដូច្នេះ​ហើយ យើង​គ្មាន​ហេតុ​អ្វី​ដែល​នាំ​ឲ្យ​សង្ស័យ​ថា ពួក​គេ​ពុំ​បាន​ សង្គ្រោះ​នោះ​ឡើយ។"},{"vNo":"២៧ ","txt":"ហើយ​គ្មាន​មនុស្ស​ទុច្ចរិត​ណា​ម្នាក់​ត្រូវ​ប្រហារ​នៅ​ក្នុង​ចំណោម​ពួក​នោះ​ឡើយ ប៉ុន្តែ​មាន​មនុស្ស​ចំនួន​ជាង​មួយ​ពាន់​នាក់​ត្រូវ​បាន​នាំ​មក​ឲ្យ​ស្គាល់​សេចក្ដី​ពិត ម្ល៉ោះ​ហើយ យើង​ឃើញ​ថា ព្រះ​អម្ចាស់​ទ្រង់​បាន​ប្រើ​ មធ្យោបាយ​ច្រើន​យ៉ាង ដើម្បី​ធ្វើ​ការ​សង្គ្រោះ​ដល់​រាស្ត្រ​ទ្រង់។"},{"vNo":"២៨ ","txt":"ឥឡូវ​នេះ កងពល​លេមិន​ច្រើន ដែល​បាន​សម្លាប់​បង​ប្អូន​គេ​ដ៏​ច្រើន​នោះ គឺជា​ពួក​សាសន៍​អាម៉ាលេកៃ និង​ពួក​សាសន៍​អាមូឡុន ពួក​នេះជា​ច្រើន​គឺជា​អ្នក​ដើរ​តាម​ របៀប​ ពួក​នីហូរ។"},{"vNo":"២៩ ","txt":"ឥឡូវ​នេះ នៅ​ក្នុង​ចំណោម​ពួក​អ្នក​ដែល​ចូល​រួបរួម​នឹង​រាស្ត្រ​នៃ​ព្រះ គ្មាន​ពួក​សាសន៍​អាម៉ាលេកៃ ឬ​ពួក​សាសន៍​អាមូឡុន​ទាល់​តែ​សោះ ឬ​ក៏​គ្មាន​ជន​ដែល​ដើរ​តាម​របៀប​នីហូរ​ឡើយ តែ​ពួក​គេ​គឺជា​កូន​ចៅ​ពិតប្រាកដ​របស់​លេមិន និង​លេមយួល។"},{"vNo":"៣០ ","txt":"ហើយ​ដោយ​ហេតុ​នេះ យើង​អាច​វែកញែក​យ៉ាង​ច្បាស់​ថា ក្រោយ​ពី​ប្រជាជន​មួយ​ដែល​ធ្លាប់​ បាន​បំភ្លឺ​ដោយ​ព្រះ​វិញ្ញាណ​នៃ​ព្រះ ហើយ​ដែល​ធ្លាប់​មាន​ ការ​ចេះ​ដឹង​ដ៏​ច្រើន​អំពី​ការណ៍​ទាំង​ឡាយ​ដែល​ទាក់​ទង​ទៅ​នឹង​សេចក្ដី​សុចរិត តែ​បន្ទាប់​មក បាន​ធ្លាក់​ទៅ​ក្នុង​អំពើ​បាប និង​អំពើ​រំលង នោះ​ពួក​គេ​ក្លាយ​ទៅ​ជា​រឹងរូស​លើសលែង​ទៅ​ទៀត ម្ល៉ោះ​ហើយ ស្ថានភាព​របស់​គេ​ក្លាយ​ទៅ​ជា​ អាក្រក់​ជាជាង បើ​គេ​មិនដែល​បាន​ស្គាល់​ការណ៍​ទាំង​នេះ​ទៅ​វិញ៕"}]}