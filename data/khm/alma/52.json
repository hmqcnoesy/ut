{"heading":"អាំម៉ូរ៉ុន​បន្ត​រាជ​ជា​ស្ដេច​នៃ​ពួក​សាសន៍​លេមិន​ពី​អាម៉ាលិកាយ — មរ៉ូណៃ ទីអានគុម និង​លីហៃ ដឹកនាំ​ពួក​សាសន៍​នីហ្វៃ​នៅ​ក្នុង​សង្គ្រាម​មួយ​ដ៏​ប្រកប​ដោយ​ជោគជ័យ​ប្រឆាំង​នឹង​ពួក​សាសន៍​លេមិន — ទី​ក្រុង​មូលេក​ត្រូវ​យក​បាន​មក​វិញ ហើយ​យ៉ាកុប​ជា​សាសន៍​សូរាំ​ត្រូវ​ស្លាប់។ ប្រមាណ​ជា​ឆ្នាំ ៦៦–៦៤ ម.គ.ស.។","prevAbbr":"alma","prevNo":51,"nextAbbr":"alma","nextNo":53,"chapterTitle":"អាលម៉ា ៥២","verses":[{"vNo":"១ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង គឺ​នៅ​ឆ្នាំ​ទី​ម្ភៃ​ប្រាំមួយ​ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ មើល​ចុះ កាល​ពួក​លេមិន​បាន​ភ្ញាក់​ឡើង​នៅ​ព្រឹក​ទី​មួយ​នៃ​ខែ​ទី​មួយ មើល​ចុះ ពួក​គេ​បាន​ឃើញ​ថា អាម៉ាលិកាយ​សុគត​នៅ​ក្នុង​ត្រសាល​ផ្ទាល់​របស់​ទ្រង់ ហើយ​ពួក​គេ​ក៏​បាន​ឃើញ​ដែរ​ថា ទីអានគុម​បាន​ប្រុងប្រៀប​ខ្លួន​ជាស្រេច ដើម្បី​មក​ច្បាំង​នឹង​ពួក​គេ​ក្នុង​ថ្ងៃ​នោះ។"},{"vNo":"២ ","txt":"ហើយ​ឥឡូវ​នេះ កាល​ពួក​លេមិន​បាន​ឃើញ​យ៉ាង​នេះ ពួក​គេ​តក់​ស្លុត​ជា​ខ្លាំង ហើយ​ពួក​គេ​បាន​បោះបង់​ចោល​គម្រោងការណ៍​ក្នុង​ការ​លើក​ទ័ព​ទៅ​ដែនដី​ទិស​ខាង​ជើង ហើយ​បាន​ដកថយ​ជាមួយ​នឹង​កងទ័ព​ទាំង​អស់​របស់​គេ​ចូល​ទៅ​ក្នុង​ទី​ក្រុង​មូលេក ហើយ​បាន​ស្វែងរក​កិច្ចការ​ពារ​នៅ​ក្នុង​បន្ទាយ​ការ​ពារ​ទាំង​ឡាយ​របស់​គេ​វិញ។"},{"vNo":"៣ ","txt":"ហើយ​ហេតុការណ៍​បាន​កើត​ឡើង គឺ​ព្រះ​អនុជ​របស់​អាម៉ាលិកាយ ត្រូវ​បាន​តែងតាំង​ឡើង​ឲ្យ​ធ្វើ​ជា​ស្ដេច​លើ​ប្រជាជន ហើយ​ទ្រង់​មាន​នាម​ថា អាំម៉ូរ៉ុន ម្ល៉ោះ​ហើយ ស្ដេច​អាំម៉ូរ៉ុន គឺជា​ព្រះ​អនុជ​របស់​ស្ដេច​អាម៉ាលិកាយ ត្រូវ​បាន​តែងតាំង​ឡើង​ឲ្យ​សោយរាជ្យ​ជំនួស​ទ្រង់។"},{"vNo":"៤ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បាន​បញ្ជា​ឲ្យ​ទ័ព​ទ្រង់​រក្សា​ទី​ក្រុង​ទាំង​នោះ ដែល​ពួក​គេ​យក​បាន​ដោយ​ការ​ខ្ចាយ​ឈាម ត្បិត​ពួក​គេ​ពុំ​ដែល​យក​បាន​ទី​ក្រុង​ណា ដោយ​ពួក​គេ​ពុំ​បាន​បាត់បង់​ឈាម​ជា​ច្រើន​នោះ​ឡើយ។"},{"vNo":"៥ ","txt":"ហើយ​ឥឡូវ​នេះ ទីអានគុម​បាន​ឃើញ​ថា ពួក​សាសន៍​លេមិន​តាំង​ចិត្ត​រក្សា​ទី​ក្រុង​ទាំង​នោះ ដែល​គេ​យក​បាន និង​ផ្នែក​ទាំង​ឡាយ​នៃ​ដែនដី​ដែល​ពួក​គេ​យក​បាន ហើយ​ដោយ​បាន​ឃើញ​ដែរ​នូវ​ចំនួន​ទ័ព​របស់​ពួក​គេ​ដ៏​ច្រើន​ក្រៃលែង ទើប​ទីអានគុម​គិត​ថា ពុំ​មែន​ជា​ការ​ចាំ​បាច់ ដែល​លោក​ត្រូវ​ខំ​វាយប្រហារ​ពួក​គេ​នៅ​ក្នុង​បន្ទាយ​របស់​គេ​ទេ។"},{"vNo":"៦ ","txt":"ប៉ុន្តែ លោក​បាន​រក្សា​ទ័ព​របស់​លោក​នៅ​ជុំវិញ ហាក់​បីដូច​រៀបចំ​ធ្វើ​សង្គ្រាម មែន​ហើយ ហើយ​ការ​ពិត លោក​កំពុងតែ​រៀបចំ​ការ​ពារ​ខ្លួន​ទប់​ទល់​នឹង​ពួក​គេ ដោយ​ ពូន​ជា​ជញ្ជាំង​ជុំវិញ ហើយ​រៀបចំ​ទី​កន្លែង​លាក់​ទ័ព​ទាំង​ឡាយ។"},{"vNo":"៧ ","txt":"ហើយ​ហេតុការណ៍​បាន​កើត​ឡើង​ថា លោក​បាន​បន្ត​ការ​រៀបចំ​ធ្វើ​សង្គ្រាម​បែប​ដូច្នេះ រហូត​ដល់​មរ៉ូណៃ​បាន​បញ្ជូន​ទ័ព​មួយ​ចំនួន​ធំ​មក​បន្ថែម​លើ​កម្លាំង​កងទ័ព​របស់​លោក។"},{"vNo":"៨ ","txt":"ហើយ​មរ៉ូណៃ​បាន​ផ្ញើ​បញ្ជា​ទាំង​ឡាយ​មក​លោ​ក​ថា លោក​ត្រូវ​រក្សាទុក​អស់​ទាំង​ឈ្លើយ ដែល​បាន​ធ្លាក់​មក​ក្នុង​កណ្ដាប់​ដៃ​របស់​លោក ព្រោះ​ពួក​លេមិន​បាន​ចាប់​មនុស្ស​យក​ទៅ​ជា​ឈ្លើយ​ក្នុង​ចំនួន​ច្រើន នោះ​លោក​ត្រូវ​រក្សាទុក​អស់​ទាំង​ឈ្លើយ​នៃ​ពួក​សាសន៍​លេមិន ដើម្បី​ជា​តម្លៃ​លោះ ពួក​ជន​ដែល​ត្រូវ​ពួក​លេមិន​ចាប់​យក​ទៅ។"},{"vNo":"៩ ","txt":"ហើយ​លោក​បាន​ផ្ញើ​បញ្ជា​ទាំង​ឡាយ​ទៅ​លោក​ថា លោក​ត្រូវ​ពង្រឹង​ដែនដី​បរិបូរណ៍ ហើយ​រក្សា​ផ្លូវ​ ដ៏​ចង្អៀត ដែល​នាំ​ទៅ​កាន់​ដែន​ដី​ប៉ែក​ខាង​ជើង ខ្លាចក្រែង​ពួក​សាសន៍​លេមិន យក​បាន​ចំណុច​នោះ ហើយ​មាន​អំណាច​នឹង​វាយ​រំខាន​ពួក​គេ​តាម​គ្រប់​ទិស។"},{"vNo":"១០ ","txt":"ហើយ​មរ៉ូណៃ​ក៏​បាន​ផ្ដាំ​មក​លោក​ដែរ ដោយ​មាន​បំណង​ចង់​ឲ្យ​លោក​មាន​ចិត្ត​ស្មោះត្រង់ ក្នុង​ការ​រក្សា​ដែនដី​មួយ​នេះ ហើយ​ថា លោក​ត្រូវ​ស្វែងរក​គ្រប់​ឱកាស ដើម្បី​វាយ​ពួក​សាសន៍​លេមិន​នៅ​ភូមិ​នោះ​ឲ្យ​ច្រើន​តាម​កម្លាំង​របស់​លោក ក្រែង​លោក​អាច​យ​ក​បាន​មក​វិញ ដោយ​ឧបាយ​សឹក ឬ​មធ្យោបាយ​អ្វី​ផ្សេង​ទៀត​នូវ​ទី​ក្រុង​ទាំង​ឡាយ ដែល​ត្រូវ​ពួក​គេ​យក​បាន​ទៅ ហើយ​ថា លោក​ក៏​ត្រូវ​ពង្រឹង និង​បន្ថែម​កម្លាំង​ដល់​ទី​ក្រុង​ទាំង​ឡាយ ដែល​នៅ​ព័ទ្ធជុំវិញ​ផង ដែល​ពុំ​ទាន់​ធ្លាក់​ទៅ​ក្នុង​កណ្ដាប់​ដៃ​នៃ​ពួក​សាសន៍​លេមិន។"},{"vNo":"១១ ","txt":"ហើយ​លោក​ក៏​បាន​ប្រាប់​មក​លោ​ក​ថា ខ្ញុំ​ចង់​មក​ជួប​នឹង​អ្នក ប៉ុន្តែ​មើល​ចុះ ពួក​លេមិន​នៅ​ខាង​មុខ​ពួក​យើង​ក្នុង​ព្រំប្រទល់​ដែន​ជិត​សមុទ្រ​ខាង​លិច ហើយ​មើល​ចុះ ខ្ញុំ​ទៅ​តតាំង​នឹង​ពួក​គេ ហេតុ​ដូច្នេះ​ហើយ ខ្ញុំ​មិន​អាច​មក​ជួប​អ្នក​បាន​ទេ។"},{"vNo":"១២ ","txt":"ឥឡូវ​នេះ ស្ដេច (អាំម៉ូរ៉ុន) បាន​ចាក​ចេញ​ពី​ដែនដី​សារ៉ាហិមឡា ហើយ​បាន​ប្រាប់​ឲ្យ​អគ្គមហេសី​ស្ដេច​ជ្រាប​អំពី​ការ​សុគត​នៃ​ព្រះ​ជេដ្ឋា​របស់​ទ្រង់ ហើយ​បាន​ប្រមូល​មនុស្ស​មួយ​ចំនួន​ធំ ហើយ​បាន​លើក​ទៅ​វាយ​ទល់​នឹង​ពួក​សាសន៍​នីហ្វៃ​នៅ​ឯ​ព្រំប្រទល់​ជិត​សមុទ្រ​ខាង​លិច។"},{"vNo":"១៣ ","txt":"ម្ល៉ោះ​ហើយ ទ្រង់​បាន​ខិតខំ​ដើម្បី​បង្ក្រាប​ពួក​សាសន៍​នីហ្វៃ និង​ដើម្បី​ដេញ​ចេញ​នូវ​កងកម្លាំង​របស់​គេ​មួយ​ភាគ​ពី​ភូមិ​នោះ នៅ​ពេល​ដែល​ទ្រង់​បាន​បញ្ជា​ដល់​ពួក​ជន​ដែល​ទ្រង់​បាន​ដាក់​ឲ្យ​នៅ​តាម​ទី​ក្រុង​ទាំង​ឡាយ ដែល​ទ្រង់​យក​បាន​នោះ គឺ​ពួក​គេ​ក៏​ត្រូវ​វាយ​បង្ក្រាប​ពួក​សាសន៍​នីហ្វៃ​នៅ​លើ​ព្រំប្រទល់​ទាំង​ឡាយ​ជិត​សមុទ្រ​ខាង​កើត ហើយ​ត្រូវ​យក​ដែនដី​ពួក​គេ​ឲ្យ​បាន​ច្រើន​តាម​កម្លាំង​របស់​គេ ទៅ​តាម​កម្លាំង​របស់​ពល​ទ័ព​គេ។"},{"vNo":"១៤ ","txt":"ម្ល៉ោះ​ហើយ ពួក​នីហ្វៃ​ស្ថិតនៅ​ក្នុង​កាលៈទេសៈ​ទាំង​ឡាយ​ប្រកប​ដោយ​គ្រោះថ្នាក់ គឺ​នៅ​ចុង​ឆ្នាំ​ទី​ម្ភៃ​ប្រាំមួយ​ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ។"},{"vNo":"១៥ ","txt":"ប៉ុន្តែ​មើល​ចុះ ហេតុការណ៍​បាន​កើត​ឡើង​ថា នៅ​ឆ្នាំ​ទី​ម្ភៃ​ប្រាំពីរ​ក្នុង​រជ្ជកាល​នៃ​ពួក​ចៅក្រម គឺ​ទីអានគុម តាម​បញ្ជា​របស់​មរ៉ូណៃ — ដែល​ជា​អ្នក​បាន​បង្កើត​ពល​ទ័ព ដើម្បី​ការ​ពារ​ព្រំប្រទល់​ខាង​ត្បូង និង​ខាង​លិច​របស់​ដែនដី ហើយ​បាន​ចាប់​ផ្ដើម​ធ្វើ​ដំណើរ​ឆ្ពោះ​ទៅ​ឯ​ដែន​ដី​បរិបូរណ៍ ដើម្បី​លោក​អាច​ជួយ​ទីអានគុម និង​ទ័ព​របស់​លោក​នៅ​ក្នុង​ការ​ដណ្ដើមយក​ទី​ក្រុង​ទាំង​ឡាយ ដែល​គេ​បាន​បាត់បង់​នោះ​មក​វិញ —"},{"vNo":"១៦ ","txt":"ហើយ​ហេតុការណ៍​បាន​កើត​ឡើង​ថា ទីអានគុម​បាន​ទទួល​បញ្ជា​ទាំង​ឡាយ ឲ្យ​ធ្វើ​ការ​វាយប្រហារ​ទៅ​លើ​ទី​ក្រុង​មូលេក ហើយ​យក​វា​មក​វិញ ប្រសិន​បើ​មាន​លទ្ធ​ភាព​ធ្វើ​បាន។"},{"vNo":"១៧ ","txt":"ហើយ​ហេតុការណ៍​បាន​កើត​ឡើង​ថា ទីអានគុម​បាន​ធ្វើ​ការ​រៀបចំ ដើម្បី​វាយប្រហារ​ទី​ក្រុង​មូលេក ហើយ​លើក​ទ័ព​លោក​ទៅ​វាយ​ពួក​លេមិន ប៉ុន្តែ​លោក​បាន​ឃើញ​ថា គ្មាន​លទ្ធ​ភាព​ឲ្យ​លោក​យកឈ្នះ​លើ​ពួក​គេ​បាន​ឡើយ នៅ​ពេល​ដែល​ពួក​គេ​នៅ​ក្នុង​បន្ទាយ​ការ​ពារ របស់​គេ ហេតុ​ដូច្នេះ​ហើយ លោក​បាន​បោះបង់​ចោល​ផែនការ​ទាំង​ឡាយ​របស់​លោក ហើយ​បាន​ត្រឡប់​ទៅ​ទី​ក្រុង​បរិបូរណ៍​វិញ ដើម្បី​រង់ចាំ​មរ៉ូណៃ​មក ដើម្បី​លោក​អាច​ទទួល​កម្លាំង​ដល់​កងទ័ព​លោក។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃ​បាន​មក​ដល់​ជាមួយ​នឹង​កង​ទ័ព​របស់​លោក នៅ​ឯ​ដែនដី​បរិបូរណ៍ នៅ​ចុង​ឆ្នាំ​ទី​ម្ភៃ​ប្រាំពីរ ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ។"},{"vNo":"១៩ ","txt":"ហើយ​នៅ​ដើម​ឆ្នាំ​ទី​ម្ភៃ​ប្រាំបី នោះ​មរ៉ូណៃ និង​ទីអានគុម និង​ពួក​មេទ័ព​ឯក​ជា​ច្រើន បាន​ប្រជុំ​ក្រុម​ប្រឹក្សា​សង្គ្រាម — នូវ​អ្វីៗ​ដែល​ពួក​គេ​ត្រូវ​ធ្វើ ដើម្បី​ធ្វើ​ឲ្យ​ពួក​លេមិន​ចេញ​មក​ច្បាំង​នឹង​ពួក​គេ ឬ​ថា ពួក​គេ​អាច​ប្រើ​មធ្យោបាយ​យ៉ាង​ណា ដើម្បី​បញ្ជោរ​ពួក​គេ​ឲ្យ​ចេញ​មក​ពី​តំបន់​ការ ពារ​ទាំង​ឡាយ​របស់​គេ ដើម្បី​ពួក​គេ​អាច​យក​ប្រៀប​លើ​ពួក​នោះ ហើយ​យក​ទី​ក្រុង​មូលេក​វិញ។"},{"vNo":"២០ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ចាត់​អ្នក​សារ​ទូត​ទាំង​ឡាយ ឲ្យ​ទៅ​កន្លែង​កងទ័ព​សាសន៍​លេមិន ដែល​ការ​ពារ​ទី​ក្រុង​មូលេក ជួប​នឹង​មេដឹកនាំ​របស់​ពួក​គេ ដែល​មាន​ឈ្មោះ​ថា យ៉ាកុប ដោយ​មាន​បំណង​ចង់​ឲ្យ​គាត់​ចេញ​មក​ជាមួយ​នឹង​ពល​ទ័ព​គាត់ ដើម្បី​ជួប នឹង​ពួក​គេ​នៅ​លើ​ទីវាល​នៅ​ចន្លោះ​ទី​ក្រុង​ទាំង​ពីរ។ ប៉ុន្តែ​មើល​ចុះ យ៉ាកុប​ដែល​ជា​សាសន៍​សូរាំ មិន​ព្រម​ចេញ​មក​ជាមួយ​នឹង​កង​ទ័ព​របស់​គាត់ ដើម្បី​ជួប​នឹង​ពួក​គេ​នៅ​លើ​ទីវាល​ឡើយ។"},{"vNo":"២១ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃ​គ្មាន​សេចក្ដី​សង្ឃឹម​ថា​នឹង​បាន​ជួប​ពួក​គេ​នៅ​លើ​ទី​ដែល​ល្អ​ទេ ហេតុ​ដូច្នេះ​ហើយ លោក​បាន​សម្រេច​ចិត្ត​ទៅ​លើ​ផែនការ​មួយ​ថា លោក​នឹង​បញ្ឆោត​ពួក​លេមិន​ឲ្យ​ចេញ​ពី​តំបន់​ការ​ពារ​ទាំង​ឡាយ​របស់​គេ។"},{"vNo":"២២ ","txt":"ហេតុ​ដូច្នេះ​ហើយ លោក​បាន​បញ្ជា​ឲ្យ​ទីអានគុម នាំ​យក​ទ័ព​មួយ​ចំនួន​តូច ហើយ​ដើរ​ទៅ​ជិត​ឆ្នេរសមុទ្រ រី​ឯ​មរ៉ូណៃ និង​កងទ័ព​លោក នៅ​ពេល​យប់​បាន​ដើរ​ទៅ​ក្នុង​ទី​រហោស្ថាន នៅ​ខាង​លិច​ទី​ក្រុង​មូលេក ម្ល៉ោះ​ហើយ ដល់​ស្អែក​ឡើង កាល​ពួក​អ្នក​យាម​របស់​ពួក​លេមិន បាន​ឃើញ​ទីអានគុម ពួក​គេ​បាន​រត់​ទៅ​ប្រាប់​ការណ៍​នេះ​ដល់​យ៉ាកុប ជា​មេដឹកនាំ​របស់​ខ្លួន។"},{"vNo":"២៣ ","txt":"ហើយ​ហេតុការណ៍​បាន​កើត​ឡើង​ថា ពល​ទ័ព​សាសន៍​លេមិន បាន​លើក​ទៅ​ប្រយុទ្ធ​នឹង​ទីអានគុម ដោយ​សន្និដ្ឋាន​ថា មក​ពី​ចំនួន​ទ័ព​ពួក​គេ នោះ​ពួក​គេ​នឹង​ឈ្នះ​ទីអានគុម ព្រោះ​លោក​មាន​ទ័ព​តិច។ ហើយ​នៅ​ពេល​ទីអានគុម​បាន​ឃើញ​ពល​ទ័ព​សាសន៍​លេមិន ចេញ​មក​តតាំង​នឹង​លោក នោះ​លោក​បាន​ចាប់​ផ្ដើម​ដកថយ​ទៅ​តាម​ឆ្នេរសមុទ្រ​នៅ​ទិស​ខាង​ជើង។"},{"vNo":"២៤ ","txt":"ហើយ​ហេតុការណ៍​បាន​កើត​ឡើង​ថា កាល​ពួក​លេមិន​បាន​ឃើញ​ថា លោក​បាន​ចាប់​ផ្ដើម​រត់​គេច នោះ​ពួក​គេ​កើត​ចិត្ត​ក្លាហាន​ឡើង ហើយ​បាន​ដេញ​តាម​ពួក​គេ​ដោយ​ខ្លាំងក្លា។ ហើយ​កាល​ទីអានគុម​កំពុងតែ​នាំ​ពួក​លេមិន ដែល​ដេញ​តាម​ពួក​គេ ដោយ​ឥត​បាន​ផល​អ្វី​សោះ មើល​ចុះ មរ៉ូណៃ​បាន​បញ្ជា​ឲ្យ​កងទ័ព​លោក​មួយ​ភាគ​ដែល​នៅ​ជាមួយ​នឹង​លោក លើក​ចូល​ក្នុង​ទី​ក្រុង ហើយ​យក​ទី​ក្រុង​នោះ​ទៅ។"},{"vNo":"២៥ ","txt":"ម្ល៉ោះ​ហើយ ពួក​គេ​បាន​ធ្វើ​ដូច្នោះ ហើយ​បាន​សម្លាប់​អស់​អ្នក​ដែល​ត្រូវ​ទុក​ឲ្យ​នៅ​ការ​ពារ​ទី​ក្រុង​នោះ មែន​ហើយ គឺ​អស់​អ្នក​ដែល​មិន​ព្រម​ដាក់​គ្រឿង​សស្ត្រាវុធ​ពិជ័យ​សង្គ្រាម​ចុះ​ចាញ់។"},{"vNo":"២៦ ","txt":"ម្ល៉ោះ​ហើយ មរ៉ូណៃ​យក​បាន​ទី​ក្រុង​មូលេក ដោយ​ប្រើ​កងទ័ព​មួយ​របស់​លោក នៅ​ពេល​ដែល​លោក​លើក​ទ័ព​ដែល​នៅ​សល់​ទាំង​ប៉ុន្មាន​ទៅ​ជួប​ប្រយុទ្ធ​នឹង​ពួក​លេមិន នៅ​ពេល​ដែល​ពួក​គេ​ត្រឡប់​ពី​ដេញ​តាម​ទីអានគុម​មក​វិញ។"},{"vNo":"២៧ ","txt":"ហើយ​ហេតុការណ៍​បាន​កើត​ឡើង​ថា ពួក​លេមិន​បាន​ដេញ​តាម​ទីអានគុម រហូត​ដល់​ពួក​គេ​បាន​ទៅ​ជិត​ដល់​ទី​ក្រុង​បរិបូរណ៍ ហើយ​នៅ​ពេល​នោះ ពួក​គេ​បាន​ជួប​នឹង​លីហៃ និង​កងទ័ព​មួយ​តូច​ដែល​ត្រូវ​បាន​ទុក ដើម្បី​ការ​ពារ​ទី​ក្រុង​បរិបូរណ៍។"},{"vNo":"២៨ ","txt":"ហើយ​ឥឡូវ​នេះ មើល​ចុះ កាល​ពួក​មេទ័ព​ឯក​របស់​ពួក​លេមិន បាន​ឃើញ​លីហៃ និង​កងទ័ព​របស់​លោក មក​តតាំង​នឹង​ពួក​គេ នោះ​ពួក​គេ​បាន​រត់គេច​ដោយ​ច្របូកច្របល់​ជា​ខ្លាំង ខ្លាចក្រែង​ពួក​គេ​មិន​អាច​ទៅ​ដល់​ទី​ក្រុង​មូលេក​វិញ មុន​ពេល​លីហៃ​វាយ​ពួក​គេ​ឲ្យ​បរាជ័យ ព្រោះ​ពួក​គេ​នឿយហត់ ដោយ​ព្រោះ​ដំណើរ​ទ័ព​របស់​គេ ហើយ​ទ័ព​របស់​លីហៃ​នៅ​ថ្មី។"},{"vNo":"២៩ ","txt":"ឥឡូវ​នេះ ពួក​លេមិន មិន​បាន​ដឹង​ថា មរ៉ូណៃ​នៅ​ពី​ក្រោយ​ពួក​គេ​ជាមួយ​នឹង​កងទ័ព​របស់​លោក​ទេ ហើយ​ពួក​គេ​គ្រាន់តែ​ខ្លាច​លីហៃ និង​ទ័ព​របស់​លោក​តែប៉ុណ្ណោះ។"},{"vNo":"៣០ ","txt":"ឥឡូវ​នេះ លីហៃ​ពុំ​មាន​បំណង​ចង់​វាយ​ទៅ​លើ​ពួក​គេ មុន​ពេល​ពួក​គេ​ជួប​ប្រយុទ្ធ​នឹង​មរ៉ូណៃ និង​កងទ័ព​របស់​លោក​នោះ​ឡើយ។"},{"vNo":"៣១ ","txt":"ហើយ​ហេតុការណ៍​បាន​កើត​ឡើង​ថា មុន​ពេល​ពួក​លេមិន​ដកថយ​បាន​ឆ្ងាយ នោះ​ពួក​គេ​ត្រូវ​ហ៊ុមព័ទ្ធ ដោយ​ពួក​នីហ្វៃ ដោយ​ទ័ព​របស់​មរ៉ូណៃ​នៅ​ម្ខាង ហើយ​ទ័ព​របស់​លីហៃ​នៅ​ម្ខាង​ទៀត ទ័ព​អស់​ទាំង​នេះ​នៅ​ថ្មី ហើយ​ពោរ​ពេញ​ទៅ​ដោយ​កម្លាំង តែ​ពួក​លេមិន​នឿយហត់ ដោយ​ព្រោះ​ដំណើរ​ដ៏​ឆ្ងាយ​របស់​គេ។"},{"vNo":"៣២ ","txt":"ហើយ​មរ៉ូណៃ​បាន​បញ្ជា​ទ័ព​របស់​លោក​ថា ត្រូវ​វាយប្រហារ​ពួក​គេ រហូត​ដល់​ពួក​គេ​ប្រគល់​គ្រឿង​សស្ត្រាវុធ​ពិជ័យ​សង្គ្រាម​ចុះ​ចាញ់។"},{"vNo":"៣៣ ","txt":"ហើយ​ហេតុការណ៍​បាន​កើត​ឡើង​ថា យ៉ាកុប ដែល​ជា​មេដឹកនាំ​របស់​ពួក​គេ ជា​ សាសន៍​សូរាំ​ផង ហើយ​មាន​ចិត្ត​មិន​ចុះ​ចាញ់ វា​បាន​ដឹកនាំ​ពួក​លេមិន​ច្បាំង​ត​ទៅ​ទៀត​យ៉ាង​ខ្លាំង​ក្លា​ក្រៃលែង តទល់​នឹង​មរ៉ូណៃ។"},{"vNo":"៣៤ ","txt":"ដោយ​មរ៉ូណៃ​នៅ​ឃាំង​ផ្លូវ​ពួក​គេ ហេតុ​ដូច្នេះ​ហើយ យ៉ាកុប​ប្ដេជ្ញា​ថា​នឹង​សម្លាប់​ពួក​គេ ហើយ​បើក​ផ្លូវ​ទៅ​ទី​ក្រុង​មូលេក​ឲ្យ​បាន។ ប៉ុន្តែ​មើល​ចុះ មរ៉ូណៃ និង​ទ័ព​របស់​លោក​មាន​កម្លាំង​ជាង ហេតុ​ដូច្នេះ​ហើយ ពួក​គេ​ពុំ​បាន​បើក​ផ្លូវ​ឲ្យ​ពួក​លេមិន​ឡើយ។"},{"vNo":"៣៥ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ប្រយុទ្ធ​ដោយ​ដៃ​ទាំង​ពីរ ដោយ​សេចក្ដី​ខ្លាំងក្លា​ហួស​ប្រមាណ ហើយ​មាន​មនុស្ស​ជា​ច្រើន​ត្រូវ​ស្លាប់​ទាំង​សង​ខាង មែន​ហើយ ហើយ​មរ៉ូណៃ​ត្រូវ​របួស ហើយ​យ៉ាកុប​ក៏​ស្លាប់​ទៅ។"},{"vNo":"៣៦ ","txt":"ហើយ​លីហៃ​វាយ​សម្រុក​ពី​ខាង​ក្រោយ​ពួក​គេ​ដោយ​ភាព​ខ្លាំងក្លា ដោយ​កងពល​ដ៏​ខ្លាំងពូកែ​របស់​លោក ធ្វើ​ឲ្យ​ពួក​លេមិន​ដែល​នៅ​ខាង​ក្រោយ ដាក់​គ្រឿង​សស្ត្រាវុធ​ពិជ័យ​សង្គ្រាម​ចុះ​ចាញ់ ហើយ​ពួក​វា​ដែល​នៅ​សល់​ទាំង​ប៉ុន្មាន ដោយ​មាន​ការ​ច្របូកច្របល់​ជា​ខ្លាំង មិន​ដឹង​ថា​ត្រូវ​ទៅ ឬ​ត្រូវ​វាយ​ទេ។"},{"vNo":"៣៧ ","txt":"ឥឡូវ​នេះ មរ៉ូណៃ ដោយ​បាន​ឃើញ​ពួក​វា​មាន​ការ​ច្របូកច្របល់ ទើប​លោក​និយាយ​ទៅ​គេ​ថា ៖ បើ​សិន​ជា​អ្នក​រាល់​គ្នា​យក​គ្រឿង​សស្ត្រាវុធ​ពិជ័យ​សង្គ្រាម​របស់​អ្នក ហើយ​ទម្លាក់​ចុះ​ចាញ់ មើល​ចុះ យើង​នឹង​ហាម​មិន​ឲ្យ​កំចាយ​ឈាម​អ្នក​ទេ។"},{"vNo":"៣៨ ","txt":"ហើយ​ហេតុការណ៍​បាន​កើត​ឡើង​ថា កាល​ពួក​លេមិន​បាន​ឮ​ពាក្យ​ទាំង​នេះ​ហើយ នោះ​ពួក​មេទ័ព​ឯក​របស់​គេ អស់​ទាំង​ជន​ដែល​មិន​បាន​ស្លាប់​នៅ​ឡើយ បាន​ចេញ​មក ហើយ​បាន​បោះ​គ្រឿង​សស្ត្រាវុធ​ពិជ័យ​សង្គ្រាម​របស់​គេ​ទៅ​ក្បែរ​ជើង​របស់​មរ៉ូណៃ ហើយ​ក៏​បាន​បញ្ជា​ទៅ ទ័ព​របស់​គេ​ផង​ថា ពួក​គេ​ត្រូវ​ធ្វើ​ដូច្នោះ​ដែរ។"},{"vNo":"៣៩ ","txt":"ប៉ុន្តែ​មើល​ចុះ មាន​ពួក​គេ​ច្រើន​នាក់​មិន​ព្រម​ធ្វើ​ឡើយ ហើយ​ពួក​អ្នក​ដែល​ពុំ​បាន​ប្រគល់​ដាវ​របស់​គេ ត្រូវ​ចាប់ ហើយ​ចង ហើយ​គ្រឿង​សស្ត្រាវុធ​ពិជ័យ​សង្គ្រាម​របស់​គេ ត្រូវ​បាន​ដក​យក​ពី​គេ ហើយ​ពួក​គេ​ត្រូវ​បាន​បង្ខំ​ឲ្យ​ដើរ​ជាមួយ​នឹង​បង​ប្អូន​គេ​ទៅ​ដែនដី​បរិបូរណ៍។"},{"vNo":"៤០ ","txt":"ហើយ​ឥឡូវ​នេះ ចំនួន​ពួក​ឈ្លើយ​ដែល​ត្រូវ​ចាប់​នោះ មាន​ច្រើន​ជាង​ចំនួន​ពួក​អ្នក​ដែល​ត្រូវ​ស្លាប់ មែន​ហើយ ច្រើន​ជាង​ពួក​អ្នក​ដែល​ត្រូវ​ស្លាប់​ទាំង​សង​ខាង៕"}]}