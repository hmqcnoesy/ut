{"heading":"មរ៉ូណៃ​សូម​ឲ្យ​ពេហូរ៉ាន​បន្ថែម​កម្លាំង​ទ័ព​ឲ្យ​ហេលេមិន — ពួក​លេមិន​យក​ទី​ក្រុង​នីហ្វៃ​ហា — មរ៉ូណៃ​ខឹង​នឹង​រដ្ឋាភិបាល។ ប្រមាណ​ជា​ឆ្នាំ ៦២ ម.គ.ស.។","prevAbbr":"alma","prevNo":58,"nextAbbr":"alma","nextNo":60,"chapterTitle":"អាលម៉ា ៥៩","verses":[{"vNo":"១ ","txt":"ឥឡូវ​នេះ ហេតុការណ៍​បាន​កើត​ឡើង គឺ​នៅ​ឆ្នាំ​ទី​សាមសិប​ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ ក្រោយ​ពី​មរ៉ូណៃ​បាន​ទទួល ហើយ​បាន​អាន​ សំបុត្រ​របស់​ហេលេមិន​ហើយ នោះ​លោក​មាន​សេចក្ដី​អរ​រីករាយ​ជា​ខ្លាំង​មក​ពី​សុខុមាលភាព មែន​ហើយ និង​ជោគជ័យ​ដ៏​ធំ ដែល​ហេលេមិន​បាន​ទទួល​នៅ​ក្នុង​ការ​យក​បាន​ដែនដី​ទាំង​ឡាយ ដែល​បាត់បង់​ទៅ។"},{"vNo":"២ ","txt":"មែន​ហើយ ហើយ​លោក​បាន​ប្រកាស ទៅ​ប្រជាជន​របស់​លោក​ទាំង​អស់​នៅ​គ្រប់​ដែនដី​ព័ទ្ធជុំវិញ ដែល​នៅ​ក្នុង​ភូមិ​ភាគ​ដែល​លោក​នៅ​នោះ​ឲ្យ​ដឹង​ការណ៍​នេះ ដើម្បី​ឲ្យ​ពួក​គេ​បាន​អរ​រីករាយ​ផង។"},{"vNo":"៣ ","txt":"ហើយ​ហេតុការណ៍​បាន​កើត​ឡើង​ថា លោក​បាន​ផ្ញើ​សំបុត្រ​ មួយ​ច្បាប់ ទៅ​ ពេហូរ៉ាន​ភ្លាម សូម​ឲ្យ​លោក​បញ្ជា​ឲ្យ​ប្រមូល​ទ័ព​មក ដើម្បី​បន្ថែម​កម្លាំង​ឲ្យ​ហេលេមិន ឬ​ពល​ទ័ព​របស់​ហេលេមិន ដើម្បី​ឲ្យ​លោក​អាច​ថែរក្សា​ដោយ​ងាយ​នូវ​ភូមិ​នោះ​នៃ​ដែនដី ដែល​លោក​យក​បាន​មក​វិញ ដោយ​អព្ភូតហេតុ។"},{"vNo":"៤ ","txt":"ហើយ​ហេតុការណ៍​បាន​កើត​ឡើង​ថា កាល​មរ៉ូណៃ​បាន​ផ្ញើ​សំបុត្រ​របស់​លោក ទៅ​ដែនដី​សារ៉ាហិមឡា នោះ​លោក​ចាប់​ផ្ដើម​រៀបចំ​ផែនការ​មួយ​ទៀត ដើម្បី​លោក​អាច​យក​ទ្រព្យសម្បត្តិ និង​ទី​ក្រុង​ដែល​នៅ​សល់​ទាំង​ប៉ុន្មាន ដែល​ពួក​លេមិន​បាន​យក​ពី​ពួក​គេ​ទៅ។"},{"vNo":"៥ ","txt":"ហើយ​ហេតុការណ៍​បាន​កើត​ឡើង​ថា នៅ​ពេល​មរ៉ូណៃ​កំពុងតែ​ធ្វើ​ការ​រៀបចំ​យ៉ាង​នេះ ដើម្បី​ទៅ​ច្បាំង​នឹង​ពួក​លេមិន មើល​ចុះ ប្រជាជន​នីហ្វៃ​ហា ដែល​ត្រូវ​បាន​ប្រមូល​មក​ពី​ទី​ក្រុង​មរ៉ូណៃ និង​ទី​ក្រុង​លីហៃ និង​ក្រុង​ម៉ូរីអានតុន ត្រូវ​វាយប្រហារ​ចោល​ដោយ​ពួក​លេមិន។"},{"vNo":"៦ ","txt":"មែន​ហើយ ព្រម​ទាំង​ពួក​ដែល​ត្រូវ​បាន​បង្ខំ​ឲ្យ​រត់​ចេញ​ពី​ដែនដី​ម៉ាន់តៃ និង​ពី​ដែនដី​ព័ទ្ធជុំវិញ​នោះ បាន​មក ហើយ​បាន​រួម​កម្លាំង​នឹង​ពួក​លេមិន​នៅ​ក្នុង​ភូមិ​នៃ​ដែនដី​នេះ។"},{"vNo":"៧ ","txt":"ម្ល៉ោះ​ហើយ គេ​មាន​ចំនួន​ច្រើន​ដ៏​ឥត​គណនា មែន​ហើយ ដោយ​បាន​ទទួល​កម្លាំង​ជា​រៀង​រាល់​ថ្ងៃ​តាម​បញ្ជា​របស់​អាំម៉ូរ៉ុន នោះ​ពួក​គេ​បាន​ចេញ​មក​ប្រឆាំង​នឹង​ប្រជាជន​នីហ្វៃ​ហា ហើយ​ពួក​គេ​បាន​ចាប់​ផ្ដើម​សម្លាប់​គេ ដោយ​ការ​កាប់​សម្លាប់​ដ៏​ធំ​អស្ចារ្យ។"},{"vNo":"៨ ","txt":"ហើយ​ពល​ទ័ព​របស់​គេ​មាន​ចំនួន​ច្រើន​ដ៏​ឥត​គណនា រហូត​ដល់​ធ្វើ​ឲ្យ​ប្រជាជន​នីហ្វៃ​ហា ដែល​នៅ​ទាំង​ប៉ុន្មាន​ត្រូវ​បង្ខំ​ឲ្យ​រត់​ចេញ​ពី​គេ ហើយ​ពួក​គេ​បាន​មក ហើយ​បាន​ចូល​រួម​នឹង​កងទ័ព​របស់​មរ៉ូណៃ។"},{"vNo":"៩ ","txt":"ហើយ​ឥឡូវ​នេះ ដោយ​មរ៉ូណៃ​បាន​សន្និដ្ឋាន​ថា ត្រូវ​បញ្ជូន​ទ័ព​ទៅ​ទី​ក្រុង​នីហ្វៃ​ហា ដើម្បី​ជួយ​ប្រជាជន​រក្សា​ទី​ក្រុង​នោះ ហើយ​ដឹង​ថា ជា​ការ​ងាយ​ក្នុង​ការ​រក្សា​កុំ​ឲ្យ​ទី​ក្រុង​នោះ​ធ្លាក់​ទៅ​ក្នុង​កណ្ដាប់​ដៃ​នៃ​ពួក​សាសន៍​លេមិន ជាង​វាយ​យក​វា​ពី​ពួក​គេ​មក​វិញ លោក​បាន​សន្និដ្ឋាន​ថា ពួក​គេ​នឹង​រក្សា​ទី​ក្រុង​នោះ​បាន​ដោយ​ងាយ។"},{"vNo":"១០ ","txt":"ហេតុ​ដូច្នោះ​ហើយ លោក​បាន​រក្សា​កង​កម្លាំង​របស់​លោក​ទាំង​អស់​ទុក ដើម្បី​រក្សា​កន្លែង​ទាំង​នោះ ដែល​លោក​យក​បាន​មក​វិញ។"},{"vNo":"១១ ","txt":"ហើយ​ឥឡូវ​នេះ កាល​មរ៉ូណៃ​បាន​ឃើញ​ថា ទី​ក្រុង​នីហ្វៃ​ហា​ត្រូវ​បាត់បង់​ទៅ នោះ​លោក​មាន​សេចក្ដី​សោកសៅ​ជា​ខ្លាំង ហើយ​បាន​ចាប់​ផ្ដើម​សង្ស័យ​ថា មក​ពី​សេចក្ដី​ទុច្ចរិត​របស់​ប្រជាជន ទើប​ពួក​គេ​ត្រូវ​ធ្លាក់​ទៅ​ក្នុង​កណ្ដាប់​ដៃ​នៃ​បង​ប្អូន​គេ។"},{"vNo":"១២ ","txt":"ឥឡូវ​នេះ នេះ​គឺជា​ករណី​នៃ​អស់​ទាំង​ពួក​មេទ័ព​ឯក​របស់​លោក។ ពួក​គេ​ក៏​សង្ស័យ ហើយ​ងឿងឆ្ងល់​ដែរ​ថា មក​ពី​សេចក្ដី​ទុច្ចរិត​របស់​ប្រជាជន ហើយ​នេះ​គឺ​ដោយ​ព្រោះ​ជ័យ​ជម្នះ​របស់​ពួក​លេមិន​មក​លើ​ពួក​គេ។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃ​ក៏​ខឹង​នឹង​រដ្ឋាភិបាល ដោយ​សារ​ការ​ មិន​អើពើ​របស់​គេ​ចំពោះ​សេរីភាព​នៃ​ដែនដី​របស់​ខ្លួន៕"}]}