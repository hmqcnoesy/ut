{"heading":"ពល​ទ័ព​សាសន៍​នីហ្វៃ​វាយ​ពួក​ចោរ​កាឌីអានតុន​ឲ្យ​បរាជ័យ — គីឌឌីអានហៃ​ត្រូវ​ស្លាប់ ហើយ​អ្នក​ដែល​បន្ត​តំណែង​ពី​វា​ឈ្មោះ សេមណារៃហា ត្រូវ​គេ​ចងក — ពួក​សាសន៍​នីហ្វៃ​សរសើរ​តម្កើង​ដល់​ព្រះ​អម្ចាស់​ចំពោះ​ជ័យជម្នះ​ទាំង​ឡាយ​របស់​គេ។ ប្រមាណ​ជា​ឆ្នាំ ១៨–២២ គ.ស.។","prevAbbr":"3-ne","prevNo":3,"nextAbbr":"3-ne","nextNo":5,"chapterTitle":"នីហ្វៃ ទី ៣ ៤","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា នៅ​ចុង​ឆ្នាំ​ទី​ដប់​ប្រាំបី ពល​ទ័ព​ពួក​ចោរ​ទាំង​នោះ បាន​រៀបចំ​ទៅ​ច្បាំង ហើយ​បាន​ចាប់​ផ្ដើម​ចុះ​មក និង​ចេញ​ពី​ភ្នំ​តូច ភ្នំ​ធំ និង​ទី​រហោស្ថាន និង​ទីតាំង​ការ​ពារ​ទាំង​ឡាយ​របស់​គេ និង​ទី​សម្ងាត់​ទាំង​ឡាយ​របស់​គេ ហើយ​បាន​ចាប់​ផ្ដើម​វាយ​យក​ដែនដី ទាំង​នៅ​ក្នុង​តំបន់​ខាង​ត្បូង និង​នៅ​ក្នុង​តំបន់​ខាង​ជើង​ផង ហើយ​បាន​ចាប់​ផ្ដើម​យក​ដែនដី​ទាំង​អស់​ដែល​ពួក​សាសន៍​នីហ្វៃ​ បាន​បោះបង់​ចោល និង​ទី​ក្រុង​ទាំង​ឡាយ ដែល​បាន​បោះបង់​ចោល​ឲ្យ​ស្ងាត់ជ្រងំ។"},{"vNo":"២ ","txt":"ប៉ុន្តែ​មើល​ចុះ គ្មាន​សត្វព្រៃ ឬ​សត្វ​សម្រាប់​បរបាញ់​សោះ នៅ​លើ​ដី​ទាំង​នោះ ដែល​បាន​បោះបង់​ចោល ដោយ​ពួក​សាសន៍​នីហ្វៃ ហើយ​គ្មាន​សត្វ​សម្រាប់​បរបាញ់​ដើម្បី​ពួក​ចោរ​ឡើយ លើក​លែង​តែ​នៅ​ក្នុង​ទី​រហោស្ថាន​ប៉ុណ្ណោះ។"},{"vNo":"៣ ","txt":"ហើយ​ពួក​ចោរ​មិន​អាច​រស់នៅ​ទីណា ក្រៅពី​ទី​រហោស្ថាន​បាន​ឡើយ ព្រោះ​ត្រូវ​ការ​ចំណីអាហារ ត្បិត​ពួក​សាសន៍​នីហ្វៃ​បាន​ចោល​ដី​របស់​គេ​ឲ្យ​ស្ងាត់ជ្រងំ ហើយ​បាន​ប្រមូល​ហ្វូង​ចៀម​របស់​គេ និង​ហ្វូង​សត្វ​របស់​គេ និង​ទ្រព្យ​ទាំង​អស់​របស់​គេ ហើយ​ពួក​គេ​នៅ​តែ​មួយ​ក្រុម។"},{"vNo":"៤ ","txt":"ហេតុ​ដូច្នេះ​ហើយ គ្មាន​ឱកាស​ណា​សម្រាប់​ឲ្យ​ពួក​ចោរ​មក​ប្លន់ និង​យក​ចំណីអាហារ​បាន​សោះ លើក​លែង​តែ​ឡើង​មក​ច្បាំង​ចេញ​មុខ​ប្រឆាំង​នឹង​ពួក​សាសន៍​នីហ្វៃ​ប៉ុណ្ណោះ ហើយ​ពួក​សាសន៍​នីហ្វៃ ដោយ​នៅ​តែ​មួយ​ក្រុម ហើយ​មាន​ចំនួន​ច្រើន​ជា​ខ្លាំង ហើយ​បាន​សន្សំទុក​នូវ​ស្បៀងអាហារ​សម្រាប់​ខ្លួន​គេ និង​សេះ និង​សត្វ​គោ ក្របី និង​ហ្វូង​សត្វ​គ្រប់មុខ ដើម្បី​ឲ្យ​ពួក​គេ​អាច​រស់នៅ​ក្នុង​រយៈ​ពេល​ប្រាំពីរ​ឆ្នាំ នៅ​ក្នុង​រយៈ​ពេល​នោះ ពួក​គេ​សង្ឃឹម​ថា នឹង​បំផ្លាញ​ពួក​ចោរ​ចេញ​ពីលើ​ផ្ទៃ​ដី​ឲ្យ​បាន ម្ល៉ោះ​ហើយ ឆ្នាំ​ទី​ដប់​ប្រាំបី​ក៏​បាន​កន្លង​ផុត​ទៅ។"},{"vNo":"៥ ","txt":"ហើយ​ហេតុការណ៍​បាន​កើត​ឡើង​ថា នៅ​ឆ្នាំ​ទី​ដប់​ប្រាំបួន គីឌឌីអានហៃ យល់​ឃើញ​ថា ជា​ការ​ចាំបាច់​វា​ត្រូវ​ឡើង​ទៅ​ច្បាំង​នឹង​សាសន៍​នីហ្វៃ ព្រោះ​គ្មាន​មធ្យោបាយ​ណា ដែល​ឲ្យ​ពួក​វា​អាច​រស់នៅ​ក្រៅពី​ទៅ​ប្លន់ និង​ដណ្ដើម និង​ធ្វើ​ឃាត​មនុស្ស​ចោល​នោះ​ទេ។"},{"vNo":"៦ ","txt":"ហើយ​ពួក​វា​ពុំ​ហ៊ាន​រាយ​គ្នា​ឲ្យ​ធំ​នៅ​លើ​ផ្ទៃ​ដែនដី ដើម្បី​វា​អាច​ដាំ​ស្រូវ​ឡើយ ខ្លាចក្រែង​ពួក​សាសន៍​នីហ្វៃ​មក​វាយ​ពួក​វា ហើយ​សម្លាប់​ពួក​វា​ចោល ហេតុ​ដូច្នេះ​ហើយ គីឌឌីអានហៃ​បាន​ឲ្យ​បញ្ជា​ទៅ​ពល​ទ័ព​វា​ថា ក្នុង​ឆ្នាំ​នេះ ពួក​វា​ត្រូវ​ឡើង​ទៅ​ច្បាំង​នឹង​ពួក​សាសន៍​នីហ្វៃ។"},{"vNo":"៧ ","txt":"ហើយ​ហេតុការណ៍​បាន​កើត​ឡើង​ថា ពួក​វា​ក៏​បាន​ឡើង​មក​ច្បាំង ហើយ​គឺ​នៅ​ខែ​ទី​ប្រាំមួយ ហើយ​មើល​ចុះ ថ្ងៃ​ដែល​ពួក​គេ​បាន​ឡើង​មក​ច្បាំង​នោះ ធំ និង​គួរ​ឲ្យ​ខ្លាច​មែន ហើយ​ពួក​វា​បាន​ស្លៀកពាក់​តាម​របៀប​ពួក​ចោរ ហើយ​ពួក​វា​មាន​ស្បែក​ចៀម​រុំ​ជុំវិញ​ចង្កេះ ហើយ​ពួក​វា​លាប​ឈាម ហើយ​កោរ​ក្បាល ហើយ​ពួក​វា​មាន​មួក​ដែក​ពាក់​ពីលើ ហើយ​រូបរាង​នៃ​ពល​ទ័ព​របស់​គីឌឌីអានហៃ ធំ និង​គួរ​ឲ្យ​ខ្លាច​មែន គឺ​មក​ពី​គ្រឿង​ការ​ពារ​ខ្លួន​របស់​ពួក​វា និង​មក​ពី​ខ្លួន​វា​លាប​ឈាម។"},{"vNo":"៨ ","txt":"ហើយ​ហេតុការណ៍​បាន​កើត​ឡើង​ថា រីឯ​ពល​ទ័ព​សាសន៍​នីហ្វៃ កាល​ពួក​គេ​បាន​ឃើញ​រូបរាង​នៃ​កងទ័ព​របស់​គីឌឌីអានហៃ ក៏​ដួល​ទៅ​លើ​ដី​គ្រប់​គ្នា ហើយ​បាន​បន្លឺ​សំឡេង​ឡើង​ទៅ​ព្រះ​អម្ចាស់​ជា​ព្រះ​របស់​គេ សូម​ឲ្យ​ទ្រង់​អនុគ្រោះ​ពួក​គេ ហើយ​ដោះលែង​ពួក​គេ​ឲ្យ​រួច​ផុត​ពី​កណ្ដាប់​ដៃ​នៃ​ពួក​ខ្មាំងសត្រូវ​របស់​គេ។"},{"vNo":"៩ ","txt":"ហើយ​ហេតុការណ៍​បាន​កើត​ឡើង​ថា កាល​ពល​ទ័ព​របស់​គីឌឌីអានហៃ បាន​ឃើញ​យ៉ាង​នេះ​ហើយ នោះ​ពួក​វា​បាន​ចាប់​ផ្ដើម​ស្រែក​ដោយ​សំឡេង​ដ៏​ខ្លាំង ពី​ព្រោះ​មក​ពី​សេចក្ដី​អំណរ​របស់​គេ ត្បិត​ពួក​វា​បាន​គិត​ស្មាន​ថា ពួក​សាសន៍​នីហ្វៃ​បាន​ដួល​ចុះ ដោយ​ការ​ភិតភ័យ ដោយ​មក​ពី​ភាព​គួរ​ស្ញែង​ខ្លាច​នៃ​ពល​ទ័ព​របស់​ពួក​វា។"},{"vNo":"១០ ","txt":"ប៉ុន្តែ​ក្នុង​ការណ៍​នេះ ពួក​វា​ត្រូវ​ខកចិត្ត ព្រោះ​ពួក​នីហ្វៃ​ពុំ​ខ្លាច​ពួក​វា​ទេ ប៉ុន្តែ​គេ​ កោតខ្លាច​ព្រះ​របស់​គេ​វិញ ហើយ​បាន​សូម​កិច្ចការ​ពារ​ពី​ទ្រង់ ហេតុ​ដូច្នេះ​ហើយ កាល​ពល​ទ័ព​គីឌឌីអានហៃ​បាន​វាយ​សម្រុក​មក​លើ​គេ នោះ​ពួក​គេ​បាន​ប្រុង​ខ្លួន​តទល់​នឹង​ពួក​វា មែន​ហើយ គឺ​នៅ​ក្នុង​កម្លាំង​នៃ​ព្រះ​អម្ចាស់ ពួក​គេ​បាន​ទទួល​ពួក​វា។"},{"vNo":"១១ ","txt":"ហើយ​ការ​ប្រយុទ្ធ​បាន​ចាប់​ផ្ដើម​ឡើង នៅ​ក្នុង​ខែ​ទី​ប្រាំមួយ ហើយ​ការ​ប្រយុទ្ធ​នេះ​ធំ និង​គួរ​ឲ្យ​ខ្លាច​មែន មែន​ហើយ ការ​កាប់​សម្លាប់​នោះ​ធំ និង​គួរ​ឲ្យ​ខ្លាច​មែន ដរាប​ដល់​មិនដែល​មាន​ការ​កាប់សម្លាប់​ឯណា​ធំ​ជាង​នេះ​ទេ​នៅ​ក្នុង​ចំណោម​ប្រជាជន​របស់​លីហៃ​ទាំង​អស់ ចាប់​តាំង​ពី​លោក​បាន​ចាក​ចេញ​ពី​ក្រុង​យេរូសាឡិម​មក។"},{"vNo":"១២ ","txt":"ហើយ​ទោះ​ជាមាន​ ការ​គំរាមកំហែង​ទាំង​ឡាយ និង​ការ​ស្បថស្បែ​ទាំង​ឡាយ ដែល​គីឌឌីអានហៃ​បាន​ធ្វើ​ក្ដី មើល​ចុះ ពួក​នីហ្វៃ​បាន​ឈ្នះ​លើ​ពួក​វា ដរាប​ដល់​ធ្វើ​ឲ្យ​ពួក​វា​ថយ​ក្រោយ​ទៅ​វិញ។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា គីឌគីឌដូណៃ​បាន​បញ្ជា​ពល​ទ័ព​លោក​ឲ្យ​ដេញ​តាម​ពួក​វា​ទៅ​ដល់​ព្រំប្រទល់​ទី​រហោស្ថាន ហើយ​មិន​ឲ្យ​លើកលែង​ជន​ណាមួយ ដែល​ធ្លាក់​មក​ក្នុង​កណ្ដាប់​ដៃ​គេ​នៅ​តាម​ផ្លូវ​ឡើយ ម្ល៉ោះ​ហើយ ពួក​គេ​បាន​ដេញ​តាម​ពួក​វា ហើយ​បាន​សម្លាប់​ពួក​វា​ទៅ​ទល់​នឹង​ព្រំប្រទល់​ទី​រហោស្ថាន គឺ​រហូត​ដល់​ពួក​គេ​បាន​បំពេញ​នូវ​បញ្ជា​របស់​គីឌគីឌដូណៃ។"},{"vNo":"១៤ ","txt":"ហើយ​ហេតុការណ៍​បាន​កើត​ឡើង​ថា គីឌឌីអានហៃ ដែល​បាន​ឈរ ហើយ​ប្រយុទ្ធ​យ៉ាង​ក្លាហាន ត្រូវ​ដេញ​តាម​នៅ​ពេល​វា​រត់ ហើយ​ដោយ​នឿយហត់​មក​ពី​ការ​ប្រយុទ្ធ​ដ៏​ខ្លាំង​របស់​វា នោះ​វា​ត្រូវ​តាម​ទាន់ ហើយ​ត្រូវ​បាន​សម្លាប់​ចោល។ ម្ល៉ោះ​ហើយ ក៏​ចប់​នូវ​ចោរ​គីឌឌីអានហៃ​ទៅ។"},{"vNo":"១៥ ","txt":"ហើយ​ហេតុការណ៍​បាន​កើត​ឡើង​ថា ពល​ទ័ព​សាសន៍​នីហ្វៃ​បាន​ត្រឡប់​មក​ទីកន្លែង​ដ៏​សន្តិសុខ​របស់​គេ​វិញ។ ហើយ​ហេតុ​ការណ៍​បាន​កើត​ឡើង​ថា ឆ្នាំ​ទី​ដប់​ប្រាំបួន​នេះ​បាន​កន្លង​ផុត​ទៅ ហើយ​ពួក​ចោរ​ពុំ​បាន​មក​ច្បាំង​ទៀត​ទេ ហើយ​ពួក​វា​ក៏​មិន​មក​នៅ​ក្នុង​ឆ្នាំ​ទី​ម្ភៃ​ទៀត​ដែរ។"},{"vNo":"១៦ ","txt":"ហើយ​នៅ​ក្នុង​ឆ្នាំ​ទី​ម្ភៃ​មួយ នោះ​ពួក​វា​ពុំ​បាន​ឡើង​មក​ច្បាំង​ទេ តែ​ពួក​វា​មក​គ្រប់ទិសទី ដើម្បី​ឡោមព័ទ្ធ​ជុំវិញ​ប្រជាជន​នីហ្វៃ ព្រោះ​ពួក​វា​បាន​គិត​ស្មាន​ថា បើ​សិន​ជា​ពួក​វា​កាត់​ផ្ដាច់​ប្រជាជន​នីហ្វៃ​ពី​ដែនដី​ទាំង​ឡាយ​របស់​គេ​បាន ហើយ​ព័ទ្ធ​ពួក​គេ​ពី​គ្រប់​ទិស ហើយ​បើ​សិន​ជា​ពួក​វា​កាត់​ផ្ដាច់​ពួក​គេ​ពី​ឯកសិទ្ធិ​ទាំង​អស់​នៅ​ខាង​ក្រៅ​បាន នោះ​ពួក​វា​អាច​ធ្វើ​ឲ្យ​គេ​ចុះ​ចាញ់ ស្រប​តាម​បំណង​ទាំង​ឡាយ​របស់​ពួក​វា​បាន។"},{"vNo":"១៧ ","txt":"ឥឡូវ​នេះ ពួក​វា​បាន​តែងតាំង​សម្រាប់​ពួក​វា​នូវ​មេដឹកនាំ​ម្នាក់​ទៀត មាន​ឈ្មោះ​ថា សេមណារៃហា ហេតុ​ដូច្នេះ​ហើយ គឺ​សេមណារៃហា​នេះ​ហើយ ដែល​បាន​បញ្ជា​ឲ្យ​មាន​ការ​ព័ទ្ធ​នេះ។"},{"vNo":"១៨ ","txt":"ប៉ុន្តែ​មើល​ចុះ នេះ​គឺជា​ប្រៀប​មួយ​ដល់​ពួក​សាសន៍​នីហ្វៃ ព្រោះ​ពួក​ចោរ​គ្មាន​លទ្ធ​ភាព​ណា នឹង​ធ្វើ​ការ​ហ៊ុមព័ទ្ធ​ឲ្យ​បាន​យូរ​គ្រប់​គ្រាន់ ដើម្បី​ឲ្យ​មាន​ផលវិបាក​ដល់​ពួក​សាសន៍​នីហ្វៃ​បាន​សោះ មក​ពី​ស្បៀងអាហារ​ដ៏​ច្រើន​របស់​គេ ដែល​ពួក​គេ​បាន​ប្រមូល​ទុក"},{"vNo":"១៩ ","txt":"ហើយ​មក​ពី​ការ​ខ្វះ​ខាត​ស្បៀងអាហារ​នៅ​ក្នុង​ចំណោម​ពួក​ចោរ ត្បិត​មើល​ចុះ ពួក​វា​គ្មាន​អ្វី ក្រៅពី​សាច់​សម្រាប់​បរិភោគ គឺជា​សាច់​ដែល​ពួក​វា​រក​បាន​នៅ​ក្នុង​ទី​រហោស្ថាន​ប៉ុណ្ណោះ។"},{"vNo":"២០ ","txt":"ហើយ​ហេតុការណ៍​បាន​កើត​ឡើង​ថា សត្វព្រៃ​សម្រាប់​បរបាញ់​កាន់តែ​ហោច​ទៅ នៅ​ក្នុង​ទី​រហោស្ថាន ដរាប​ដល់​ពួក​ចោរ​ជិត​វិនាស​បង់​ដោយ​តែ​ការ​អត់ឃ្លាន។"},{"vNo":"២១ ","txt":"ហើយ​ពួក​សាសន៍​នីហ្វៃ ក៏​នៅ​តែ​លើកទ័ព​ចេញ​ទៅ​ក្រៅ ទាំង​យប់​ទាំង​ថ្ងៃ ហើយ​វាយ​ទៅ​លើ​ពល​ទ័ព​ពួក​វា ហើយ​កម្ចាត់​ពួក​វា​ទាំង​ពាន់ និង​ទាំង​ម៉ឺន​នាក់​ចោល។"},{"vNo":"២២ ","txt":"ម្ល៉ោះ​ហើយ ប្រជាជន​របស់​សេមណារៃហា ក្លាយ​ទៅ​ជា​មាន​បំណង​ចង់​ដក​ចេញ​ពី​ផែនការ​របស់​ពួក​វា ដោយ​មក​ពី​ការ​បំផ្លិច​បំផ្លាញ​ដ៏​ធំ ដែល​បាន​ធ្លាក់​មក​លើ​ពួក​វា​ទាំង​យប់​ទាំង​ថ្ងៃ។"},{"vNo":"២៣ ","txt":"ហើយ​ហេតុការណ៍​បាន​កើត​ឡើង​ថា សេមណារៃហា​បាន​បញ្ជា​ទៅ​ទ័ព​របស់​វា​ថា ពួក​វា​ត្រូវ​ដក​ខ្លួន​ចេញ​ពី​ការ​ហ៊ុមព័ទ្ធ​នេះ ហើយ​ធ្វើ​ដំណើរ​ទៅ​ផ្នែក​ដែនដី​ដែល​នៅ​ខាង​ជើង​បំផុត​វិញ។"},{"vNo":"២៤ ","txt":"ហើយ​ឥឡូវ​នេះ គីឌគីឌដូណៃ ដោយ​បាន​ដឹង​នូវ​ផែនការ​របស់​ពួក​វា ហើយ​ដោយ​ដឹង​អំពី​ចំណុចខ្សោយ​របស់​ពួក​វា ដោយ​ព្រោះ​ចង់​បាន​ស្បៀងអាហារ និង​អំពី​ការ​កាប់សម្លាប់​ដ៏​ធំ ដែល​បាន​កើត​ឡើង​នៅ​ក្នុង​ចំណោម​ពួក​វា ហេតុ​ដូច្នេះ​ហើយ លោក​បាន​បញ្ជា​ឲ្យ​ពល​ទ័ព​លោក​ចេញ​ទៅ​ក្នុង​ពេល​យប់ ហើយ​បាន​កាត់​ផ្ដាច់​ផ្លូវ​ដកថយ​របស់​ពួក​វា​ចេញ ហើយ​បាន​ដាក់​ពល​ទ័ព​របស់​លោក​តាម​ផ្លូវ​ដកថយ​របស់​ពួក​វា​វិញ។"},{"vNo":"២៥ ","txt":"ហើយ​ការណ៍​នេះ ពួក​គេ​បាន​ធ្វើ​នៅ​ក្នុង​ពេល​យប់ ហើយ​បាន​ធ្វើ​ដំណើរ​ទៅ​ហួស​ពួក​ចោរ ដើម្បី​ដល់​ថ្ងៃ​ស្អែក​ឡើង នៅ​ពេល​ពួក​ចោរ​ចាប់​ផ្ដើម​ធ្វើ​ដំណើរ នោះ​ពួក​វា​នឹង​ត្រូវ​ជួបប្រទះ​នឹង​ពល​ទ័ព​សាសន៍​នីហ្វៃ ទាំង​នៅ​ខាង​មុខ​ពួក​វា និង​នៅ​ខាង​ក្រោយ​ពួក​វា។"},{"vNo":"២៦ ","txt":"ហើយ​ពួក​ចោរ​ដែល​នៅ​ខាង​ត្បូង ក៏​ត្រូវ​កាត់​ផ្ដាច់​ពី​ទីកន្លែង​ដកថយ​ទាំង​ឡាយ​ដែរ។ ហើយ​ការណ៍​ទាំង​អស់​នេះ ត្រូវ​បាន​ធ្វើ​ឡើង​តាម​បញ្ជា​របស់​គីឌគីឌដូណៃ។"},{"vNo":"២៧ ","txt":"ហើយ​ពួក​វា​ជាច្រើន​ពាន់​នាក់ បាន​ប្រគល់​ខ្លួន​ជា​ឈ្លើយ​ដល់​ពួក​នីហ្វៃ ហើយ​ពួក​វា​ដែល​នៅ​សល់​ទាំង​ប៉ុន្មាន ត្រូវ​បាន​សម្លាប់​ចោល​បង់។"},{"vNo":"២៨ ","txt":"ហើយ​សេមណារៃហា ជា​មេដឹកនាំ​របស់​វា​ត្រូវ​ចាប់​បាន ហើយ​ត្រូវ​ចងក​លើ​ដើមឈើ​មួយ មែន​ហើយ គឺ​នៅ​លើ​ចុង​ឈើ​រហូត​ដល់​វា​ស្លាប់​ទៅ។ ហើយ​កាល​ពួក​គេ​បាន​ចងក​វា​រហូត​ដល់​ស្លាប់​ហើយ នោះ​ពួក​គេ​បាន​រំលំ​ឈើ​នោះ​មក​ដី ហើយ​បាន​ស្រែក​យ៉ាង​ខ្លាំង​ថា ៖"},{"vNo":"២៩ ","txt":"សូម​ឲ្យ​ព្រះ​អម្ចាស់​រក្សា​ប្រជាជន​ទ្រង់​នៅ​ក្នុង​សេចក្ដី​សុចរិត និង​នៅ​ក្នុង​បរិសុទ្ធ​ភាព​នៃ​ដួងចិត្ត ប្រយោជន៍​ឲ្យ​ពួក​គេ​អាច​ធ្វើ​ឲ្យ​រលំ​មក​លើ​ដី​នូវ​ជន​ទាំង​អស់​ណា ដែល​រក​សម្លាប់​ពួក​គេ ដោយ​មក​ពី​អំណាច និង​បក្សព័ន្ធ​សម្ងាត់​ទាំង​ឡាយ ដូច​ជា​បុរស​នេះ​ត្រូវ​រលំ​មក​លើ​ដី​ដែរ។"},{"vNo":"៣០ ","txt":"ហើយ​ពួក​គេ​បាន​អរ​រីករាយ ហើយ​ស្រែក​ឡើង​ជា​សំឡេង​តែមួយ​ទៀត​ថា ៖ សូម​ឲ្យ​ ព្រះ​នៃ​អ័ប្រាហាំ និង​ព្រះ​នៃ​អ៊ីសាក និង​ព្រះ​នៃ​យ៉ាកុប ការ​ពារ​ប្រជាជន​នេះ​នៅ​ក្នុង​សេចក្ដី​សុចរិត ដរាបណា​ពួក​គេ​ អំពាវនាវ​ដល់​ព្រះ​នាម​នៃ​ព្រះ​របស់​គេ សូម​នូវ​សេចក្ដី​ការ​ពារ។"},{"vNo":"៣១ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ស្រែកច្រៀង​ព្រម​គ្នា​ឡើង ហើយ​ សរសើរ​តម្កើង​ដល់​ព្រះ​របស់​គេ​ចំពោះ​ការណ៍​ដ៏​មហិមា ដែល​ទ្រង់​បាន​ធ្វើ​ដើម្បី​ពួក​គេ នៅ​ក្នុង​ការ​រក្សា​ពួក​គេ​ទុក​កុំ​ឲ្យ​ធ្លាក់​ទៅ​ក្នុង​កណ្ដាប់​ដៃ​នៃ​ពួក​ខ្មាំងសត្រូវ​របស់​គេ។"},{"vNo":"៣២ ","txt":"មែន​ហើយ ពួក​គេ​បាន​ស្រែក​ថា ៖ ហូសាណា​ដល់​ព្រះ​ដ៏​ខ្ពស់​បំផុត។ ហើយ​ពួក​គេ​បាន​ស្រែក​ថា ៖ សូម​ឲ្យ​ព្រះ​នាម​នៃ​ព្រះ​អម្ចាស់ ជា​ព្រះ​ ដ៏​មាន​មហិទ្ធិឫទ្ធិ គឺជា​ព្រះ​ដ៏​ខ្ពស់​បំផុត បាន​ប្រកប​ដោយ​ព្រះ​ពរ។"},{"vNo":"៣៣ ","txt":"ហើយ​ចិត្ត​គេ​បាន​រីក​ឡើង​ដោយ​សេចក្ដី​អំណរ រហូត​ដល់​ហូរ​ទឹកភ្នែក​ចេញ​ជាច្រើន មក​ពី​សេចក្ដី​ល្អ​សប្បុរស​ដ៏​ធំ​នៃ​ព្រះ នៅ​ក្នុង​ការ​ដោះលែង​ពួក​គេ​ឲ្យ​រួច​ផុត​ពី​កណ្ដាប់​ដៃ​នៃ​ពួក​ខ្មាំងសត្រូវ​របស់​គេ ហើយ​ពួក​គេ​បាន​ដឹង​ថា គឺ​មក​ពី​ប្រែចិត្ត និង​ភាព​ទន់​ទាប ទើប​ពួក​គេ​ត្រូវ​បាន​ដោះលែង​ឲ្យ​រួច​ផុត​ពី​ការ​បំផ្លិចបំផ្លាញ​ដ៏​អស់​កល្ប​ជានិច្ច៕"}]}