{"heading":"ពួក​អ៊ីស្រាអែល​នឹង​បាន​ប្រមូល​មក​វិញ ពេល​ដែល​ព្រះ​គម្ពីរ​មរមន​ចេញ​មក — ពួក​សាសន៍​ដទៃ​នឹង​បាន​តាំង​ឡើង​ជា​ប្រជាជន​សេរី​មួយ​នៅ​ទ្វីប​អាមេរិក — ពួក​គេ​នឹង​បាន​សង្គ្រោះ បើ​សិន​ជា​ពួក​គេ​ជឿ ហើយ​ប្រតិបត្តិ​តាម បើ​ពុំ​នោះ​សោត​ទេ ពួក​គេ​នឹង​ត្រូវ​កាត់កាល​ចេញ ហើយ​បំផ្លាញ​ចោល — ពួក​អ៊ីស្រាអែល​នឹង​សង់​ក្រុង​យេរូសាឡិម​ថ្មី ហើយ​ពួក​ពូជ​អំបូរ​ដែល​វង្វេង​ទាំង​ប៉ុន្មាន​នឹង​ត្រឡប់​មក​វិញ។ ប្រមាណ​ជា​ឆ្នាំ ៣៤ គ.ស.។","prevAbbr":"3-ne","prevNo":20,"nextAbbr":"3-ne","nextNo":22,"chapterTitle":"នីហ្វៃ ទី ៣ ២១","verses":[{"vNo":"១ ","txt":"ហើយ​យើង​ប្រាប់​អ្នក​រាល់​គ្នា​ជា​ប្រាកដ​ថា យើង​ឲ្យ​ដល់​អ្នក​រាល់​គ្នា​នូវ​ទី​សម្គាល់​មួយ ដើម្បី​ឲ្យ​អ្នក​រាល់​គ្នា​អាច​ដឹង​ថា ពេល​ណា​ការណ៍​ទាំង​នោះ​បម្រុង​នឹង​កើត​ឡើង — គឺ​យើង​នឹង​ប្រមូល​រាស្ត្រ​យើង​មក​វិញ បន្ទាប់​ពី​គេ​ត្រូវ​ខ្ចាត់​ព្រាត់​អស់​ពេល​ដ៏​យូរ ឱ​វង្ស​អ៊ីស្រាអែល​អើយ ហើយ​នឹង​តាំង​ក្រុង​ស៊ីយ៉ូន​របស់​យើង​ឡើង​វិញ​នៅ​ក្នុង​ចំណោម​ពួក​គេ"},{"vNo":"២ ","txt":"ហើយ​មើល​ចុះ នេះ​គឺជា​ការណ៍​ដែល​យើង​នឹង​ឲ្យ​ដល់​អ្នក​រាល់​គ្នា​ទុកជា​ទី​សម្គាល់​មួយ — ត្បិត​យើង​ប្រាប់​អ្នក​រាល់​គ្នា​ជា​ប្រាកដ​ថា កាលណា​ការណ៍​ទាំង​នេះ ដែល​យើង​បាន​ប្រកាស​ដល់​អ្នក​រាល់​គ្នា ហើយ​ដែល​យើង​នឹង​ប្រកាស​ដល់​អ្នក​រាល់​គ្នា​ពេល​ក្រោយ​ដោយ​ខ្លួន​យើង​ផ្ទាល់ និង​ដោយ​ព្រះ​ចេស្ដា​នៃ​ព្រះ​វិញ្ញាណ​បរិសុទ្ធ ដែល​នឹង​បាន​ប្រទាន​ដល់​អ្នក​ពី​ព្រះ​វរបិតា នោះ​នឹង​ធ្វើ​ឲ្យ​ពួក​សាសន៍​ដទៃ​ដឹង ដើម្បី​ឲ្យ​ពួក​គេ​អាច​ដឹង​អំពី​ប្រជាជន​នេះ គឺជា​សំណល់​នៃ​វង្ស​យ៉ាកុប និង​អំពី​រាស្ត្រ​យើង ដែល​នឹង​ត្រូវ​ពួក​គេ​កម្ចាត់​ឲ្យ​ខ្ចាត់​ព្រាត់។"},{"vNo":"៣ ","txt":"ប្រាកដ​មែន យើង​ប្រាប់​អ្នក​រាល់​គ្នា​ជា​ប្រាកដ​ថា កាលណា​ការណ៍​ ទាំង​នេះ​នឹង​បាន​ធ្វើ​ឲ្យ​ពួក​គេ​ដឹង​ដោយ​ព្រះ​វរបិតា ហើយ​នឹង​ចេញ​មក​ពី​ព្រះ​វរបិតា គឺ​ចេញ​ពី​ពួក​គេ​មក​ដល់​អ្នក​រាល់​គ្នា"},{"vNo":"៤ ","txt":"ត្បិត​គឺជា​ប្រាជ្ញា​នៅ​ក្នុង​ព្រះ​វរបិតា​ថា គេ​នឹង​ត្រូវ​បាន​តាំង​ឡើង​នៅ​លើ​ដែនដី​នេះ ហើយ​ឲ្យ​ទៅ​ជា​ប្រជាជន​ សេរី​មួយ ដោយ​ព្រះ​ចេស្ដា​នៃ​ព្រះ​វរបិតា ដើម្បី​ឲ្យ​ការណ៍​ទាំង​នេះ​បាន​មក​ពី​គេ​ដល់​សំណល់​មួយ​នៅ​ក្នុង​ពូជ​អ្នក​រាល់​គ្នា ដើម្បី​ឲ្យ​សេចក្ដី​សញ្ញា​នៃ​ព្រះ​វរបិតា អាច​បាន​បំពេញ​ដែល​ទ្រង់​បាន​ធ្វើ​ សេចក្ដី​សញ្ញា​ជាមួយ​នឹង​រាស្ត្រ​ទ្រង់ ឱ​វង្ស​អ៊ីស្រាអែល​អើយ។"},{"vNo":"៥ ","txt":"ដូច្នេះ​កាលណា​កិច្ចការ​ទាំង​នេះ និង​កិច្ចការ​ទាំង​ឡាយ​ដែល​នឹង​កើត​ឡើង​នៅ​ក្នុង​ចំណោម​ពូជ​អ្នក​រាល់​គ្នា​ពី​ពេល​នេះ​ត​ទៅ នោះ​នឹង​បាន​ ចេញ​ពី​ពួក​សាសន៍​ដទៃ​មក​ដល់​ ពូជ​របស់​អ្នក​រាល់​គ្នា ដែល​នឹង​ចុះ​អន់ថយ​ក្នុង​ការ​ឥត​ជំនឿ​ដោយ​មក​ពី​អំពើ​ទុច្ចរិត"},{"vNo":"៦ ","txt":"ត្បិត​ព្រះ​វរបិតា​ទ្រង់​ទត​ឃើញ​ថា ការណ៍​នោះ​នឹង​ចេញ​មក​ពី​ ពួក​សាសន៍​ដទៃ ដើម្បី​ទ្រង់​អាច​បង្ហាញ​នូវ​ព្រះ​ចេស្ដា​របស់​ទ្រង់​ដល់​ពួក​សាសន៍​ដទៃ ត្បិត​ដោយ​ហេតុ​នេះ​ហើយ​ដែល​ពួក​សាសន៍​ដទៃ បើ​សិន​ជា​ពួក​គេ​មិន​ធ្វើ​ចិត្ត​រឹងរូស​ទេ នោះ​ពួក​គេ​អាច​ប្រែចិត្ត ហើយ​មក​រក​យើង ហើយ​ទទួល​បុណ្យ​ជ្រមុជ​ទឹក​ដោយ​នូវ​នាម​របស់​យើង ហើយ​ដឹង​ចំណុច​ពិតប្រាកដ នៃ​គោល​លទ្ធិ​របស់​យើង ដើម្បី​ពួក​គេ​អាច​ បាន​រាប់​ក្នុង​ចំណោម​រាស្ត្រ​យើង ឱ​វង្ស​អ៊ីស្រាអែល​អើយ។"},{"vNo":"៧ ","txt":"ហើយ​កាលណា​ការណ៍​ទាំង​នេះ​កើត​ឡើង នោះ​ ពូជ​របស់​អ្នក​នឹង​ចាប់​ផ្ដើម​ដឹង​នូវ​ការណ៍​ទាំង​នេះ — នឹង​មាន​ទី​សម្គាល់​មួយ​ដល់​ពួក​គេ ដើម្បី​ឲ្យ​គេ​អាច​ដឹង​ថា កិច្ចការ​នៃ​ព្រះ​វរបិតា​បាន​ចាប់​ផ្ដើម​រួច​ហើយ​ចំពោះ​ការ​បំពេញ​សេចក្ដី​សញ្ញា ដែល​ទ្រង់​បាន​ធ្វើ​ជា​មួយ​នឹង​ប្រជាជន ដែល​ជា​វង្ស​អ៊ីស្រាអែល។"},{"vNo":"៨ ","txt":"ហើយ​កាលណា​ថ្ងៃ​នោះ​នឹង​មក​ដល់ ហេតុការណ៍​នឹង​កើត​ឡើង​ថា មហាក្សត្រ​ទាំង​ឡាយ​នឹង​បិទមាត់​ខ្លួន​ជិត ត្បិត​គេ​នឹង​ឃើញ​ការណ៍​ដែល​ឥត​មាន​អ្នក​ណា​ប្រាប់​ដល់​គេ​ឡើយ ហើយ​សេចក្ដី​ដែល​គេ​មិន​បាន​ឮ​ថ្លែង​ប្រាប់​មក​សោះ នោះ​គេ​នឹង​បាន​យល់​ច្បាស់​វិញ។"},{"vNo":"៩ ","txt":"ត្បិត​នៅ​ថ្ងៃ​នោះ ដោយ​យល់​ដល់​រូប​យើង នោះ​ព្រះ​វរបិតា​ទ្រង់​នឹង​ធ្វើ​កិច្ចការ​មួយ ដែល​នឹង​ទៅ​ជា​កិច្ចការ​ដ៏​ធំ ហើយ​ អស្ចារ្យ​នៅ​ក្នុង​ចំណោម​ពួក​គេ ហើយ​នៅ​ក្នុង​ចំណោម​ពួក​គេ​នឹង​មាន​អស់​អ្នក​ដែល​ពុំ​ជឿ​កិច្ចការ​នោះ ទោះ​បី​មាន​បុរស​ម្នាក់ នឹង​ប្រកាស​កិច្ចការ​នោះ​ដល់​ពួក​គេ​ក៏​ដោយ។"},{"vNo":"១០ ","txt":"ប៉ុន្តែ​មើល​ចុះ ជីវិត​របស់​អ្នក​បម្រើ​យើង​នឹង​នៅ​ក្នុង​កណ្ដាប់​ដៃ​យើង ហេតុ​ដូច្នេះ​ហើយ ពួក​គេ​ពុំ​អាច​ព្យាបាទ​អ្នក​នោះ​បាន​ឡើយ ទោះ​បី​គេ​អាច​ធ្វើ​ ឲ្យ​ទឹកមុខ​អ្នក​នោះ​ខូច​ក៏​ដោយ គង់តែ​យើង​នឹង​ប្រោស​អ្នក​នោះ​ឲ្យ​ជា​ដែរ ត្បិត​យើង​នឹង​បង្ហាញ​ដល់​ពួក​គេ​ថា ប្រាជ្ញា​ របស់​យើង​ធំ​ជាង​កលល្បិច​របស់​អារក្ស។"},{"vNo":"១១ ","txt":"ហេតុ​ដូច្នេះ​ហើយ ហេតុការណ៍​នឹង​កើត​ឡើង​ថា អស់​អ្នក​ណា​ដែល​ពុំ​ជឿ​ដល់​ពាក្យ​យើង គឺ​ព្រះ​យេស៊ូវ​គ្រីស្ទ ដែល​ព្រះ​វរបិតា​ ទ្រង់​នឹង​ចាត់​ឲ្យ​នាំ​ពាក្យ​ទាំង​នេះ​មក​ដល់​ពួក​សាសន៍​ដទៃ ព្រម​ទាំង​នឹង​ប្រទាន​ដល់​ទ្រង់​នូវ​អំណាច​ផង ដើម្បី​ឲ្យ​ទ្រង់​អាច​នាំ​ពាក្យ​ទាំង​នេះ​មក​ដល់​ពួក​សាសន៍​ដទៃ (ហើយ​នឹង​បាន​សម្រេច​ដូច​លោក​ម៉ូសេ​បាន​មាន​ប្រសាសន៍​មក) ពួក​គេ​នឹង​ត្រូវ​ កាត់កាល​ចេញ​ពី​ចំណោម​រាស្ត្រ​យើង​ដែល​នៅ​ក្នុង​សេចក្ដី​សញ្ញា។"},{"vNo":"១២ ","txt":"ហើយ​រាស្ត្រ​យើង គឺជា​សំណល់​នៃ​វង្ស​យ៉ាកុប​នឹង​នៅ​ក្នុង​ចំណោម​ពួក​សាសន៍​ដទៃ មែន​ហើយ នៅ​កណ្ដាល​ពួក​គេ បីដូច​ជា​ សត្វ​សិង្ហ​មួយ​នៅ​កណ្ដាល​សត្វព្រៃ​ទាំង​ឡាយ ហើយ​បី​ដូច​ជា​កូន​សត្វ​សិង្ហ​មួយ​នៅ​ក្នុង​ហ្វូង​ចៀម បើ​សិន​ជា​វា​ដើរ​ឆ្លងកាត់ វា​នឹង​ ជាន់​ឈ្លី​នៅ​ក្រោម​ជើង ហើយ​ហែក​ឲ្យ​ទៅ​ជា​ដុំៗ ហើយ​គ្មាន​អ្នក​ណា​អាច​ដោះ​លែង​បាន​ឡើយ។"},{"vNo":"១៣ ","txt":"ដៃ​ពួក​គេ​នឹង​លើក​ឡើង វាយ​មារ​សត្រូវ​ទាំង​ឡាយ​របស់​គេ ហើយ​ពួក​ខ្មាំងសត្រូវ​របស់​គេ​ទាំង​អស់ នឹង​ត្រូវ​កាត់កាល​ចេញ។"},{"vNo":"១៤ ","txt":"មែន​ហើយ វេទនា​នឹង​មាន​ដល់​ពួក​សាសន៍​ដទៃ លើក​លែង​តែ​ពួក​គេ​ ប្រែចិត្ត ត្បិត​ហេតុការណ៍​នឹង​កើត​ឡើង​ថា នៅ​ថ្ងៃ​នោះ ព្រះ​វរបិតា​ទ្រង់​មាន​ព្រះ​បន្ទូល​ថា យើង​នឹង​សម្លាប់​សេះ​ទាំង​ឡាយ​ពី​ចំណោម​ពួក​អ្នក​ចេញ ហើយ​យើង​នឹង​បំផ្លាញ​រទេះ​ទាំង​ឡាយ​របស់​ពួក​អ្នក​ចោល"},{"vNo":"១៥ ","txt":"ហើយ​យើង​នឹង​កាត់​ទី​ក្រុង​ទាំង​ឡាយ នៅ​ក្នុង​ដែនដី​របស់​អ្នក​ចេញ ហើយ​រលំ​អស់​ទាំង​ទីតាំង​ការ​ពារ​របស់​អ្នក​ចោល"},{"vNo":"១៦ ","txt":"ហើយ​យើង​នឹង​កាត់​មន្តអាគម​ចេញ​ពី​ដែនដី​អ្នក ហើយ​អ្នក​រាល់​គ្នា​នឹង​គ្មាន​គ្រូទាយ ឯណា​ទៀត​ឡើយ"},{"vNo":"១៧ ","txt":"រូប​ ចម្លាក់​ទាំង​ឡាយ​របស់​អ្នក​រាល់​គ្នា ក៏​នឹង​ត្រូវ​យើង​កាត់​ចេញ​ដែរ ហើយ​អ្នក​រាល់​គ្នា​នឹង​ពុំ​អាច​ថ្វាយបង្គំ​ស្នាដៃ​របស់​អ្នក​ទៀត​ឡើយ"},{"vNo":"១៨ ","txt":"ហើយ​យើង​នឹង​ដក​ដើម​ឈើ​ទាំង​ឡាយ​របស់​អ្នក​ចេញ​ពី​ទី​កណ្ដាល​អ្នក​រាល់​គ្នា​យ៉ាង​ណា នោះ​យើង​ក៏​នឹង​បំផ្លាញ​ចោល​ទី​ក្រុង​ទាំង​ឡាយ​របស់​អ្នក​យ៉ាង​នោះ​ដែរ។"},{"vNo":"១៩ ","txt":"ហើយ​ហេតុការណ៍​នឹង​កើត​ឡើង​ថា អំពើ​ ភូត​កុហក និង​បោក​បញ្ឆោត និង​ឈ្នានីស និង​លោភលន់ និង​ឧបាយកល​ផ្នែក​សង្ឃ និង​អំពើ​សហាយស្មន់​ទាំង​អស់​នេះ​ត្រូវ​តែ​ចប់។"},{"vNo":"២០ ","txt":"ត្បិត​ហេតុការណ៍​នឹង​កើត​ឡើង ព្រះ​វរបិតា​ទ្រង់​មាន​ព្រះ​បន្ទូល​ថា ឱ​វង្ស​អ៊ីស្រាអែល​អើយ នៅ​ថ្ងៃ​នោះ អស់​អ្នក​ណា​ដែល​ពុំ​ប្រែចិត្ត ហើយ​មក​រក​បុត្រា​ដ៏​ជាទី​ស្រឡាញ់​របស់​យើង​ទេ នោះ​យើង​នឹង​កាត់​អ្នក​នោះ​ចេញ​ពី​រាស្ត្រ​យើង"},{"vNo":"២១ ","txt":"ហើយ​យើង​នឹង​អនុវត្ត​ការ​សង​សឹក និង​កំហឹង​ទៅ​លើ​ពួក​គេ ដូច​ជា​ទៅ​លើ​ពួក​ឥត​ជំនឿ​ដែរ គឺជា​ការណ៍​ដែល​គេ​ឥត​បាន​ឮ។"},{"vNo":"២២ ","txt":"តែ​បើ​ពួក​គេ​នឹង​ប្រែចិត្ត ហើយ​ស្ដាប់​តាម​ពាក្យ​របស់​យើង ហើយ​ពុំ​ធ្វើ​ចិត្ត​រឹងទទឹង​ទេ នោះ​យើង​នឹង​ តាំង​សាសនាចក្រ​របស់​យើង​ឡើង​នៅ​ក្នុង​ចំណោម​ពួក​គេ ហើយ​ពួក​គេ​នឹង​ចូល​ក្នុង​សេចក្ដី​សញ្ញា ហើយ​នឹង​ត្រូវ​បាន​ រាប់​ក្នុង​ចំណោម​សំណល់​នៃ​វង្ស​យ៉ាកុប ដែល​យើង​បាន​ប្រទាន​ដែនដី​នេះ​ទុកជា​មរតក។"},{"vNo":"២៣ ","txt":"ហើយ​ពួក​គេ​នឹង​ជួយ​រាស្ត្រ​យើង ដែល​ជា​សំណល់​នៃ​វង្ស​យ៉ាកុប និង​ព្រម​ទាំង​វង្ស​អ៊ីស្រាអែល​ទាំង​អស់​ដែល​នឹង​មក ដើម្បី​ឲ្យ​ពួក​គេ​អាច​សង់​ទី​ក្រុង​មួយ ដែល​ត្រូវ​ហៅ​ថា ក្រុង​យេរូសាឡិម​ថ្មី។"},{"vNo":"២៤ ","txt":"ហើយ​នៅ​ពេល​នោះ ពួក​គេ​នឹង​ជួយ​រាស្ត្រ​យើង ដើម្បី​គេ​អាច​ប្រមូល​មក​ពួក​អ្នក​ដែល​ខ្ចាត់​ព្រាត់​នៅ​ពាសពេញ​លើ​ផ្ទៃ​ដែនដី ចូល​មក​ឯ​ក្រុង​យេរូសាឡិម​ថ្មី។"},{"vNo":"២៥ ","txt":"ហើយ​នៅ​ពេល​នោះ អំណាច​នៃ​ស្ថានសួគ៌​នឹង​ចុះ​មក​រក​ពួក​គេ ហើយ​ យើង​ក៏​នឹង​នៅ​កណ្ដាល​ពួក​គេ​ដែរ។"},{"vNo":"២៦ ","txt":"ហើយ​ខណៈ​នោះ កិច្ចការ​របស់​ព្រះ​វរបិតា​នឹង​ចាប់​ផ្ដើម​ឡើង​នៅ​ថ្ងៃ​នោះ ក្នុង​កាល​ដំណឹង​ល្អ​នេះ​នឹង​ត្រូវ​បាន​ផ្សាយ​នៅ​ក្នុង​ចំណោម​សំណល់​នៃ​ប្រជាជន​នេះ។ យើង​ប្រាប់​អ្នក​រាល់​គ្នា​ជា​ប្រាកដ​ថា នៅ​ថ្ងៃ​នោះ កិច្ចការ​របស់​ព្រះ​វរបិតា​នឹង​ ចាប់​ផ្ដើម​ឡើង​នៅ​ក្នុង​ចំណោម​រាស្ត្រ​យើង​ទាំង​អស់​ដែល​ត្រូវ​ខ្ចាត់​ព្រាត់ មែន​ហើយ ព្រម​ទាំង​ក្នុង​ចំណោម​ពូជ​អំបូរ​ទាំង​ឡាយ​ដែល​ វង្វេង​ផង ដែល​ព្រះ​វរបិតា​ទ្រង់​បាន​នាំ​ចេញ​ពី​ក្រុង​យេរូសាឡិម​ទៅ។"},{"vNo":"២៧ ","txt":"មែន​ហើយ កិច្ចការ​នោះ​នឹង​ចាប់​ផ្ដើម​ឡើង​នៅ​ក្នុង​ចំណោម​រាស្ត្រ​យើង​ទាំង​អស់ ដែល​ត្រូវ​ ខ្ចាត់​ព្រាត់​ដោយ​មាន​ព្រះ​វរបិតា​រៀបចំ​មាគ៌ា​សម្រាប់​ឲ្យ​ពួក​គេ​អាច​មក​រក​យើង​វិញ ដើម្បី​គេ​អាច​អំពាវនាវ​ដល់​ព្រះ​វរបិតា​ដោយ​នូវ​នាម​របស់​យើង។"},{"vNo":"២៨ ","txt":"មែន​ហើយ នៅ​ពេល​នោះ កិច្ចការ​នោះ​នឹង​ចាប់​ផ្ដើម​ឡើង ដោយ​មាន​ព្រះ​វរបិតា​គង់នៅ​ក្នុង​ចំណោម​សាសន៍​ទាំង​អស់ ក្នុង​ការ​រៀបចំ​មាគ៌ា​សម្រាប់​ឲ្យ​រាស្ត្រ​ទ្រង់​អាច​ ប្រមូល​គ្នា​មក​កាន់​មាតុភូមិ​នៅ​លើ​ដែនដី​នៃ​កេរ្តិ៍​អាករ​របស់​គេ។"},{"vNo":"២៩ ","txt":"ហើយ​ពួក​គេ​នឹង​ចេញ​ពី​គ្រប់​ទាំង​សាសន៍​មក ហើយ​ពួក​គេ​នឹង​ពុំ​ចេញ​ដោយ​ រួសរាន់ ឬ​ដោយ​រត់គេច​ឡើយ ត្បិត​យើង​នឹង​ទៅ​ខាង​មុខ​គេ ហើយ​យើង​នឹង​នៅ​ពី​ក្រោយ​ពួក​គេ​ដែរ នេះ​គឺ​ព្រះ​បន្ទូល​នៃ​ព្រះ​វរបិតា៕"}]}