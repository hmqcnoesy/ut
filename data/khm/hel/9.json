{"heading":"ពួក​អ្នក​នាំសារ​រក​ឃើញ​មេ​ចៅក្រម​ស្លាប់​នៅ​ឯ​វេទិកា​ជំនុំ​ជំរះ — ពួក​គេ​ត្រូវ​ដាក់​គុក ហើយ​ក្រោយ​មក​ត្រូវ​បាន​ដោះ​លែង — ដោយ​ការ​បំភ្លឺ នោះ​នីហ្វៃ​ប្រាប់​ថា ស៊ីអានទុម ជា​ឃាតករ — នីហ្វៃ​ត្រូវ​បាន​ទទួល​ស្គាល់​ដោយ​មនុស្ស​ខ្លះ​ថា ជា​ព្យាការី​ម្នាក់។ ប្រមាណ​ជា​ឆ្នាំ ២៣–២១ ម.គ.ស.។","prevAbbr":"hel","prevNo":8,"nextAbbr":"hel","nextNo":10,"chapterTitle":"ហេលេមិន ៩","verses":[{"vNo":"១ ","txt":"មើល​ចុះ ឥឡូវ​នេះ ហេតុការណ៍​បាន​កើត​ឡើង​ថា កាល​នីហ្វៃ​បាន​និយាយ​ពាក្យ​ទាំង​នេះ​ហើយ នោះ​មាន​មនុស្ស​ខ្លះ​នៅ​ក្នុង​ចំណោម​ពួក​គេ​បាន​រត់​ទៅ​ឯ​វេទិកា​ជំនុំ​ជំរះ មែន​ហើយ គឺ​មាន​មនុស្ស​ប្រាំ​នាក់​ដែល​ទៅ ហើយ​ពួក​គេ​បាន​និយាយ​គ្នា​នៅ​ពេល​គេ​ទៅ​ថា ៖"},{"vNo":"២ ","txt":"មើល​ចុះ ឥឡូវ​នេះ យើង​នឹង​ដឹង​យ៉ាង​ច្បាស់​ថា តើ​បុរស​នេះ​ជា​ព្យាការី​មួយ​រូប​ឬ​ទេ ហើយ​ព្រះ​ទ្រង់​បាន​បញ្ជា​លោក​ឲ្យ​ព្យាករ​នូវ​កិច្ចការ​ដ៏​អស្ចារ្យ​ទាំង​នេះ​ដល់​យើង​ឬ​ទេ។ មើល​ចុះ យើង​មិន​ជឿ​ថា​ទ្រង់​បាន​បញ្ជា​ទេ មែន​ហើយ យើង​ក៏​មិន​ជឿ​ថា លោក​ជា​ព្យាការី​មួយ​រូប​ដែរ ទោះ​ជា​យ៉ាង​ណា​ក៏​ដោយ បើ​សិន​ជា​ការណ៍​ដែល​លោក​បាន​និយាយ​អំពី​មេ​ចៅក្រម​នេះ​ពិត​ថា លោក​ស្លាប់ នោះ​យើង​នឹង​ជឿ​ថា ពាក្យ​ឯ​ទៀត​ដែល​លោក​បាន​និយាយ​មក​នោះ​ពិតមែន​ដែរ។"},{"vNo":"៣ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​រត់​នៅ​ក្នុង​សមត្ថ​ភាព​របស់​គេ ហើយ​បាន​មក​ដល់​វេទិកា​ជំនុំ​ជំរះ ហើយ​មើល​ចុះ មេ​ចៅក្រម​បាន​ដួល​ទៅ​លើ​ដី ហើយ​បាន​ ដេក​ក្នុង​ថ្លុក​ឈាម​របស់​លោក​មែន។"},{"vNo":"៤ ","txt":"ហើយ​ឥឡូវ​នេះ មើល​ចុះ កាល​ពួក​គេ​បាន​ឃើញ​ដូច្នេះ នោះ​ពួក​គេ​មាន​សេចក្ដី​អស្ចារ្យ​ណាស់ ដរាប​ដល់​ពួក​គេ​ដួល​ចុះ​ទៅ​ដី ព្រោះ​ពួក​គេ​ពុំ​បាន​ជឿ​ពាក្យ​ទាំង​ឡាយ ដែល​នីហ្វៃ​បាន​និយាយ​អំពី​មេ​ចៅក្រម​សោះ។"},{"vNo":"៥ ","txt":"ប៉ុន្តែ​ឥឡូវ​នេះ កាល​ពួក​គេ​បាន​ឃើញ ទើប​គេ​ជឿ ហើយ​ការ​ភ័យខ្លាច​ក៏​មាន​មក​ដល់​ពួក​គេ ខ្លាចក្រែង​អស់​ទាំង​សេចក្ដី​ជំនុំ​ជំរះ​ដែល​នីហ្វៃ​បាន​និយាយ​នោះ នឹង​ធ្លាក់​មក​លើ​ប្រជាជន​មែន ហេតុ​ដូច្នេះ​ហើយ ទើប​ពួក​គេ​ញ័រ ហើយ​ដួល​ចុះ​ទៅ​លើ​ដី។"},{"vNo":"៦ ","txt":"ឥឡូវ​នេះ នៅ​ពេល​ចៅក្រម​ត្រូវ​គេ​ធ្វើ​ឃាត​ទៅ​មួយ​រំពេច​នោះ — លោក​ត្រូវ​បាន​ចាក់​ដោយ​ប្អូន​របស់​លោក ដែល​ស្លៀក​ពាក់​ក្លែង​ខ្លួន ហើយ​វា​រត់គេច​ទៅ​បាត់ ហើយ​ពួក​អ្នក​បម្រើ​បាន​រត់​ទៅ​ប្រាប់​ប្រជាជន​ស្រែក​ប្រាប់​គ្នា​អំពី​ឃាតកម្ម​នៅ​ក្នុង​ចំណោម​ពួក​គេ"},{"vNo":"៧ ","txt":"ហើយ​មើល​ចុះ ប្រជាជន​បាន​ប្រមូល​គ្នា​មក​ឯ​កន្លែង​វេទិកា​ជំនុំ​ជំរះ — ហើយ​មើល​ចុះ គេ​មាន​សេចក្ដី​អស្ចារ្យ​ណាស់ កាល​គេ​បាន​ឃើញ​មនុស្ស​ប្រាំ​នាក់​ដួល​ទៅ​លើ​ដី​នោះ។"},{"vNo":"៨ ","txt":"ហើយ​ឥឡូវ​នេះ មើល​ចុះ ប្រជាជន​ពុំ​ដឹង​អ្វី​សោះ អំពី​ហ្វូង​មនុស្ស​ដែល​ប្រមូល​គ្នា​ទៅ​ឯ​ សួន​របស់​នីហ្វៃ ហេតុ​ដូច្នេះ​ហើយ ពួក​គេ​បាន​និយាយ​គ្នា​ថា ៖ ពួក​អ្នក​ទាំង​នេះ​ហើយ​ដែល​បាន​ធ្វើ​ឃាត​ចៅក្រម​ចោល ហើយ​ព្រះ​ទ្រង់​បាន​វាយ​ពួក​គេ ដើម្បី​កុំ​ឲ្យ​ពួក​គេ​អាច​រត់​គេច​ពី​យើង​បាន។"},{"vNo":"៩ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ចាប់​អ្នក​ទាំង​នោះ ហើយ​បាន​ចង​គេ ហើយ​ដាក់​គេ​ក្នុង​គុក។ ហើយ​មាន​សេចក្ដី​ប្រកាស​មួយ​ផ្ញើ​ទៅ​ក្រៅ​ថា ចៅក្រម​ត្រូវ​ស្លាប់ ហើយ​ពួក​ឃាតករ​ត្រូវ​ចាប់​ខ្លួន​បាន ហើយ​ត្រូវ​ដាក់​ទៅ​ក្នុង​គុក។"},{"vNo":"១០ ","txt":"ហើយ​ហេតុការណ៍​បាន​កើត​ឡើង​ថា លុះ​ស្អែក​ឡើង ប្រជាជន​បាន​ប្រជុំ​គ្នា​មក​ដើម្បី​កាន់ទុក្ខ ហើយ​ តម​អាហារ​នៅ​ឯ​ពិធី​បញ្ចុះ​សព​នៃ​លោក​មេ​ចៅក្រម​ដ៏​មហិមា ដែល​ត្រូវ​បាន​ស្លាប់។"},{"vNo":"១១ ","txt":"ម្ល៉ោះ​ហើយ ពួក​ចៅក្រម​ទាំង​នោះ​ផង ដែល​នៅ​ឯ​សួន​របស់​នីហ្វៃ ហើយ​បាន​ឮ​ពាក្យ​របស់​លោក ក៏​បាន​ប្រមូល​គ្នា​មក​ឯ​ពិធី​បញ្ចុះ​សព​នេះ​ដែរ។"},{"vNo":"១២ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ស៊ើបសួរ​ក្នុង​ចំណោម​ប្រជាជន​ថា ៖ តើ​នៅ​ឯណា​ទៅ​ពួក​អ្នក​ទាំង​ប្រាំ ដែល​ត្រូវ​បាន​ចាត់​ឲ្យ​ទៅ​ស៊ើបសួរ​អំពី​មេ​ចៅក្រម​ថា តើ​លោក​បាន​ស្លាប់​ឬ​ទេ​នោះ? ហើយ​ពួក​គេ​បាន​ឆ្លើយ​ថា ៖ អំពី​អ្នក​ទាំង​ប្រាំ​ដែល​លោក​ថា លោក​បាន​ចាត់​ឲ្យ​ទៅ​នោះ យើង​មិន​ដឹង​ទេ ប៉ុន្តែ​មាន​មនុស្ស​ប្រាំ​នាក់​ដែល​ជា​ឃាតករ ដែល​យើង​បាន​ដាក់​ក្នុង​គុក​ទុក។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា ពួក​ចៅក្រម​ទាំង​នោះ ចង់​ឲ្យ​គេ​នាំ​ពួក​អ្នក​ទាំង​នោះ​មក ហើយ​ពួក​គេ​ត្រូវ​បាន​នាំ​មក ហើយ​មើល​ចុះ ពួក​គេ​គឺជា​ជន​ប្រាំ​នាក់ ដែល​ត្រូវ​បាន​ចាត់​ឲ្យ​ទៅ​នោះ ហើយ​មើល​ចុះ ពួក​ចៅក្រម​សាកសួរ​គេ​ឲ្យ​ដឹង​អំពី​រឿង​នោះ ហើយ​ពួក​គេ​បាន​ប្រាប់​អំពី​អ្វីៗ​ទាំង​អស់​ដែល​គេ​បាន​ធ្វើ​ថា ៖"},{"vNo":"១៤ ","txt":"យើង​បាន​រត់​ទៅ​ដល់​កន្លែង​វេទិកា​ជំនុំ​ជំរះ ហើយ​កាល​ពួក​យើង​បាន​ឃើញ​គ្រប់​ការណ៍​ទាំង​អស់ ដូចដែល​នីហ្វៃ​បាន​ធ្វើ​បន្ទាល់ នោះ​ពួក​យើង​មាន​សេចក្ដី​អស្ចារ្យ​ជា​ខ្លាំង ដរាប​ដល់​ធ្វើ​ឲ្យ​យើង​ដួល​ទៅ​លើ​ដី ហើយ​កាល​យើង​បាន​ដឹង​ខ្លួន​ពី​ការណ៍​អស្ចារ្យ​ឡើង​វិញ មើល​ចុះ ពួក​គេ​បាន​ដាក់​យើង​ក្នុង​គុក។"},{"vNo":"១៥ ","txt":"ឥឡូវ​នេះ រីឯ​ចំពោះ​អ្នក​ធ្វើ​ឃាត​បុរស​នេះ យើង​មិន​ដឹង​ថា នរណា​ជា​អ្នក​ធ្វើ​ទេ ហើយ​យើង​ដឹង​តែ​ប៉ុណ្ណេះ​ថា យើង​បាន​រត់​មក​តាម​ដែល​លោក​មាន​បំណង ហើយ​មើល​ចុះ លោក​បាន​ស្លាប់​ទៅ​ហើយ តាម​ពាក្យ​សម្ដី​របស់​នីហ្វៃ។"},{"vNo":"១៦ ","txt":"ហើយ​ឥឡូវ​នេះ ហេតុការណ៍​បាន​កើត​ឡើង​ថា ពួក​ចៅក្រម​បាន​អធិប្បាយ​រឿង​នេះ​ប្រាប់​ដល់​ប្រជាជន ហើយ​បាន​ស្រែក​ឡើង​ទាស់​នឹង​នីហ្វៃ​ថា ៖ មើល​ចុះ យើង​ដឹង​ថា នីហ្វៃ​នេះ​ច្បាស់​ជា​បាន​រួម​គំនិត​ជាមួយ​នឹង​នរណា​ម្នាក់​ឲ្យ​សម្លាប់​ចៅក្រម ហើយ​បន្ទាប់​មក លោក​អាច​ប្រកាស​ការណ៍​នេះ​ដល់​យើង ដើម្បី​លោក​អាច​ប្រែ​ចិត្ត​យើង​ឲ្យ​ទៅ​តាម​សេចក្ដី​ជំនឿ​របស់​លោក ដើម្បី​លោក​អាច​លើក​ខ្លួន​លោក​ជា​បុរស​ដ៏​មហិមា​ម្នាក់ ជា​មនុស្ស​ជម្រើស​របស់​ព្រះ និង​ជា​ព្យាការី​ម្នាក់។"},{"vNo":"១៧ ","txt":"ហើយ​ឥឡូវ​នេះ មើល​ចុះ យើង​នឹង​ស៊ើប​សង្កេត​បុរស​នេះ ហើយ​លោក​នឹង​ទទួល​សារ​ភាព​នូវ​កំហុស​របស់​លោក ហើយ​ប្រាប់​ឲ្យ​យើង​ដឹង​នូវ​ឃាតករ​ពិតប្រាកដ​ដល់​ចៅក្រម​នេះ។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា ជន​ប្រាំ​នាក់​នោះ​ត្រូវ​បាន​ដោះ​លែង នៅ​ក្នុង​ថ្ងៃ​ពិធី​បញ្ចុះ​សព។ ទោះ​ជា​យ៉ាង​ណា​ក៏​ដោយ គង់តែ​ពួក​គេ​បាន​តវ៉ា​នឹង​ពួក​ចៅក្រម​ចំពោះ​ពាក្យ​ទាំង​ឡាយ ដែល​បាន​និយាយ​ទាស់​នឹង​នីហ្វៃ​ដែរ ហើយ​បាន​ប្រកែក​នឹង​ពួក​គេ​ម្នាក់​ម្ដងៗ ដរាប​ដល់​ពួក​គេ​បាន​ផ្ចាញ់ផ្ចាល​គេ។"},{"vNo":"១៩ ","txt":"ទោះ​ជា​យ៉ាង​ណា​ក៏​ដោយ គង់តែ​ពួក​គេ​បាន​បញ្ជា​ឲ្យ​ចាប់​នីហ្វៃ ហើយ​ចង ហើយ​នាំ​យក​មក​ខាង​មុខ​ហ្វូង​មនុស្ស​ដែរ ហើយ​ពួក​គេ​បាន​ចាប់​ផ្ដើម​សួរ​លោក​ដោយ​របៀប​ផ្សេងៗ ដើម្បី​ពួក​គេ​អាច​ចាប់​កំហុស​លោក ដើម្បី​គេ​អាច​ចោទ​ទោស​ប្រហារជីវិត​ដល់​លោក —"},{"vNo":"២០ ","txt":"ដោយ​បាន​និយាយ​ទៅ​លោ​ក​ថា ៖ អ្នក​ជា​ជន​ផ្សំ​គំនិត តើ​អ្នក​ណា​ដែល​បាន​ធ្វើ​ឃាត​កម្ម​នេះ? ឥឡូវ​នេះ ប្រាប់​យើង​មក ហើយ​ទទួល​ស្គាល់​កំហុស​របស់​អ្នក​ចុះ ដោយ​បាន​និយាយ​ថា មើល​ចុះ នេះ​គឺជា​ប្រាក់ ហើយ​យើង​ក៏​នឹង​ឲ្យ​អ្នក​រួច​ជីវិត​ផង បើ​សិន​ជា​អ្នក​ប្រាប់​យើង ហើយ​ទទួល​ស្គាល់​នូវ​ការ​ផ្សំ​គំនិត​គ្នា ដែល​អ្នក​បាន​ធ្វើ​ជាមួយ​នឹង​វា។"},{"vNo":"២១ ","txt":"ប៉ុន្តែ​នីហ្វៃ​បាន​និយាយ​ទៅ​ពួក​គេ​ថា ៖ នែ៎ ពួក​អ្នក​ដែល​ ឆ្កួត​លីលា​អើយ អ្នក​រាល់​គ្នា​ដែល​មាន​ចិត្ត​មិន​កាត់​ស្បែក អ្នក​រាល់​គ្នា​ដែល​ខ្វាក់ ហើយ​អ្នក​រាល់​គ្នា​ដែល​ជា​មនុស្ស​ រឹងរូស តើ​អ្នក​រាល់​គ្នា​ដឹង​ថា តើ​ព្រះ​អម្ចាស់​របស់​អ្នក នឹង​ទុក​ឲ្យ​អ្នក​បន្ត​ការ​ធ្វើ​បាប​របស់​អ្នក​យូរ​ដល់​ណា​ទៅ?"},{"vNo":"២២ ","txt":"ឱ​អ្នក​រាល់​គ្នា​គួរតែ​ចាប់​ផ្ដើម​ស្រែក​ទ្រហោ ហើយ​ ទួញ​យំ ព្រោះ​ការ​បំផ្លិចបំផ្លាញ​ដ៏​ធំ ដែល​កំពុង​រង់ចាំ​អ្នក​នៅ​ក្នុង​ពេល​នេះ លើក​លែងតែ​អ្នក​ប្រែ​ចិត្ត។"},{"vNo":"២៣ ","txt":"មើល​ចុះ អ្នក​រាល់​គ្នា​និយាយ​ថា ខ្ញុំ​បាន​ផ្សំ​គំនិត​ជាមួយ​មនុស្ស​ម្នាក់​ឲ្យ​ទៅ​ធ្វើ​ឃាត​ស៊ីសូរាំ ដែល​ជា​មេ​ចៅក្រម​របស់​យើង។ ប៉ុន្តែ​មើល​ចុះ ខ្ញុំ​សូម​ប្រាប់​អ្នក​ថា នេះ​គឺ​ដោយ​ព្រោះ​ខ្ញុំ​បាន​ធ្វើ​បន្ទាល់​ដល់​អ្នក ដើម្បី​ឲ្យ​អ្នក​រាល់​គ្នា​អាច​ដឹង​អំពី​ការណ៍​នេះ មែន​ហើយ គឺ​ដើម្បី​ជាទី​បន្ទាល់​មួយ​ដល់​អ្នក​ថា ខ្ញុំ​បាន​ដឹង​នូវ​អំពើ​ទុច្ចរិត និង​អំពើ​គួរ​ខ្ពើម​ឆ្អើម​ទាំង​ឡាយ ដែល​មាន​នៅ​ក្នុង​ចំណោម​អ្នក​រាល់​គ្នា។"},{"vNo":"២៤ ","txt":"ហើយ​ដោយ​ព្រោះ​ខ្ញុំ​បាន​ធ្វើ​ការ​នេះ អ្នក​រាល់​គ្នា​និយាយ​ថា ខ្ញុំ​បាន​ផ្សំ​គំនិត​ជាមួយ​មនុស្ស​ម្នាក់​ឲ្យ​គេ​ធ្វើ​ការ​នេះ មែន​ហើយ ដោយ​ព្រោះ​ខ្ញុំ​បាន​បង្ហាញ​ដល់​អ្នក​នូវ​ទី​សម្គាល់​នេះ ទើប​អ្នក​រាល់​គ្នា​ខឹង​នឹង​ខ្ញុំ ហើយ​រក​បំផ្លាញ​ជីវិត​ខ្ញុំ​ទៅ​វិញ។"},{"vNo":"២៥ ","txt":"ហើយ​ឥឡូវ​នេះ មើល​ចុះ ខ្ញុំ​នឹង​បង្ហាញ​ដល់​អ្នក​នូវ​ទី​សម្គាល់​មួយ​ទៀត ហើយ​មើល​ថា តើ​អ្នក​រាល់​គ្នា​នឹង​រក​បំផ្លាញ​ខ្ញុំ​ដោយ​ការណ៍​នេះ​ឬ។"},{"vNo":"២៦ ","txt":"មើល​ចុះ ខ្ញុំ​សូម​ប្រាប់​អ្នក​ថា ៖ ចូរ​ទៅ​ផ្ទះ​របស់​ស៊ីអានទុម ដែល​ជា​ ប្អូន​របស់​ស៊ីសូរាំ ហើយ​និយាយ​ទៅ​គាត់​ថា —"},{"vNo":"២៧ ","txt":"តើ​នីហ្វៃ​ដែល​ជា​ព្យាការី​ក្លែងក្លាយ ជា​អ្នក​ដែល​ព្យាករ​អំពី​ការ​អាក្រក់​ជា​ច្រើន អំពី​ប្រជាជន​នេះ បាន​ផ្សំ​គំនិត​ជាមួយ​នឹង​អ្នក ដែល​អ្នក​បាន​ធ្វើ​ឃាត​ស៊ីសូរាំ ដែល​ត្រូវ​ជា​បង​អ្នក​ឬ?"},{"vNo":"២៨ ","txt":"ហើយ​មើល​ចុះ គាត់​នឹង​ប្រាប់​អ្នក​ថា ៖ ទេ។"},{"vNo":"២៩ ","txt":"ហើយ​អ្នក​រាល់​គ្នា​នឹង​និយាយ​ទៅ​គាត់​ថា ៖ តើ​អ្នក​បាន​ធ្វើ​ឃាត​បង​អ្នក​ឬ?"},{"vNo":"៣០ ","txt":"ហើយ​គាត់​នឹង​ឈរ​ដោយ​ភិតភ័យ ហើយ​មិន​ដឹង​ជា​ត្រូវ​និយាយ​អ្វី​ទេ។ ហើយ​មើល​ចុះ គាត់​នឹង​ប្រកែក​ចំពោះ​អ្នក ហើយ​គាត់​នឹង​ធ្វើ​ហាក់​ដូច​ជា​គាត់​មាន​សេចក្ដី​អស្ចារ្យ​ជា​ខ្លាំង ទោះ​ជា​យ៉ាង​ណា​ក៏​ដោយ គង់តែ​គាត់​នឹង​ប្រកាស​ដល់​អ្នក​ថា គាត់​ឥត​ទោស​សោះ។"},{"vNo":"៣១ ","txt":"ប៉ុន្តែ​មើល​ចុះ អ្នក​រាល់​គ្នា​នឹង​ពិនិត្យ​គាត់​មើល ហើយ​អ្នក​រាល់​គ្នា​នឹង​រក​ឃើញ​ឈាម ជាប់​លើ​ជាយ​អាវ​ក្រៅ​របស់​គាត់។"},{"vNo":"៣២ ","txt":"ហើយ​កាល​អ្នក​រាល់​គ្នា​បាន​ឃើញ​យ៉ាង​នេះ អ្នក​រាល់​គ្នា​នឹង​និយាយ​ថា ៖ តើ​ឈាម​នេះ​មក​ពីណា​មក? តើ​ពួក​យើង​មិន​ដឹង​ថា នេះ​គឺជា​ឈាម​របស់​បង​អ្នក​ឬ?"},{"vNo":"៣៣ ","txt":"ហើយ​នៅ​ពេល​នោះ គាត់​នឹង​ញ័រ ហើយ​មាន​សម្បុរ​ស្លាំង ហាក់​បី​ដូច​ជា​សេចក្ដី​ស្លាប់​បាន​មក​រក​គាត់។"},{"vNo":"៣៤ ","txt":"ហើយ​នៅ​ពេល​នោះ អ្នក​រាល់​គ្នា​នឹង​និយាយ​ថា ៖ ដោយ​សារ​ការ​ភិតភ័យ​នេះ និង​ភាព​ស្លេកស្លាំង​នេះ ដែល​មាន​មក​លើ​មុខ​របស់​អ្នក មើល​ចុះ ពួក​យើង​ដឹង​ថា អ្នក​មាន​ទោស​ហើយ។"},{"vNo":"៣៥ ","txt":"ហើយ​នៅ​ពេល​នោះ ការ​ភិតភ័យ​ដ៏​ធំ​នឹង​មក​ដល់​គាត់ ហើយ​នៅ​ពេល​នោះ គាត់​នឹង​ទទួល​ថ្លែង​ប្រាប់​អ្នក ហើយ​ឈប់​ប្រកែក​ថា គាត់​មិន​បាន​ធ្វើ​ឃាត​កម្ម​នេះ​ត​ទៅ​ទៀតហើយ។"},{"vNo":"៣៦ ","txt":"ហើយ​នៅ​ពេល​នោះ គាត់​នឹង​និយាយ​ទៅ​អ្នក​ថា ខ្ញុំ នីហ្វៃ មិន​បាន​ដឹង​អ្វី​អំពី​រឿង​នេះ​ទេ លើក​លែងតែ​វា​ត្រូវ​បាន​ប្រទាន​ដល់​ខ្ញុំ ដោយ​ព្រះ​ចេស្ដា​នៃ​ព្រះ​ប៉ុណ្ណោះ។ ហើយ​នៅ​ពេល​នោះ អ្នក​រាល់​គ្នា​នឹង​ដឹង​ថា ខ្ញុំ​ជា​មនុស្ស​ស្លូតត្រង់​ម្នាក់ ហើយ​ថា ខ្ញុំ​ត្រូវ​បាន​ចាត់​មក​ដល់​អ្នក​ពី​ព្រះ។"},{"vNo":"៣៧ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ទៅ ហើយ​បាន​ធ្វើ គឺ​ដូចដែល​នីហ្វៃ​បាន​និយាយ​ទៅ​ពួក​គេ។ ហើយ​មើល​ចុះ ពាក្យ​ទាំង​ឡាយ​ដែល​លោក​បាន​និយាយ​គឺ​មាន​ពិតមែន ព្រោះ​ស្រប​តាម​ពាក្យ​ទាំង​នោះ នោះ​វា​បាន​ប្រកែក ហើយ​ស្រប​តាម​ពាក្យ​ទាំង​នោះ នោះ​វា​បាន​ទទួល​សារ​ភាព​ដែរ។"},{"vNo":"៣៨ ","txt":"ហើយ​វា​ត្រូវ​បាន​នាំ​យក​មក​ដើម្បី​បញ្ជាក់​ថា គឺ​វា​ផ្ទាល់​ពិតជា​ឃាតករ ដរាប​ដល់​ធ្វើ​ឲ្យ​មនុស្ស​ប្រាំ​នាក់​នោះ ត្រូវ​បាន​ដោះ​លែង​ឲ្យ​មាន​ឥស្សរភាព ហើយ​នីហ្វៃ​ក៏​ដូច្នោះ​ដែរ។"},{"vNo":"៣៩ ","txt":"ហើយ​មាន​ពួក​សាសន៍​នីហ្វៃ​ខ្លះ ដែល​ជឿ​ដល់​ពាក្យ​ពេចន៍​របស់​នីហ្វៃ ហើយ​មាន​ខ្លះ​ទៀត​ដែល​ជឿ​ដោយ​ព្រោះ​ទី​បន្ទាល់​របស់​មនុស្ស​ប្រាំ​នាក់​នោះ ព្រោះ​ពួក​គេ​ត្រូវ​បាន​ប្រែ​ចិត្ត​ជឿ នៅ​ពេល​ពួក​គេ​នៅ​ក្នុង​គុក។"},{"vNo":"៤០ ","txt":"ហើយ​ឥឡូវ​នេះ មាន​មនុស្ស​ខ្លះ​នៅ​ក្នុង​ចំណោម​ប្រជាជន ដែល​បាន​និយាយ​ថា នីហ្វៃ​គឺជា​ព្យាការី​មួយ​រូប។"},{"vNo":"៤១ ","txt":"ហើយ​មាន​អ្នក​ឯ​ទៀត ដែល​បាន​និយាយ​ថា ៖ មើល​ចុះ លោក​គឺជា​ព្រះ​មួយ​អង្គ ព្រោះ​បើ​ពុំ​មែន​ជា​ព្រះ​មួយ​អង្គ​ទេ នោះ​លោក​ពុំ​អាច​ដឹង​នូវ​គ្រប់​ការណ៍​ទាំង​អស់​បាន​ទេ។ ត្បិត​មើល​ចុះ លោក​បាន​ប្រាប់​យើង​នូវ​គំនិត​ទាំង​ឡាយ​នៃ​ចិត្ត​របស់​យើង ហើយ​ព្រម​ទាំង​បាន​ប្រាប់​យើង​អំពី​ការណ៍​ទាំង​ឡាយ ហើយ​លោក​ថែម​ទាំង​បាន​នាំ​មក​ឲ្យ​យើង​ស្គាល់​ឃាតករ​ដ៏​ពិតប្រាកដ ទៅ​លើ​លោក​មេ​ចៅក្រម​របស់​យើង៕"}]}