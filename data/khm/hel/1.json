{"heading":"ពេហូរ៉ាន​ទី​ពីរ​ធ្វើ​ជា​មេ​ចៅក្រម ហើយ​ត្រូវ​គិសគូមេន​ធ្វើ​ឃាត — ពេគូមេណៃ​បំពេញ​វេទិកា​ជំនុំ​ជំរះ — កូរីអានទុមើរ​ដឹកនាំ​ពល​ទ័ព​សាសន៍​លេមិន​វាយ​យក​សារ៉ាហិមឡា ហើយ​សម្លាប់​ពេគូមេណៃ — មរ៉ូណៃហា​វាយ​ពួក​លេមិន​ឲ្យ​បរាជ័យ ហើយ​យក​សារ៉ាហិមឡា​មក​វិញ ហើយ​កូរីអានទុមើរ​ត្រូវ​ស្លាប់។ ប្រមាណ​ជា​ឆ្នាំ ៥២–៥០ ម.គ.ស.។","sectionHeading":"ដំណើរ​រឿង​មួយ​អំពី​ពួក​សាសន៍​នីហ្វៃ។ សង្គ្រាម​ទាំង​ឡាយ និង​ការ​ទាស់ទែង​គ្នា​ទាំង​ឡាយ​របស់​គេ និង​ការ​បែកបាក់​គ្នា​ទាំង​ឡាយ​របស់​គេ។ ហើយ​ព្រម​ទាំង​សេចក្ដី​ព្យាករណ៍​ទាំង​ឡាយ​របស់​ពួក​ព្យាការី​បរិសុទ្ធ​ជា​ច្រើន​ផង មុន​ការ​យាង​មក​នៃ​ព្រះ​គ្រីស្ទ ស្រប​តាម​បញ្ជី​របស់​ហេលេមិន ដែល​ជា​កូន​របស់​ហេលេមិន និង​ស្រប​តាម​បញ្ជី​នៃ​ពួក​កូន​ប្រុស​របស់​លោក​ផង គឺ​រហូត​មក​ដល់​ការ​យាង​មក​នៃ​ព្រះ​គ្រីស្ទ។ ហើយ​ពួក​សាសន៍​លេមិន​ជា​ច្រើន​ផង​បាន​ប្រែ​ចិត្ត​ជឿ។ ដំណើរ​រឿង​មួយ​អំពី​ការ​ប្រែ​ចិត្ត​របស់​ពួក​គេ។ ដំណើរ​រឿង​មួយ​អំពី​សេចក្ដី​សុចរិត នៃ​ពួក​សាសន៍​លេមិន និង​សេចក្ដី​ទុច្ចរិត និង​អំពើ​គួរ​ខ្ពើម​ឆ្អើម​ទាំង​ឡាយ​នៃ​ពួក​សាសន៍​នីហ្វៃ ស្រប​តាម​បញ្ជី​របស់​ហេលេមិន និង​ពួក​កូន​ប្រុស​របស់​លោក គឺ​រហូត​មក​ដល់​ការ​យាង​មក​នៃ​ព្រះ​គ្រីស្ទ នោះ​ត្រូវ​បាន​ហៅ​ថា គម្ពីរ​ហេលេមិន។ល។","prevAbbr":"alma","prevNo":63,"nextAbbr":"hel","nextNo":2,"chapterTitle":"ហេលេមិន ១","verses":[{"vNo":"១ ","txt":"ហើយ​ឥឡូវ​នេះ មើល​ចុះ ហេតុការណ៍​បាន​កើត​ឡើង​ថា នៅ​ដើម​ឆ្នាំ​ទី​សែសិប​ក្នុង​រជ្ជកាល​នៃ​ពួក​ចៅក្រម​ទៅ​លើ​ប្រជាជន​នីហ្វៃ នោះ​ចាប់​ផ្ដើម​មាន​ការ​ពិបាក​យ៉ាង​ធ្ងន់ធ្ងរ​មួយ​នៅ​ក្នុង​ចំណោម​ប្រជាជន​នៃ​ពួក​សាសន៍​នីហ្វៃ។"},{"vNo":"២ ","txt":"ត្បិត​មើល​ចុះ ពេហូរ៉ាន​បាន​ស្លាប់ ហើយ​ទៅ​តាម​ផ្លូវ​នៃ​អស់​ទាំង​ផែនដី ហេតុ​ដូច្នេះ​ហើយ ក៏​ចាប់​ផ្ដើម​មាន​ការ​ទាស់ទែង​គ្នា​ដ៏​ខ្លាំង​មួយ អំពី​នរណា​ត្រូវ​បាន​វេទិកា​ជំនុំ​ជំរះ​នៅ​ក្នុង​ចំណោម​បង​ប្អូន ដែល​ជា​ពួក​កូន​ប្រុស​របស់​ពេហូរ៉ាន។"},{"vNo":"៣ ","txt":"ឥឡូវ​នេះ នេះ​គឺជា​ឈ្មោះ​ទាំង​ឡាយ​របស់​ពួក​គេ ដែល​បាន​ដណ្ដើម​វេទិកា​ជំនុំ​ជំរះ ជា​អ្នក​ដែល​បាន​នាំ​ឲ្យ​ប្រជាជន​ទាស់​គ្នា​ផង​គឺ ៖ ពេហូរ៉ាន ពេអានកៃ និង​ពេគូមេណៃ។"},{"vNo":"៤ ","txt":"ឥឡូវ​នេះ កូន​ប្រុស​ទាំង​អស់​របស់​ពេហូរ៉ាន ពុំ​មែន​មាន​តែ​ប៉ុណ្ណេះ​ទេ (ព្រោះ​លោក​មាន​ច្រើន) ប៉ុន្តែ​ពួក​គេ​ទាំង​នេះ​ហើយ​ដែល​បាន​ប្រឆាំង​គ្នា​យក​វេទិកា​ជំនុំ​ជំរះ ហេតុ​ដូច្នេះ​ហើយ ពួក​គេ​បាន​បណ្ដាល​ឲ្យ​មាន​ការ​បែកបាក់​ជា​បី​ផ្នែក​នៅ​ក្នុង​ចំណោម​ប្រជាជន។"},{"vNo":"៥ ","txt":"ទោះ​ជា​យ៉ាង​ណា​ក៏​ដោយ គង់តែ​ហេតុការណ៍​បាន​កើត​ឡើង​ថា ពេហូរ៉ាន​ត្រូវ​បាន​តែងតាំង​ឡើង​ដោយ​ សំឡេង​ប្រជាជន​ឲ្យ​ធ្វើ​ជា​មេ​ចៅក្រម និង​ជា​អ្នក​អភិបាល​លើ​ប្រជាជន​នីហ្វៃ។"},{"vNo":"៦ ","txt":"ហើយ​ហេតុការណ៍​បាន​កើត​ឡើង​ថា ពេគូមេណៃ កាល​លោក​បាន​ឃើញ​ថា លោក​មិន​អាច​យក​វេទិកា​ជំនុំ​ជំរះ​បាន​ទេ នោះ​លោក​ក៏​យល់​ព្រម​តាម​សំឡេង​របស់​ប្រជាជន។"},{"vNo":"៧ ","txt":"ប៉ុន្តែ​មើល​ចុះ ពេអានកៃ និង​ពួក​ប្រជាជន​ដែល​ចង់​ឲ្យ​លោក ធ្វើ​ជា​អ្នក​អភិបាល​របស់​គេ​នោះ​ខឹង​ជា​ខ្លាំង ហេតុ​ដូច្នេះ​ហើយ លោក​រៀប​នឹង​បញ្ជោរ​ឲ្យ​ពួក​ប្រជាជន​ទាំង​នោះ​បះបោរ​ឡើង​ទាស់​នឹង​បង​ប្អូន​របស់​ខ្លួន។"},{"vNo":"៨ ","txt":"ហើយ​ហេតុការណ៍​បាន​កើត​ឡើង​ថា នៅ​ពេល​លោក​ហៀប​តែ​នឹង​ធ្វើ​យ៉ាង​នេះ មើល​ចុះ លោក​ត្រូវ​គេ​ចាប់​យក​ទៅ ហើយ​ត្រូវ​ជំនុំ​ជំរះ​តាម​សំឡេង​របស់​ប្រជាជន ហើយ​ត្រូវ​កាត់ទោស​ដល់​ជីវិត ព្រោះ​លោក​បាន​ធ្វើ​ការ​បះបោរ ហើយ​បាន​ស្វែងរក​បំផ្លាញ​ ឥស្សរភាព​របស់​ប្រជាជន។"},{"vNo":"៩ ","txt":"ឥឡូវ​នេះ កាល​ពួក​ប្រជាជន​ដែល​ចង់​លើក​លោក​ឲ្យ​ធ្វើ​ជា​អ្នក​អភិបាល​របស់​គេ បាន​ឃើញ​ថា លោក​ត្រូវ​កាត់ទោស​ដល់​ជីវិត ហេតុ​ដូច្នេះ​ហើយ ពួក​គេ​ខឹង ហើយ​មើល​ចុះ ពួក​គេ​បាន​ចាត់​ឲ្យ​មនុស្ស​ម្នាក់​ឈ្មោះ គិសគូមេន ទៅ​ឯ​វេទិកា​ជំនុំ​ជំរះ​របស់​ពេហូរ៉ាន ហើយ​ធ្វើ​ឃាត​ពេហូរ៉ាន នៅ​ពេល​ដែល​លោក​អង្គុយ​នៅ​លើ​វេទិកា​ជំនុំ​ជំរះ។"},{"vNo":"១០ ","txt":"ហើយ​វា​ត្រូវ​ពួក​អ្នក​បម្រើ​របស់​ពេហូរ៉ាន​ដេញ​តាម ប៉ុន្តែ​មើល​ចុះ គិសគូមេន​រត់​លឿន​ហួស​ពេក គ្មាន​អ្នក​ណា​អាច​តាម​ទាន់​ឡើយ។"},{"vNo":"១១ ","txt":"ហើយ​វា​បាន​មក​ជួប​នឹង​ពួក​អ្នក ដែល​បាន​ចាត់​ឲ្យ​វា​ទៅ​នោះ ហើយ​ពួក​គេ​ទាំង​អស់​គ្នា​បាន​ធ្វើ​សេចក្ដី​សញ្ញា​មួយ មែន​ហើយ ស្បថ​នឹង​ព្រះ​បង្កើត​គេ​ដ៏​គង់នៅ​អស់​កល្ប​ជានិច្ច ថា​ពួក​គេ​ពុំ​ប្រាប់​នរណា​ឡើយ​ថា គិសគូមេន បាន​ធ្វើ​ឃាត​ពេហូរ៉ាន​បង់។"},{"vNo":"១២ ","txt":"ហេតុ​ដូច្នេះ​ហើយ គិសគូមេន​ពុំ​មាន​គេ​ស្គាល់​ថា​នៅ​ក្នុង​ចំណោម​ប្រជាជន​នីហ្វៃ​ឡើយ ព្រោះ​វា​បាន​ក្លែង​ខ្លួន នៅ​ពេល​វា​ធ្វើ​ឃាត​ពេហូរ៉ាន។ ហើយ​គិសគូមេន និង​បក្ស​ពួក​របស់​វា ដែល​បាន​ធ្វើ​សេចក្ដី​សញ្ញា​ជាមួយ​គេ​នោះ បាន​នៅ​លាយឡំ​ក្នុង​ចំណោម​ប្រជាជន នៅ​ក្នុង​របៀប​ដែល​មិន​អាច​មាន​អ្នក​ណា​រក​ឃើញ​ពួក​គេ​ទាំង​អស់​បាន​ឡើយ ប៉ុន្តែ​ពួក​អ្នក​ណា​ដែល​ត្រូវ​បាន​រក​ឃើញ គឺ​ត្រូវ​កាត់ទោស​ ដល់​ជីវិត។"},{"vNo":"១៣ ","txt":"ហើយ​ឥឡូវ​នេះ មើល​ចុះ ពេគូមេណៃ​ត្រូវ​បាន​តែងតាំង​ឡើង​តាម​សំឡេង​របស់​ប្រជាជន​ឲ្យ​ធ្វើ​ជា​មេ​ចៅក្រម និង​ជា​អ្នក​អភិបាល​ទៅ​លើ​ប្រជាជន ដើម្បី​គ្រប់​គ្រង​ជំនួស​បង​ប្រុស​របស់​លោក គឺ​ពេហូរ៉ាន ហើយ​គឺ​ស្រប​តាម​សិទ្ធិ​របស់​លោក។ ហើយ​ការណ៍​អស់​ទាំង​នេះ ត្រូវ​បាន​ធ្វើ​នៅ​ឆ្នាំ​ទី​សែសិប​ក្នុង​រជ្ជកាល​នៃ​ពួក​ចៅក្រម ហើយ​វា​ក៏​ចប់​ទៅ។"},{"vNo":"១៤ ","txt":"ហើយ​ហេតុការណ៍​បាន​កើត​ឡើង គឺ​នៅ​ឆ្នាំ​ទី​សែសិប​មួយ​ក្នុង​រជ្ជកាល​នៃ​ពួក​ចៅក្រម នោះ​ពួក​សាសន៍​លេមិន​បាន​ប្រមូល​ទ័ព​មួយ​កង​ដ៏​មាន​គ្នា​ច្រើន​ឥត​គណនា ហើយ​បាន​ប្រដាប់​ដោយ​ដាវ​ទាំង​ឡាយ និង​សាប​ទាំង​ឡាយ និង​ធ្នូ​ទាំង​ឡាយ និង​ព្រួញ​ទាំង​ឡាយ និង​មួក​ដែក​ទាំង​ឡាយ និង​ប្រដាប់​បាំង​ដើមទ្រូង​ទាំង​ឡាយ និង​អស់​ទាំង​ខែល​គ្រប់​ប្រភេទ។"},{"vNo":"១៥ ","txt":"ហើយ​ពួក​គេ​បាន​ចុះ​មក​ទៀត ដើម្បី​គេ​អាច​បោះជំរំ​ច្បាំង​នឹង​ពួក​សាសន៍​នីហ្វៃ។ ហើយ​ពួក​គេ​ត្រូវ​បាន​ដឹកនាំ​ដោយ​បុរស​ម្នាក់​ដែល​មាន​ឈ្មោះ​ថា កូរីអានទុមើរ ហើយ​វា​ជា​ពូជ​ពង្ស​នៃ​សារ៉ាហិមឡា ហើយ​វា​ជា​អ្នក​ដែល​បែក​ចេញ​ពី​ពួក​សាសន៍​នីហ្វៃ ហើយ​វា​ជា​បុរស​ម្នាក់​ដែល​មាន​មាឌ​ធំ ហើយ​ខ្លាំង​ពូកែ។"},{"vNo":"១៦ ","txt":"ហេតុ​ដូច្នេះ​ហើយ ស្ដេច​នៃ​ពួក​សាសន៍​លេមិន ដែល​មាន​នាម​ថា ទូបាឡុត ដែល​ត្រូវ​ជា​បុត្រ​របស់​ អាំម៉ូរ៉ុន ដោយ​បាន​គិត​ស្មាន​ថា កូរីអានទុមើរ ជា​បុរស​ដ៏​ខ្លាំង​ពូកែ​ម្នាក់ អាច​ប្រឆាំង​តទល់​នឹង​ពួក​សាសន៍​នីហ្វៃ​បាន ដោយ​មក​ពី​កម្លាំង​របស់​វា និង​ប្រាជ្ញា​ដ៏​ជ្រៅជ្រះ​របស់​វា​ផង ដរាប​ដល់​បាន​សន្និដ្ឋាន​ថា ដោយ​បាន​បញ្ជូន​វា​ទៅ នោះ​ទ្រង់​នឹង​យកជ័យ​ជម្នះ​លើ​ពួក​សាសន៍​នីហ្វៃ​បាន —"},{"vNo":"១៧ ","txt":"ហេតុ​ដូច្នេះ​ហើយ ទ្រង់​បាន​ចាក់​រុក​ឲ្យ​ពួក​គេ​មាន​កំហឹង ហើយ​ទ្រង់​បាន​ប្រមូល​ពល​ទ័ព​របស់​ទ្រង់​មក ហើយ​ទ្រង់​បាន​តែងតាំង កូរីអានទុមើរ ឲ្យ​ធ្វើ​ជា​មេដឹកនាំ​របស់​ពួក​គេ ហើយ​បាន​បញ្ជា​ឲ្យ​ពួក​គេ​លើក​ទ័ព​ចុះ​ទៅ​ឯ​ដែនដី​សារ៉ាហិមឡា ដើម្បី​ទៅ​ច្បាំង​នឹង​ពួក​សាសន៍​នីហ្វៃ។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា ដោយ​មក​ពី​ការ​ទាស់ទែង​គ្នា​ដ៏​ច្រើន និង​ការ​ពិបាក​ដ៏​ខ្លាំង​នៅ​ក្នុង​រដ្ឋាភិបាល ទើប​ពួក​គេ​ពុំ​បាន​ទុក​ទាហាន​យាម​ឲ្យ​គ្រប់​គ្រាន់​នៅ​ដែនដី​សារ៉ាហិមឡា​ទេ ព្រោះ​ពួក​គេ​សន្និដ្ឋាន​ថា ពួក​លេមិន​ពុំ​ហ៊ាន​ចូល​មក​ដល់​កណ្ដាល​ដែនដី​របស់​គេ ដើម្បី​មក​វាយប្រហារ​ទី​ក្រុង​សារ៉ាហិមឡា​ដ៏​ធំ​នោះ​ឡើយ។"},{"vNo":"១៩ ","txt":"ប៉ុន្តែ​ហេតុការណ៍​បាន​កើត​ឡើង​ថា កូរីអានទុមើរ​បាន​ដឹកនាំ​មុខ​ពល​ទ័ព​ដ៏​ច្រើន​របស់​វា​មក ហើយ​បាន​វាយប្រហារ​មក​លើ​បណ្ដាជន​នៅ​ទី​ក្រុង​នោះ ហើយ​ដំណើរ​ទ័ព​របស់​គេ មាន​ល្បឿន​យ៉ាង​លឿន​ហួស​ប្រមាណ ដែល​ធ្វើ​ឲ្យ​ពួក​សាសន៍​នីហ្វៃ​គ្មាន​ពេល​គ្រប់​គ្រាន់​នឹង​ប្រមូល​ពល​ទ័ព​របស់​គេ​បាន​សោះ។"},{"vNo":"២០ ","txt":"ហេតុ​ដូច្នេះ​ហើយ កូរីអានទុមើរ បាន​កាប់​សម្លាប់​អ្នក​យាម​នៅ​ត្រង់​ទ្វារ​ចូល​ទី​ក្រុង ហើយ​បាន​លើក​ទ័ព​របស់​វា​ទាំង​មូល​ចូល​ច្បាំង​ទៅ​ក្នុង​ទី​ក្រុង ហើយ​ពួក​គេ​បាន​សម្លាប់​អស់​ទាំង​ជន​ណា​ដែល​ប្រឆាំង​នឹង​ពួក​គេ រហូត​ដល់​ពួក​គេ​យក​បាន​ទី​ក្រុង​ទាំង​មូល។"},{"vNo":"២១ ","txt":"ហើយ​ហេតុការណ៍​បាន​កើត​ឡើង​ថា ពេគូមេណៃ ដែល​ជា​មេ​ចៅក្រម​បាន​រត់គេច​ខ្លួន​ចេញ​ពី​កូរីអានទុមើរ​ទៅ​ដល់​កំផែង​ទី​ក្រុង។ ហើយ​ហេតុការណ៍​បាន​កើត​ឡើង​ថា កូរីអានទុមើរ​បាន​វាយ​លោក​ផ្ទប់​នឹង​កំផែង​ក្រុង ដរាប​ដល់​លោក​ស្លាប់។ ម្ល៉ោះ​ហើយ ក៏​ចប់​នូវ​ជីវិត​របស់​ពេគូមេណៃ​ទៅ។"},{"vNo":"២២ ","txt":"ហើយ​ឥឡូវ​នេះ កាល​កូរីអានទុមើរ​បាន​ឃើញ​ថា វា​យក​បាន​ទី​ក្រុង​សារ៉ាហិមឡា ហើយ​បាន​ឃើញ​ថា ពួក​សាសន៍​នីហ្វៃ​បាន​រត់គេច​ខ្លួន​ចេញ​ពី​ពួក​គេ ហើយ​ត្រូវ​ស្លាប់ និង​ត្រូវ​ចាប់ និង​ត្រូវ​ដាក់​គុក ហើយ​ថា វា​យក​បាន​ទីតាំង​ការ​ពារ​ដ៏​មាំ​បំផុត​នៅ​អស់​ទាំង​ដែនដី​ហើយ នោះ​វា​បាន​ឡើង​ចិត្ត​ក្លាហាន ដរាប​ដល់​វា​ចង់​ទៅ​វាយ​យក​អស់​ទាំង​ដែនដី។"},{"vNo":"២៣ ","txt":"ហើយ​ឥឡូវ​នេះ វា​ពុំ​នៅ​ក្នុង​ដែនដី​សារ៉ាហិមឡា​ទេ តែ​វា​បាន​ធ្វើ​ដំណើរ​ទៅ​ជាមួយ​នឹង​កងទ័ព​ដ៏​ធំ​មួយ គឺ​ឆ្ពោះ​ទៅ​ឯ​ទី​ក្រុង​បរិបូរណ៍ ព្រោះ​នេះ​គឺជា​ការ​សម្រេច​ចិត្ត​របស់​វា​ថា នឹង​ធ្វើ​ដំណើរ​ឆ្ពោះ​ទៅ​មុខ ហើយ​ឆ្ការ​ផ្លូវ​របស់​វា​ដោយ​ដាវ ដើម្បី​វា​អាច​ដក​ផ្នែក​ខាង​ជើង​ទាំង​ឡាយ​នៃ​ដែនដី។"},{"vNo":"២៤ ","txt":"ហើយ​ដោយ​បាន​សន្និដ្ឋាន​ថា កម្លាំង​ដ៏​ខ្លាំង​បំផុត​របស់​គេ​គឺ​នៅ​កណ្ដាល​ដែនដី ទើប​វា​បាន​ធ្វើ​ដំណើរ​ទៅ ដោយ​ពុំ​ទុក​ពេល​ឲ្យ​ពួក​គេ​ប្រមូល​គ្នា​បាន​ឡើយ លើក​លែងតែ​ជា​ក្រុម​តូច ហើយ​ដោយ​របៀប​នេះ ពួក​គេ​វាយប្រហារ​ទៅ​លើ​ពួក​គេ ហើយ​កាប់​សម្លាប់​ពួក​គេ​ឲ្យ​ដួល​ចុះ​ទៅ​លើ​ដី។"},{"vNo":"២៥ ","txt":"ប៉ុន្តែ​មើល​ចុះ ដំណើរ​របស់​កូរីអានទុមើរ​នេះ កាត់​ទៅ​កណ្ដាល​ដែនដី បាន​ផ្ដល់​ឲ្យ​មរ៉ូណៃហា​មាន​ប្រៀប​ដ៏​ធំ​លើ​ពួក​គេ ទោះ​បី​ជា​ពួក​សាសន៍​នីហ្វៃ​មួយ​ចំនួន​ធំ​ត្រូវ​ស្លាប់​ក៏​ដោយ។"},{"vNo":"២៦ ","txt":"ត្បិត​មើល​ចុះ មរ៉ូណៃហា​បា​ន​សន្និដ្ឋាន​ថា ពួក​លេមិន​ពុំ​ហ៊ាន​ចូល​មក​កណ្ដាល​ដែនដី​ឡើយ ប៉ុន្តែ​ពួក​វា​នឹង​វាយប្រហារ​ទី​ក្រុង​ទាំង​ឡាយ​ដែល​នៅ​ជុំវិញ​តាម​ព្រំប្រទល់ ដូច​ជា​ពួក​គេ​ធ្លាប់​បាន​ធ្វើ​មក​ពី​មុន ហេតុ​ដូច្នេះ​ហើយ មរ៉ូណៃហា​បាន​បញ្ជា​ឲ្យ​ពល​ទ័ព​ដ៏​ខ្លាំង​ពូកែ​ឲ្យ​រក្សា​ផ្នែក​ទាំង​ឡាយ ដែល​នៅ​ជុំវិញ​ជិត​ព្រំប្រទល់។"},{"vNo":"២៧ ","txt":"ប៉ុន្តែ​មើល​ចុះ ពួក​លេមិន​ពុំ​តក់​ស្លុត​តាម​បំណង​របស់​លោក​នោះ​ទេ ប៉ុន្តែ​ពួក​គេ​បាន​ចូល​មក​កណ្ដាល​ដែនដី ហើយ​បាន​វាយ​យក​រដ្ឋធានី គឺ​ទី​ក្រុង​សារ៉ាហិមឡា ហើយ​កំពុងតែ​ធ្វើ​ដំណើរ​ឆ្លងកាត់ តាម​ផ្នែក​ទាំង​ឡាយ​ដ៏​សំខាន់ៗ​បំផុត​នៃ​ដែនដី សម្លាប់​មនុស្ស​ដោយ​ការ​កាប់​សម្លាប់​មួយ​ដ៏​ធំ ទាំង​ប្រុស ទាំង​ស្រី និង​កូន​ក្មេង យក​បាន​ទី​ក្រុង​ជា​ច្រើន និង​ទីតាំង​ការ​ពារ​ជា​ច្រើន​ផង។"},{"vNo":"២៨ ","txt":"ប៉ុន្តែ​កាល​មរ៉ូណៃ​ហា​បាន​ដឹង​ការ​នេះ លោក​បាន​បញ្ជា​ឲ្យ​លីហៃ​យក​ទ័ព​មួយ​កង វាយ​ស្ទាក់​មុខ​ពួក​គេ​ភ្លាម មុន​ពេល​ពួក​គេ​ទៅ​ដល់​ដែនដី​បរិបូរណ៍។"},{"vNo":"២៩ ","txt":"ម្ល៉ោះ​ហើយ ទើប​លោក​ធ្វើ​យ៉ាង​នោះ ហើយ​លោក​បាន​ស្ទាក់​មុខ​ពួក​គេ មុន​ពេល​ពួក​គេ​ទៅ​ដល់​ដែនដី​បរិបូរណ៍ ហើយ​ច្បាំង​នឹង​ពួក​គេ ដរាប​ដល់​ធ្វើ​ឲ្យ​ពួក​គេ​ដកថយ​ឆ្ពោះ​ទៅ​កាន់​ដែនដី​សារ៉ាហិមឡា​វិញ។"},{"vNo":"៣០ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃហា​បាន​ស្ទាក់​ផ្លូវ​ដកថយ​របស់​ពួក​គេ ហើយ​បាន​ច្បាំង​នឹង​ពួក​គេ ដរាប​ដល់​ក្លាយ​ទៅ​ជា​ការ​ប្រយុទ្ធ​មួយ​ដ៏​ជោកជាំ​ដោយ​ឈាម មែន​ហើយ មនុស្ស​ជា​ច្រើន​ត្រូវ​ស្លាប់ ហើយ​នៅ​ក្នុង​ចំណោម​អ្នក​ដែល​ត្រូវ​ស្លាប់​ទាំង​ប៉ុន្មាន នោះ​គេ​បាន​ឃើញ​ កូរីអានទុមើរ​ផង។"},{"vNo":"៣១ ","txt":"ហើយ​ឥឡូវ​នេះ មើល​ចុះ ពួក​លេមិន​ពុំ​អាច​ដកថយ​ទៅ​ខាង​ណា​បាន​ទេ ទៅ​ខាង​ជើង​ក៏​ពុំ​បាន ទៅ​ខាង​ត្បូង​ក៏​ពុំ​បាន ទៅ​ខាង​កើត​ក៏​ពុំ​បាន ទៅ​ខាង​លិច​ក៏​ពុំ​បាន ព្រោះ​ពួក​គេ​ត្រូវ​ព័ទ្ធ​គ្រប់​ទិស​ដោយ​ពួក​នីហ្វៃ។"},{"vNo":"៣២ ","txt":"ម្ល៉ោះ​ហើយ កូរីអានទុមើរ​បាន​នាំ​ពួក​លេមិន​សម្រុក​ចូល​កណ្ដាល​ពួក​នីហ្វៃ ដរាប​ដល់​ធ្វើ​ឲ្យ​ពួក​គេ​ធ្លាក់​ទៅ​ក្រោម​អំណាច​របស់​ពួក​នីហ្វៃ ហើយ​រូប​វា​ផ្ទាល់​ត្រូវ​ស្លាប់ ហើយ​ពួក​លេមិន​បាន​ប្រគល់​ខ្លួន​ទៅ​ក្នុង​កណ្ដាប់​ដៃ​នៃ​ពួក​នីហ្វៃ។"},{"vNo":"៣៣ ","txt":"ហើយ​ហេតុការណ៍​បាន​កើត​ឡើង​ថា មរ៉ូណៃហា​យក​បាន​ទី​ក្រុង​សារ៉ាហិមឡា​មក​វិញ ហើយ​បាន​បញ្ជា​ឲ្យ​ពួក​លេមិន ដែល​ត្រូវ​ចាប់​ជា​ឈ្លើយ​នោះ ត្រូវ​ចាក​ចេញ​ពី​ដែនដី​ដោយ​សេចក្ដី​សុខសាន្ត។"},{"vNo":"៣៤ ","txt":"ម្ល៉ោះ​ហើយ ក៏​ចប់​ឆ្នាំ​ទី​សែសិប​មួយ​ក្នុង​រជ្ជកាល​នៃ​ពួក​ចៅក្រម​ទៅ៕"}]}