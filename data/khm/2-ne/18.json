{"heading":"ព្រះ​គ្រីស្ទ​នឹង​បាន​ទៅ​ជា​ថ្ម​ជំពប់ ហើយ​ជា​ថ្មដា​ដែល​បង្អាក់​បង្អន់​ចិត្ត — ចូរ​ស្វែងរក​ព្រះ​អម្ចាស់ មិនមែន​ពួក​គ្រូ​គាថា​ទេ — ចូរ​បែរ​ទៅ​រក​ក្រឹត្យវិន័យ និង​សេចក្ដី​បន្ទាល់​ទុកជា​ការ​ណែនាំ — ចូរ​ប្រៀបធៀប​នឹង​គម្ពីរ​អេសាយ ៨។ ប្រមាណ​ជា​ឆ្នាំ ៥៥៩–៥៤៥ ម.គ.ស.។","prevAbbr":"2-ne","prevNo":17,"nextAbbr":"2-ne","nextNo":19,"chapterTitle":"នីហ្វៃ ទី ២ ១៨","verses":[{"vNo":"១ ","txt":"ម្យ៉ាង​ទៀត ព្រះ​បន្ទូល​នៃ​ព្រះ​អម្ចាស់​បន្លឺ​មក​ខ្ញុំ​ថា ៖ ចូរ​យក​ក្ដារ​ឈ្នួន​មួយ​ធំ ហើយ​សរសេរ​ជា​អក្សរ​របស់​មនុស្ស​ថា ការ​រឹបជាន់​មក​ជិត​ណាស់​ហើយ គេ​រូតរះ​មក​ចាប់​រំពា។"},{"vNo":"២ ","txt":"ហើយ​ខ្ញុំ​នឹង​យក​ សាក្សី​ស្មោះត្រង់ គឺ​អ៊ូ​រី ជា​សង្ឃ និង​សា​ការី ជា​កូន​យេបេរេគា ដើម្បី​កត់​សេចក្ដី​ទុក។"},{"vNo":"៣ ","txt":"រួច​មក​ខ្ញុំ​បាន​ចូល​ទៅ​ឯ​ ព្យាការី​ស្រី ហើយ​នាង​មាន​ទម្ងន់​បង្កើត​បាន​កូន​ប្រុស​មួយ។ ខណៈ​នោះ ព្រះ​អម្ចាស់​ទ្រង់​មាន​ព្រះ​បន្ទូល​មក​ខ្ញុំ​ថា ៖ ចូរ​ឲ្យ​ឈ្មោះ​កូន​នេះ​ថា ម៉ា​ហេ-សាឡាល-ហាសបាស។"},{"vNo":"៤ ","txt":"ត្បិត​មើល​ចុះ កូន​នេះ​ ពុំ​ចេះ​ហៅ ឪ​អើយ ម៉ែ​អើយ​នៅ​ឡើយ នោះ​គេ​នឹង​ដឹក​យក​ទ្រព្យសម្បត្តិ​របស់​ក្រុង​ដា​ម៉ាស ហើយ​នឹង​ រឹប​យក​នៅ​ក្រុង​សាម៉ារី នាំ​ទៅ​នៅ​ចំពោះ​ស្ដេច​ស្រុក​អាសស៊ើរ​ហើយ។"},{"vNo":"៥ ","txt":"ព្រះ​អម្ចាស់​ទ្រង់​មាន​ព្រះ​បន្ទូល​មក​ខ្ញុំ​ទៀត​ថា ៖"},{"vNo":"៦ ","txt":"ដរាបណា​សាសន៍​នេះ គេ​មិន​ព្រម​យក​ទឹក​ ស៊ី​ឡោម​ដែល​ហូរ​គ្រឿនៗ តែ​មក​មាន​សេចក្ដី​រីករាយ​ចំពោះ​ រេស៊ីន ហើយ​និង​កូន​របស់​រេ​ម៉ា​លា​វិញ"},{"vNo":"៧ ","txt":"ឥឡូវ​នេះ ដោយ​ហេតុ​នោះ មើល​ចុះ ព្រះ​អម្ចាស់​ទ្រង់​នាំ​ទឹកទន្លេ​ដែល​ហូរ​ខ្លាំង ហើយ​ច្រើន​មក​លើ​ គេ គឺជា​ស្ដេច​ស្រុក​អាសស៊ើរ និង​ឫទ្ធានុភាព​ទាំង​ប៉ុន្មាន​របស់​ទ្រង់ ទន្លេ​នោះ​នឹង​ហូរ​ចេញ​តាម​គ្រប់​ទាំង​ព្រែក ហើយ​លិច​ច្រាំង​ទាំង​អស់។"},{"vNo":"៨ ","txt":"ក៏​នឹង​ សាយ​ចូល​ទៅ​ក្នុង​ស្រុក​យូដា​ដែរ ព្រម​ទាំង​លិច​ហូរ​កាត់​ស្រុក​ឡើង​ត្រឹម​ក ហើយ​នឹង​ជន់​រាច​ពេញ​ស្រុក​របស់​ឯង ឱ​ អេម៉ាញូអែល​អើយ។"},{"vNo":"៩ ","txt":"ឱ​ជនជាតិ​ទាំង​ឡាយ​អើយ ចូរ​ រួបរួម​គ្នា​ចុះ គង់តែ​អ្នក​រាល់​គ្នា​នឹង​ត្រូវ​បាក់បែក​ខ្ទេចខ្ទី​វិញ នែ៎ ! អស់​ទាំង​ស្រុក​ដែល​នៅ​ឆ្ងាយៗ​អើយ ចូរ​ផ្ទៀង​ត្រចៀក​ស្ដាប់​ចុះ ចូរ​ក្រវាត់​ចង្កេះ​ខ្លួន​ដែរ នោះ​អ្នក​នឹង​ត្រូវ​បាក់បែក​ខ្ទេចខ្ទី ចូរ​ក្រវាត់​ចង្កេះ​ចុះ នោះ​អ្នក​នឹង​ត្រូវ​បាក់បែក​ខ្ទេច​ខ្ទី​ទៅ។"},{"vNo":"១០ ","txt":"ចូរ​ប្រឹក្សា​គ្នា នោះ​ការ​សម្រេច​របស់​អ្នក​នឹង​ត្រូវ​សាបសូន្យ​ទៅ ចូរ​ចេញ​វាចា​ចុះ តែ​ពាក្យ​សម្ដី​នោះ នឹង​មិន​ស្ថិតស្ថេរ​នៅ​ឡើយ ត្បិត​ព្រះ​ទ្រង់​គង់នៅ​ខាង​យើង​ហើយ។"},{"vNo":"១១ ","txt":"ត្បិត​ព្រះ​អម្ចាស់​ទ្រង់​មាន​ព្រះ​បន្ទូល​មក​ដោយ​ព្រះ​ហស្ត​សង្កត់​លើ​ខ្ញុំ​ជា​ខ្លាំង ទ្រង់​ដាស់តឿន​ខ្ញុំ​មិន​ឲ្យ​ដើរ​តាម​ផ្លូវ​របស់​ជនជាតិ​នេះ ដោយ​ថា ៖"},{"vNo":"១២ ","txt":"កុំ​ឲ្យ​អ្នក​ថា មាន​ ការ​ក្បត់​ក្នុង​គ្រប់​ទាំង​ការ​ដែល​ជនជាតិ​នេះ​ថា មាន​ការ​ក្បត់​នោះ​ឡើយ ក៏​កុំ​ឲ្យ​ភ័យខ្លាច​ចំពោះ​ការ​ដែល​គេ​ភ័យខ្លាច​ដែរ កុំ​ឲ្យ​តក់ស្លុត​ឲ្យ​សោះ។"},{"vNo":"១៣ ","txt":"ត្រូវ​ឲ្យ​រាប់​ព្រះ​អម្ចាស់​នៃ​ពួក​ពល​បរិវារ​ទុកជា​បរិសុទ្ធ ព្រម​ទាំង​យក​ទ្រង់​ជា​ទី​ ភ័យ​ខ្លាច ហើយ​តក់ស្លុត​វិញ។"},{"vNo":"១៤ ","txt":"នោះ​ទ្រង់​នឹង​បាន​សម្រាប់​ជាទី​ បរិសុទ្ធ តែ​ជា​ ថ្ម​ជំពប់ ហើយ​ជា​ថ្មដា​ដែល​បង្អាក់​បង្អន់​ចិត្ត​ដល់​ពួក​អ៊ីស្រាអែល​ទាំង​ពីរ​វង្ស គឺ​សម្រាប់​ជា​អន្ទាក់ និង​ជា​ជង់​ដល់​ពួក​អ្នក​នៅ​ក្រុង​យេរូសាឡិម​ទាំង​អស់។"},{"vNo":"១៥ ","txt":"ហើយ​មនុស្ស​ជាច្រើន​នឹង​ ជំពប់​នឹង​ថ្ម​នោះ ហើយ​ដួល​ទៅ ព្រម​ទាំង​ត្រូវ​បាក់បែក ជាប់​អន្ទាក់ ហើយ​ចាប់​បាន​ផង។"},{"vNo":"១៦ ","txt":"ចូរ​ចង​សេចក្ដី​បន្ទាល់​ចុះ ហើយ​បិទ​ត្រា​ ក្រឹត្យវិន័យ​នៅ​ក្នុង​ពួក​សិស្ស​របស់​យើង​ចុះ។"},{"vNo":"១៧ ","txt":"ឯ​ខ្ញុំៗ​នឹង​ទន្ទឹង​ចាំ​ព្រះ​អម្ចាស់ ដែល​ទ្រង់​ លាក់​ព្រះ​ភក្ត្រ​នឹង​វង្ស​នៃ​យ៉ាកុប ហើយ​ខ្ញុំ​នឹង​រង់ចាំ​មើល​តែ​ទ្រង់។"},{"vNo":"១៨ ","txt":"មើល​ចុះ ខ្ញុំ​ហើយ​នឹង​កូន​ចៅ​ដែល​ព្រះ​អម្ចាស់​ទ្រង់​បាន​ប្រទាន​មក​ខ្ញុំ សម្រាប់​ជា​ ទី​សម្គាល់​មក​ពី​ព្រះ​អម្ចាស់​នៃ​ពួក​ពល​បរិវារ ដែល​ទ្រង់​គង់នៅ​ភ្នំ​ស៊ីយ៉ូន ហើយ​ជាទី​អស្ចារ្យ​នៅ​ក្នុង​ពួក​អ៊ីស្រាអែល។"},{"vNo":"១៩ ","txt":"ហើយ​កាលបើ​អ្នក​ណា​ពោល​ដល់​អ្នក​ថា ៖ ចូរ​រក​ ពួក​គ្រូ​ខាប និង​ គ្រូ​គាថា ដែល​ចេញ​សំឡេង​អ៊ិ​អ៊ុ ហើយ​ងុមៗ — នោះ​ត្រូវ​ឆ្លើយ ថា ៖ តើ​ គួរ​គប្បី​ឲ្យ​បណ្ដាជន ស្វែងរក​ព្រះ​របស់​ខ្លួន ដើម្បី​ឲ្យ​មនុស្ស​រស់​បាន​ដំណឹង​ ពី​មនុស្ស​ស្លាប់​ឬ​អី?"},{"vNo":"២០ ","txt":"ចូរ​ទៅ​បើក​គម្ពីរ​ក្រឹត្យវិន័យ និង​សេចក្ដី​បន្ទាល់​មើល បើ​សិន​ជា​ គេ​និយាយ​មិន​ត្រូវ​នឹង​ព្រះ​បន្ទូល​នេះ នោះ​ពី​ព្រោះ​មក​ពី​គេ​គ្មាន​ពន្លឺ​រះ​ឡើង​នៅ​ក្នុង​ខ្លួន​ទេ។"},{"vNo":"២១ ","txt":"ហើយ​ គេ​នឹង​ដើរ​ចុះ​ឡើង​ក្នុង​ស្រុក​មាន​ទាំង​ទុក្ខ​វេទនា ហើយ​ស្រេកឃ្លាន ហើយ​ហេតុការណ៍​នឹង​កើតឡើង​ថា កាលណា​គេ​ស្រេកឃ្លាន នោះ​នឹង​មាន​ចិត្ត​ក្ដៅ​ក្រហាយ ហើយ​ប្រទេច​ផ្ដាសា​ដល់​ស្ដេច និង​ព្រះ​របស់​ខ្លួន ដោយ​ងាក​មើល​ទៅ​លើ​មេឃ​ផង។"},{"vNo":"២២ ","txt":"រួច​គេ​ងាក​មើល​ទៅ​ផែនដី ឃើញ​មាន​សុទ្ធ​តែ​សេចក្ដី​លំបាក និង​សេចក្ដី​ងងឹត​ឈ្លប់​សូន្យសុង គ្រប​សង្កត់​ដោយ​វេទនា​ចិត្ត ហើយ​នឹង​ត្រូវ​បណ្ដេញ​ទៅ​ក្នុង​សេចក្ដី​ងងឹត​យ៉ាង​ក្រាស់៕"}]}