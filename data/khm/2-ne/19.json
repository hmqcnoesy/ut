{"heading":"អេសាយ​និយាយ​ប្រៀប​ដូច​ជា​ព្រះ​មែស៊ី — ប្រជាជន​ដែល​នៅ​ក្នុង​សេចក្ដី​ងងឹត​នឹង​ឃើញ​ពន្លឺ​ដ៏​ធំ — មាន​បុត្រ​មួយ​កើត​ដល់​យើង — បុត្រ​នោះ​នឹង​បាន​ជា​ម្ចាស់​នៃ​មេត្រី​ភាព ហើយ​សោយរាជ្យ​លើ​បល្ល័ង្ក​របស់​ដាវីឌ — ចូរ​ប្រៀបធៀប​នឹង​គម្ពីរ​អេសាយ ៩។ ប្រមាណ​ជា​ឆ្នាំ ៥៥៩–៥៤៥ ម.គ.ស.។","prevAbbr":"2-ne","prevNo":18,"nextAbbr":"2-ne","nextNo":20,"chapterTitle":"នីហ្វៃ ទី ២ ១៩","verses":[{"vNo":"១ ","txt":"យ៉ាង​ណា​ក៏​ដោយ គង់តែ​សេចក្ដី​ឈ្លប់​សូន្យសុង​នឹង​មិន​នៅ​លើ​ស្រុក ដូច​នៅ​គ្រា​ដែល​មាន​សេចក្ដី​វេទនា​ចិត្ត​នោះ​ទេ កាលពី​ដើម ទ្រង់​បាន​ធ្វើ​ទុក្ខ​បន្តិច​បន្តួច​ដល់​ ស្រុក​សាប់យូល៉ូន និង​ស្រុក​ណែ​ប​ថា​លី ហើយ​នៅ​ជាន់​ក្រោយ ទ្រង់​បាន​ធ្វើ​ទុក្ខ​កាន់តែ​ធ្ងន់ធ្ងរ​ឡើង តាម​ផ្លូវ​ទៅ​ឯ​សមុទ្រ​ក្រហម ត្រើយ​ខាង​នាយ​ទន្លេ​យ័រដាន់ ជា​ដែន​ខេត្ត​កាលីឡេ​របស់​ពួក​សាសន៍​ដទៃ។"},{"vNo":"២ ","txt":"ឯ​បណ្ដាជន​ដែល​ដើរ​ក្នុង​ សេចក្ដី​ងងឹត គេ​បាន​ឃើញ​ពន្លឺ​យ៉ាង​ធំ ពួក​អ្នក​ដែល​អាស្រ័យ​នៅ​ក្នុង​ស្រុក​នៃ​ម្លប់​សេចក្ដី​ស្លាប់ នោះ​មាន​ពន្លឺ​ភ្លឺ​មក​លើ​គេ។"},{"vNo":"៣ ","txt":"ទ្រង់​បាន​ប្រោស​ឲ្យ​សាសន៍​ ចម្រើន​ឡើង ហើយ​បាន​ធ្វើ​ឲ្យ​គេ​មាន​សេចក្ដី​អំណរ​ជាច្រើន​ឡើង​ដែរ — គេ​មាន​សេចក្ដី​អំណរ​នៅ​ចំពោះ​ទ្រង់ ដូច​ជា​សេចក្ដី​អំណរ​នៅ​រដូវ​ចម្រូត ហើយ​ដូច​ជា​សេចក្ដី​អំណរ​អរ​នៃ​មនុស្ស​ដែល​កំពុងតែ​ចែក​របឹប​គ្នា។"},{"vNo":"៤ ","txt":"ត្បិត​ទ្រង់​បាន​បំបាក់​នឹម​ដែល​សង្កត់​លើ​គេ និង​ដងរែក​នៅ​ស្មា​គេ ហើយ​ដំបង​របស់​ពួក​អ្នក​ដែល​សង្កត់សង្កិន​គេ​ផង។"},{"vNo":"៥ ","txt":"ព្រោះ​គ្រប់​ទាំង​ចម្បាំង​របស់​ពួក​ទាហាន គឺ​ក្នុង​ចម្បាំង​យ៉ាង​អ៊ឹកធឹក ហើយ​សំលៀកបំពាក់​ប្រឡាក់​ជោក​ដោយ​ឈាម ប៉ុន្តែ​នេះ​នឹង​បាន​សម្រាប់​ដុត ហើយ​ជា​ចំណី​ដល់​ភ្លើង។"},{"vNo":"៦ ","txt":"ត្បិត​មាន​ បុត្រ​មួយ​កើត​ដល់​យើង ព្រះ​ទ្រង់​ប្រទាន​បុត្រា​មួ​យ​មក​យើង​ហើយ ឯ​ការ​ គ្រប់គ្រង​នឹង​នៅ​លើ​ស្មា​របស់​បុត្រ​នោះ ហើយ​គេ​នឹង​ហៅ​ព្រះ​នាម​ទ្រង់​ថា ព្រះ​ដ៏​ប្រសើរ​អស្ចារ្យ ព្រះ​ដ៏​ជួយ​គំនិត ព្រះ​ ដ៏​មាន​ព្រះ​ចេស្ដា ព្រះ​វរបិតា​ដ៏​ គង់នៅ​អស់​កល្ប និង​ជា​ម្ចាស់​នៃ​ មេត្រី​ភាព។"},{"vNo":"៧ ","txt":"ឯ​សេចក្ដី​ចម្រើន​នៃ​ រដ្ឋាភិបាល​ទ្រង់ និង​សេចក្ដី​សុខសាន្ត​របស់​ទ្រង់ នោះ​នឹង​មិន​ចេះ​ផុត​ពី​បល្ល័ង្ក​របស់​ដាវីឌ និង​នគរ​នៃ​ទ្រង់​ឡើយ ដើម្បី​នឹង​តាំង​ឡើង ហើយ​ទប់ទល់​ដោយ​សេចក្ដី​យុត្តិធម៌ និង​សេចក្ដី​សុចរិត ចាប់​តាំង​ពី​ឥឡូវ​នេះ​ជា​រៀង​ដរាប​ត​ទៅ។ សេចក្ដី​ឧស្សាហ៍​របស់​ព្រះ​អម្ចាស់​នៃ​ពួក​ពល​បរិវារ​នឹង​សម្រេច​ការណ៍​នេះ។"},{"vNo":"៨ ","txt":"ព្រះ​អម្ចាស់​ទ្រង់​បាន​ផ្ញើ​ព្រះ​បន្ទូល​មក​ក្នុង​ពួក​យ៉ាកុប ហើយ​ព្រះ​បន្ទូល​នោះ​បាន​ធ្លាក់​មក​ត្រូវ​ ជនជាតិ​អ៊ីស្រាអែល។"},{"vNo":"៩ ","txt":"នោះ​បណ្ដាជន​ទាំង​អស់​គ្នា​នឹង​ដឹង​ដែរ ព្រម​ទាំង​ពួក​អេប្រាអិម និង​ពួក​អ្នក​នៅ​ស្រុក​សាម៉ារី​ផង ជា​ពួក​អ្នក​ដែល​និយាយ​ដោយ​សេចក្ដី​ឆ្មើងឆ្មៃ និង​ចិត្តធំ​របស់​គេ​ថា ៖"},{"vNo":"១០ ","txt":"ជញ្ជាំង​ឥដ្ឋ​បាន​រលំ​ហើយ តែ​យើង​នឹង​សង់​ឡើង​ដោយ​ថ្ម​ដាប់​វិញ ដើម​ឧទុម្ពរ​បាន​ត្រូវ​កាប់​រលំ​អស់​ទៅ​ហើយ តែ​យើង​នឹង​យក​ដើម​តាត្រៅ​មក​ជំនួស​វិញ។"},{"vNo":"១១ ","txt":"ដូច្នេះ ព្រះ​អម្ចាស់​ទ្រង់​នឹង​តាំង​ពួក​ខ្មាំងសត្រូវ​របស់​ រេស៊ីន​ឲ្យ​ទាស់​នឹង​គេ ហើយ​នឹង​ញុះញង់​ពួក​សត្រូវ​របស់​គេ​ឲ្យ​រួបរួម​គ្នា​ដែរ"},{"vNo":"១២ ","txt":"គឺ​ពួក​សាសន៍​ស៊ីរី​នៅ​ខាង​មុខ ហើយ​ពួក​សាសន៍​ភីលីស្ទីន​នៅ​ខាង​ក្រោយ ហើយ​ពួក​ទាំង​នោះ​នឹង​ហា​មាត់​ ត្របាក់​លេប​សាសន៍​អ៊ីស្រាអែល​ទៅ។ ប៉ុន្តែ​ទោះ​បើ​ធ្វើ​ទោស​ជាច្រើន​ដល់​ម្ល៉េះ​ក៏​ដោយ គង់តែ​ សេចក្ដី​ខ្ញាល់​របស់​ទ្រង់​មិនទាន់​បែរ​ចេញ​នៅ​ឡើយ គឺ​ព្រះ​ហស្ត​ទ្រង់​នៅ​តែ​លូក​មក​ទៀត។"},{"vNo":"១៣ ","txt":"រីឯ​បណ្ដាជន​ទាំង​ឡាយ គេ​មិន​បាន​ វិល​មក​ឯ​ព្រះ​ដែល​ទ្រង់​បាន​វាយ​ផ្ចាល​គេ ក៏​មិន​ស្វែងរក​ព្រះ​អម្ចាស់ នៃ​ពួក​ពល​បរិវារ​ឡើយ។"},{"vNo":"១៤ ","txt":"ហេតុ​នោះ បាន​ជា​ព្រះ​អម្ចាស់​ទ្រង់​នឹង​កាត់​ទាំង​ក្បាល និង​កន្ទុយ ទាំង​មែក ហើយ​និង​ធាង​របស់​សាសន៍​អ៊ីស្រាអែល​ចេញ​ក្នុង​ថ្ងៃ​តែមួយ។"},{"vNo":"១៥ ","txt":"ឯ​ក្បាល គឺជា​ពួក​អ្នក​ចាស់ទុំ ហើយ​កន្ទុយ គឺជា​ព្យាការី​ដែល​បង្រៀន​សេចក្ដី​កុហក។"},{"vNo":"១៦ ","txt":"ត្បិត​ពួក​អ្នក​ដែល​ដឹកនាំ​សាសន៍​នេះ គេ​នាំ​ឲ្យ​វង្វេង​ទេ ហើយ​ពួក​អ្នក​ដែល​គេ​នាំ​មុខ នោះ​ក៏​ត្រូវ​បំផ្លាញ​ដែរ។"},{"vNo":"១៧ ","txt":"ដូច្នេះ ព្រះ​អម្ចាស់​ទ្រង់​នឹង​មិន​មាន​សេចក្ដី​អំណរ​ចំពោះ​ពួក​កំលោះ​គេ​ឡើយ ក៏​មិន​មាន​ សេចក្ដី​មេត្តាករុណា​ចំពោះ​ពួក​កំព្រា និង​ពួក​ស្រី​មេម៉ាយ​របស់​គេ​ដែរ ព្រោះ​គ្រប់​គ្នា​ជា​អ្នក​លាក់ពុត ហើយ​ជា​អ្នក​ប្រព្រឹត្ត​អំពើ​អាក្រក់ គ្រប់​ទាំង​មាត់​ក៏​បញ្ចេញ​សុទ្ធ​តែ សេចក្ដី​ចម្កួត។ ប៉ុន្តែ​ទោះ​បើ​ធ្វើ​ទោស​ជាច្រើន​ដល់​ម្ល៉េះ​ក៏​ដោយ គង់តែ​សេចក្ដី​ខ្ញាល់​របស់​ទ្រង់ មិនទាន់​បែរ​ចេញ​នៅ​ឡើយ គឺ​ ព្រះ​ហស្ត​ទ្រង់​នៅ​តែ​លូក​មក​ទៀត។"},{"vNo":"១៨ ","txt":"ត្បិត​អំពើ​អាក្រក់​ឆេះ​ដូច​ជា​ភ្លើង ក៏​ឆេះ​បន្សុស​ទាំង​អញ្ចាញ និង​គុម្ព​បន្លា​អស់​រលីង​ទៅ ហើយ​ភ្លើង​នោះ​ក៏​កាត់​ឡើង​ក្នុង​ទី​ស្តុក​នៅ​ព្រៃ ហើយ​ឆេះ​រាល​ឡើង​ហុយផ្សែង​ទ្រលោម។"},{"vNo":"១៩ ","txt":"ដោយ​សេចក្ដី​ក្រោធ​របស់​ព្រះ​អម្ចាស់​នៃ​ពួក​ពល​បរិវារ នោះ​ស្រុក​ត្រូវ​ឆេះ​សូន្យ​ទៅ ហើយ​បណ្ដាជន​ក៏​ដូច​ជា​ចំណី​ភ្លើង គ្មាន​អ្នក​ណា​ប្រណី​ដល់​បងប្អូន​ខ្លួន​ឡើយ។"},{"vNo":"២០ ","txt":"ហើយ​ម្នាក់​នឹង​កញ្ឆក់​យក​ពី​ខាង​ស្ដាំ នឹង​ស៊ីនៅ​តែ​ឃ្លាន​ទៀត ហើយ​ម្នាក់​ខាង​ឆ្វេង នឹង​ ស៊ី​ទៅ​ឥត​បាន​ឆ្អែត​ឡើយ គេ​នឹង​ស៊ីសាច់​ដើមដៃ​ខ្លួន​គ្រប់ៗ​គ្នា —"},{"vNo":"២១ ","txt":"គឺ​ ម៉ាន៉ាសេ​នឹង​ស៊ីសាច់​ អេប្រាអិម ហើយ​អេប្រាអិម​នឹង​ស៊ីសាច់​ម៉ាន៉ាសេ ហើយ​ទាំង​ពីរ​ពួក​នោះ​នឹង​ទាស់​ទទឹង​នឹង​ ពួក​យូដា។ ប៉ុន្តែ​ទោះ​បើ​ធ្វើ​ទោស​ជាច្រើន​ដល់​ម្ល៉េះ​ក៏​ដោយ គង់​តែ​សេចក្ដី​ខ្ញាល់​របស់​ទ្រង់​មិនទាន់​បែរ​ចេញ​នៅ​ឡើយ គឺ​ព្រះ​ហស្ត​ទ្រង់​នៅ​តែ​លូក​មក​ទៀត៕"}]}