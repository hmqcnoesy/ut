{"heading":"ពួក​សាសន៍​នីហ្វៃ​បែក​ចេញ​ពី​ពួក​សាសន៍​លេមិន, កាន់​តាម​ក្រឹត្យវិន័យ​លោក​ម៉ូសេ, ហើយ​សាង​ព្រះ​វិហារ — មក​ពី​ការ​ឥត​ជំនឿ​របស់​ពួក​គេ នោះ​ពួក​សាសន៍​លេមិន​បាន​ត្រូវ​កាត់​ចេញ​ពី​វត្តមាន​នៃ​ព្រះ​អម្ចាស់ ត្រូវ​បណ្ដាសា ហើយ​ក្លាយ​ទៅ​ជា​រំពាត់​ចំពោះ​ពួក​សាសន៍​នីហ្វៃ។ ប្រមាណ​ជា​ឆ្នាំ ៥៨៨–៥៥៩ ម.គ.ស.។","prevAbbr":"2-ne","prevNo":4,"nextAbbr":"2-ne","nextNo":6,"chapterTitle":"នីហ្វៃ ទី ២ ៥","verses":[{"vNo":"១ ","txt":"មើល​ចុះ ហេតុការណ៍​បាន​កើត​ឡើង​ថា ខ្ញុំ នីហ្វៃ បាន​ស្រែក​អំពាវនាវ​ជា​យូរ​ដល់​ព្រះ​អម្ចាស់​ដ៏​ជា​ព្រះ​របស់​ខ្ញុំ ពី​ព្រោះ​តែ​ កំហឹង​របស់​បងៗ​ខ្ញុំ។"},{"vNo":"២ ","txt":"ប៉ុន្តែ​មើល​ចុះ កំហឹង​របស់​ពួក​គេ​ចេះតែ​មាន​ខ្លាំង​ឡើង​មក​លើ​ខ្ញុំ ដរាប​ដល់​ពួក​គេ​បាន​ព្យាយាម​ចង់​យក​ជីវិត​ខ្ញុំ​ទៅ​ទៀត។"},{"vNo":"៣ ","txt":"មែន​ហើយ ពួក​គេ​បាន​រអ៊ូរទាំ​ទាស់​នឹង​ខ្ញុំ ដោយ​ថា ៖ ប្អូន​ប្រុស​របស់​យើង​គិត​ថា វា​នឹង​ ត្រួតត្រា​លើ​យើង ហើយ​យើង​បាន​ទទួល​ការ​លំបាក​ជាច្រើន​ក៏​ដោយ​សារ​តែ​វា ហេតុ​ដូច្នោះ​ហើយ ឥឡូវ​នេះ ចូរ​យើង​សម្លាប់​វា​ចោល​ទៅ ដើម្បី​កុំ​ឲ្យ​យើង​អាច​ត្រូវ​រងទុក្ខ​លំបាក​ថែម​ទៀត ដោយ​សារ​សម្ដី​របស់​វា។ ត្បិត​មើល​ចុះ យើង​មិន​ព្រម​ឲ្យ​វា​ធ្វើជា​អ្នក​ត្រួតត្រា​លើ​យើង​ឡើយ ត្បិត​គឺ​យើង​ទេ​តើ ដែល​ជា​បង​ប្រុស ត្រូវ​មាន​ភារៈ​ត្រួតត្រា​លើ​ប្រជាជន​នេះ។"},{"vNo":"៤ ","txt":"ឥឡូវ​នេះ ខ្ញុំ​មិន​សរសេរ​នៅ​លើ​ផ្ទាំង​ទាំង​នេះ​នូវ​ពាក្យ​ទាំង​អស់​ដែល​ពួក​គេ​រអ៊ូរទាំ​ទាស់​នឹង​ខ្ញុំ​ទេ។ ប៉ុន្តែ​ល្មម​ឲ្យ​ខ្ញុំ​គ្រាន់តែ​និយាយ​ថា ពួក​គេ​បាន​ព្យាយាម​ចង់​យក​ជីវិត​ខ្ញុំ។"},{"vNo":"៥ ","txt":"ហើយ​ហេតុការណ៍​បាន​កើត​ឡើង​ថា ព្រះ​អម្ចាស់​ទ្រង់​បាន​ ព្រមាន​ខ្ញុំ​ថា ខ្ញុំ នីហ្វៃ ត្រូវ​តែ​ចេញ​ពី​ពួក​គេ ហើយ​រត់​ភៀស​ខ្លួន​ទៅ​ក្នុង​ទីរហោស្ថាន ហើយ​នឹង​អស់​អ្នក​ណា​ដែល​ចង់​ទៅ​ជាមួយ​នឹង​ខ្ញុំ។"},{"vNo":"៦ ","txt":"ហេតុ​ដូច្នោះ​ហើយ ហេតុការណ៍​បាន​កើត​ឡើង​ថា ខ្ញុំ នីហ្វៃ បាន​នាំ​យក​គ្រួសារ​ខ្ញុំ ព្រម​ទាំង​ សូរាំ និង​គ្រួសារ​លោក និង​សាំ ដែល​ជា​បង​ប្រុស​ខ្ញុំ ព្រម​ទាំង​គ្រួសារ​លោក និង​យ៉ាកុប និង​យ៉ូសែប​ដែល​ជា​ប្អូន​ប្រុស​ខ្ញុំ ហើយ​ព្រម​ទាំង​បង​ស្រី​ទាំង​ឡាយ​របស់​ខ្ញុំ​ផង និង​អស់​អ្នក​ណា​ដែល​ចង់​ទៅ​ជាមួយ​នឹង​ខ្ញុំ។ ហើយ​អស់​ទាំង​អ្នក​ដែល​ចង់​ទៅ​ជាមួយ​នឹង​ខ្ញុំ សុទ្ធ​តែ​ជា​ពួក​ដែល​ជឿ​នូវ​ សេចក្ដី​ព្រមាន​ទាំង​ឡាយ និង​វិវរណៈ​ទាំង​ឡាយ​របស់​ព្រះ ហេតុ​ដូច្នោះ​ហើយ ពួក​គេ​បាន​ប្រុង​ស្ដាប់​តាម​ពាក្យ​សម្ដី​របស់​ខ្ញុំ។"},{"vNo":"៧ ","txt":"ហើយ​យើង​បាន​យក​ត្រសាល​ទាំង​ឡាយ​របស់​យើង និង​របស់​ណា​ដែល​យើង​អាច​យក​បាន ហើយ​បាន​ធ្វើ​ដំណើរ​ចូល​ទីរហោស្ថាន​អស់​រយៈ​ពេល​ជាច្រើន​ថ្ងៃ។ ហើយ​បន្ទាប់ពី​បាន​ធ្វើ​ដំណើរ​អស់​ជាច្រើន​ថ្ងៃ នោះ​យើង​ក៏​បាន​បោះ​ត្រសាល​ទាំង​ឡាយ​របស់​យើង។"},{"vNo":"៨ ","txt":"ហើយ​ប្រជាជន​ខ្ញុំ ចង់​ឲ្យ​យើង​ហៅ​ទី​នោះ​ថា នីហ្វៃ ហេតុ​ដូច្នោះ​ហើយ យើង​ហៅ​ទី​នោះ​ថា នីហ្វៃ។"},{"vNo":"៩ ","txt":"ហើយ​អស់​អ្នក​ណា​ដែល​មក​ជាមួយ​នឹង​ខ្ញុំ បាន​ហៅ​ខ្លួន​ថា ប្រជាជន​នីហ្វៃ។"},{"vNo":"១០ ","txt":"ហើយ​យើង​ប្រតិបត្តិ​តាម​សេចក្ដី​យុត្តិធម៌​ទាំង​ឡាយ និង​ក្រឹត្យ​ក្រម​ទាំង​ឡាយ និង​ព្រះ​បញ្ញត្តិ​ទាំង​ឡាយ​នៃ​ព្រះ​អម្ចាស់​ចំពោះ​ការណ៍​ទាំង​អស់ ស្រប​តាម​ ក្រឹត្យវិន័យ​លោក​ម៉ូសេ។"},{"vNo":"១១ ","txt":"ហើយ​ព្រះ​អម្ចាស់​ទ្រង់​គង់នៅ​ជាមួយ​នឹង​យើង ហើយ​យើង​បាន​ចម្រើន​ឡើង​ដ៏​លើសលប់ ត្បិត​យើង​បាន​ព្រោះ​គ្រាប់​ពូជ ហើយ​យើង​ច្រូតកាត់​បាន​ជា​បរិបូរ​ទៀត។ ហើយ​យើង​ចាប់​ផ្ដើម​ចិញ្ចឹម​ចៀម​ទាំង​ហ្វូង និង​គោ​ទាំង​ក្រោល ហើយ​នឹង​សត្វ​គ្រប់​ប្រភេទ។"},{"vNo":"១២ ","txt":"ហើយ​ខ្ញុំ នីហ្វៃ ក៏​បាន​យក​បញ្ជី​ទាំង​ឡាយ​មក​ផង​ដែរ ដែល​បាន​ឆ្លាក់​នៅ​លើ​ ផ្ទាំង​លង្ហិន ហើយ​ព្រម​ទាំង​ វត្ថុ​មូល ឬ​ ត្រីវិស័យ ដែល​ត្រូវ​បាន​រៀបចំឡើង​សម្រាប់​ឪពុក​ខ្ញុំ ដោយ​ព្រះ​ហស្ត​នៃ​ព្រះ​អម្ចាស់ ស្រប​តាម​អ្វី​ដែល​បាន​សរសេរ​ទុក។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា យើង​ក៏​ចាប់​ផ្ដើម​ចម្រើន​ឡើង​ដ៏​លើសលប់ ហើយ​កើន​ចំនួន​ឡើង​នៅ​លើ​ដែនដី​នេះ។"},{"vNo":"១៤ ","txt":"ហើយ​ខ្ញុំ នីហ្វៃ បាន​យក​ ដាវ​របស់​ឡាបាន់ ធ្វើ​ជា​គំរូ​ដើម្បី​ធ្វើ​ដាវ​ជាច្រើន​ទៀត ក្រែង​តាម​មធ្យោបាយ​ណា​មួយ ប្រជាជន​ដែល​ឥឡូវ​នេះ​ហៅ​ថា សាសន៍​លេមិន នឹង​គាប​សង្កត់​មក​លើ​យើង ហើយ​បំផ្លាញ​ពួក​យើង​ចោល ត្បិត​ខ្ញុំ​ដឹង​អំពី​សំអប់​របស់​គេ ដែល​គេ​មាន​ចំពោះ​ខ្ញុំ និង​កូន​ចៅ​ខ្ញុំ និង​អស់​អ្នក​ណា​ដែល​ហៅ​ថា ប្រជាជន​ខ្ញុំ។"},{"vNo":"១៥ ","txt":"ហើយ​ខ្ញុំ​បាន​បង្រៀន​ប្រជាជន​ខ្ញុំ​ឲ្យ​សាង​អគារ​ទាំង​ឡាយ ហើយ​ឲ្យ​ធ្វើ​របស់​របរ​គ្រប់បែប​យ៉ាង​ពី​ឈើ និង​ពី​ ដែក និង​ពី​ស្ពាន់ និង​ពី​លង្ហិន និង​ពី​ដែកថែប និង​ពី​មាស និង​ពី​ប្រាក់ និង​ពី​លោហធាតុ​ដ៏​មាន​តម្លៃ​ឯ​ទៀត ដែល​មាន​ដ៏​បរិបូរ។"},{"vNo":"១៦ ","txt":"ហើយ​ខ្ញុំ នីហ្វៃ បាន​សាង​ ព្រះ​វិហារ​បរិសុទ្ធ​មួយ ហើយ​ខ្ញុំ​បាន​សង់​ព្រះ​វិហារ​បរិសុទ្ធ​នេះ តាម​របៀប​ ព្រះ​វិហារ​បរិសុទ្ធ​របស់​សាឡូម៉ូន លើក​លែង​តែ​ព្រះ​វិហារ​បរិសុទ្ធ​នេះ​ពុំ​បាន​សាង​ដោយ​សម្ភារៈ​ ដ៏​មាន​តម្លៃ​ជាច្រើន​ទេ ត្បិត​របស់​ទាំង​នោះ​ពុំ​អាច​រក​បាន​នៅ​លើ​ដី​នេះ​ឡើយ ហេតុ​ដូច្នោះ​ហើយ ព្រះ​វិហារ​បរិសុទ្ធ​នេះ​មិន​អាច​សង់​ឲ្យ​ដូច​ព្រះ​វិហារ​បរិសុទ្ធ​របស់​សាឡូម៉ូន​បាន​ទេ។ ក៏​ប៉ុន្តែ​ឯ​របៀប​សង់​វិញ​នោះ​ដូច​គ្នា​នឹង​ព្រះ​វិហារ​បរិសុទ្ធ​របស់​សាឡូម៉ូន ឯ​ក្បូរ​ក្បាច់​នៃ​ព្រះ​វិហារ​បរិសុទ្ធ​នេះ​ល្អ​វិចិត្រ​ក្រៃលែង។"},{"vNo":"១៧ ","txt":"ហើយ​ហេតុការណ៍​បាន​កើត​ឡើង​ថា ខ្ញុំ នីហ្វៃ បាន​នាំ​ប្រជាជន​ខ្ញុំ​ឲ្យ​មាន​ចិត្ត​ ឧស្សាហ៍ ហើយ​ឲ្យ​ធ្វើការ​ដោយ​ដៃ​របស់​ខ្លួន។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​ចង់​ឲ្យ​ខ្ញុំ​ធ្វើ​ជា​ ស្ដេច​របស់​ពួក​គេ។ ប៉ុន្តែ​ខ្ញុំ នីហ្វៃ មាន​ប្រាថ្នា​ថា ពួក​គេ​ពុំ​គួរ​មាន​ស្ដេច​ទេ ទោះ​ជា​យ៉ាង​នេះ​ក៏​ដោយ គង់តែ​ខ្ញុំ​បាន​ធ្វើ​អ្វីៗ​ដើម្បី​ពួក​គេ ស្រប​តាម​អំណាច​ដែល​ខ្ញុំ​មាន។"},{"vNo":"១៩ ","txt":"ហើយ​មើល​ចុះ ព្រះ​បន្ទូល​ទាំង​ឡាយ​នៃ​ព្រះ​អម្ចាស់​ត្រូវ​បាន​បំពេញ​ចំពោះ​បងៗ​ខ្ញុំ ដែល​ទ្រង់​មាន​ព្រះ​បន្ទូល​អំពី​ពួក​គេ​ថា ខ្ញុំ​ត្រូវ​ធ្វើជា​ អ្នក​ត្រួតត្រា​របស់​ពួក​គេ ហើយ​ជា​ គ្រូបង្រៀន​របស់​ពួក​គេ។ ម្ល៉ោះ​ហើយ ខ្ញុំ​បាន​ធ្វើជា​អ្នក​ត្រួតត្រា​របស់​ពួក​គេ ហើយ​ជា​គ្រូបង្រៀន​របស់​គេ ស្រប​តាម​ព្រះ​បញ្ញត្តិ​ទាំង​ឡាយ​នៃ​ព្រះ​អម្ចាស់ រហូត​ដល់​ពេល​ដែល​ពួក​គេ​បាន​ព្យាយាម​ចង់​យក​ជីវិត​ខ្ញុំ។"},{"vNo":"២០ ","txt":"ហេតុ​ដូច្នោះ​ហើយ ព្រះ​បន្ទូល​នៃ​ព្រះ​អម្ចាស់​ក៏​បាន​បំពេញ ដែល​ទ្រង់​មាន​ព្រះ​បន្ទូល​មក​ខ្ញុំ​ដោយ​មាន​ព្រះ​បន្ទូល​ថា ៖ ដរាបណា ពួក​គេ​ មិន​ប្រុង​ស្ដាប់​តាម​សម្ដី​របស់​អ្នក​ទេ នោះ​ពួក​គេ​នឹង​ត្រូវ​បាន​កាត់​ចេញ​ពី​វត្តមាន​នៃ​ព្រះ​អម្ចាស់ ហើយ​មើល​ចុះ ពួក​គេ​ត្រូវ​បាន​ កាត់​ចេញ​ពី​វត្តមាន​របស់​ទ្រង់​មែន។"},{"vNo":"២១ ","txt":"ហើយ​ទ្រង់​បាន​ធ្វើ​ឲ្យ​ បណ្ដាសា​ធ្លាក់​មក​លើ​ពួក​គេ មែន​ហើយ គឺ​ជា​បណ្ដាសា​ដ៏​ក្ដៅ ដោយ​ព្រោះ​សេចក្ដី​ទុច្ចរិត​របស់​គេ។ ត្បិត​មើល​ចុះ ពួក​គេ​បាន​មាន​ចិត្ត​រឹងរូស​ទាស់​នឹង​ព្រះ​អង្គ ដែល​ពួក​គេ​បាន​ក្លាយ​ទៅ​ជា​រឹង​ដូច​ថ្ម​ដែកភ្លើង ហេតុ​ដូច្នោះ​ហើយ មក​ពី​ពួក​គេ​មាន​សម្បុរ​ស ហើយ​ ស្រស់​ល្អ​ដ៏​លើសលប់ ហើយ​ដ៏​គួរ​ឲ្យ​ចូលចិត្ត នោះ​ព្រះ​អម្ចាស់​ដ៏​ជា​ព្រះ ទ្រង់​បាន​ធ្វើ​ឲ្យ​ពួក​គេ​មាន​ ស្បែក​ក្រមៅ ដើម្បី​កុំ​ឲ្យ​ពួក​គេ​អាច​មក​ល្បួង​ប្រជាជន​ខ្ញុំ​បាន​ឡើយ។"},{"vNo":"២២ ","txt":"ហើយ​ព្រះ​អម្ចាស់​ដ៏​ជា​ព្រះ ទ្រង់​មាន​ព្រះ​បន្ទូល​ដូច្នេះ​ថា ៖ យើង​នឹង​ធ្វើ​ឲ្យ​ពួក​គេ​ក្លាយ​ទៅ​ជា​រាស្ត្រ​ដ៏​ គួរ​ឲ្យ​ស្អប់​ចំពោះ​រាស្ត្រ​អ្នក លើក​លែង​តែ​ពួក​គេ​ប្រែចិត្ត​ពី​សេចក្ដី​ទុច្ចរិត​ទាំង​ឡាយ​របស់​គេ។"},{"vNo":"២៣ ","txt":"ហើយ​ត្រូវ​បណ្ដាសា​ហើយ​ដល់​ពូជ​ណា​ដែល​មក​ លាយឡំ​ជាមួយ​នឹង​ពូជ​របស់​ពួក​គេ ត្បិត​ពួក​គេ​នឹង​ត្រូវ​បណ្ដាសា ដូច​ជា​បណ្ដាសា​នោះ​ដែរ។ ហើយ​ព្រះ​អម្ចាស់​ទ្រង់​មាន​បន្ទូល​ដូច្នោះ ហើយ​ព្រះ​បន្ទូល​នោះ​បាន​សម្រេច​មែន។"},{"vNo":"២៤ ","txt":"ហើយ​ដោយ​មក​ពី​បណ្ដាសា​ដែល​ដាក់​លើ​ពួក​គេ នោះ​ពួក​គេ​បាន​ក្លាយ​ទៅ​ជា​ប្រជាជន​មួយ​ ដ៏​ខ្ជិលច្រអូស ពោរពេញ​ទៅ​ដោយ​ល្បិច​កិច្ចកល ហើយ​បាន​ស្វែងរក​សត្វព្រៃ​ធ្វើជា​អាហារ​នៅ​ក្នុង​ទីរហោស្ថាន។"},{"vNo":"២៥ ","txt":"ហើយ​ព្រះ​អម្ចាស់​ដ៏​ជា​ព្រះ ទ្រង់​មាន​ព្រះ​បន្ទូល​មក​ខ្ញុំ​ថា ៖ ពួក​គេ​នឹង​ទៅ​ជា​រំពាត់​មួយ​ដល់​ពូជ​អ្នក ដើម្បី​ដាស់​រំជួល​ពូជ​អ្នក​ឲ្យ​នឹកចាំ​ដល់​យើង ហើយ​ដរាបណា​គេ​មិន​នឹក​ចាំ​ដល់​យើង ហើយ​មិន​ប្រុង​ស្ដាប់​តាម​ពាក្យ​ទាំង​ឡាយ​របស់​យើង​ទេ នោះ​ពួក​គេ​នឹង​វាយ​ពូជ​អ្នក រហូត​ដល់​សេចក្ដី​បំផ្លិចបំផ្លាញ​ចោល។"},{"vNo":"២៦ ","txt":"ហើយ​ហេតុការណ៍​បាន​កើត​ឡើង​ថា ខ្ញុំ នីហ្វៃ បាន​តែងតាំង​យ៉ាកុប និង​យ៉ូសែប ដើម្បី​ឲ្យ​ពួក​គេ​ធ្វើជា​ពួក​សង្ឃ ហើយ​ជា​ពួក​គ្រូបង្រៀន​នៅ​លើ​ដែនដី​នៃ​ប្រជាជន​ខ្ញុំ។"},{"vNo":"២៧ ","txt":"ហើយ​ហេតុការណ៍​បាន​កើត​ឡើង​ថា ពួក​យើង​បាន​រស់នៅ​តាម​របៀប​នៃ​សុភមង្គល។"},{"vNo":"២៨ ","txt":"ហើយ​រយៈ​ពេល​សាមសិប​ឆ្នាំ​បាន​កន្លង​ផុត​ទៅ ចាប់​តាំង​ពី​ពេល​ដែល​យើង​ចាក​ចេញ​ពី​ក្រុង​យេរូសាឡិម​មក។"},{"vNo":"២៩ ","txt":"ហើយ​ខ្ញុំ នីហ្វៃ បាន​កត់​បញ្ជី​ទាំង​ឡាយ​នៅ​លើ​ផ្ទាំង​របស់​ខ្ញុំ ដែល​ខ្ញុំ​បាន​ធ្វើ គឺ​អំពី​ប្រជាជន​ខ្ញុំ រហូត​មក​ដល់​ពេល​នេះ។"},{"vNo":"៣០ ","txt":"ហើយ​ហេតុការណ៍​បាន​កើត​ឡើង​ថា ព្រះ​អម្ចាស់​ដ៏​ជា​ព្រះ ទ្រង់​មាន​ព្រះ​បន្ទូល​មក​ខ្ញុំ​ថា ៖ ចូរ​ធ្វើ​ផ្ទាំង​ ផ្សេង​ទៀត ហើយ​អ្នក​ត្រូវ​ឆ្លាក់​ការណ៍​ជាច្រើន​នៅ​លើ​ផ្ទាំង​នោះ ដែល​ឃើញ​ថា​ល្អ​នៅ​ចំពោះ​ភ្នែក​យើង ដើម្បី​ជា​ប្រយោជន៍​ដល់​រាស្ត្រ​របស់​អ្នក។"},{"vNo":"៣១ ","txt":"ហេតុ​ដូច្នោះ​ហើយ ខ្ញុំ នីហ្វៃ ដោយ​ចង់​គោរព​តាម​ព្រះ​បញ្ញត្តិ​ទាំង​ឡាយ​នៃ​ព្រះ​អម្ចាស់ ក៏​បាន​ទៅ​ធ្វើ​ផ្ទាំង​ ទាំង​នេះ ដែល​ខ្ញុំ​បាន​ឆ្លាក់​ការណ៍​អស់​ទាំង​នេះ។"},{"vNo":"៣២ ","txt":"ហើយ​ខ្ញុំ​ឆ្លាក់​អ្វី​ដែល​សព្វ​ព្រះ​ហឫទ័យ​ព្រះ។ ហើយ​បើ​សិន​ជា​ប្រជាជន​ខ្ញុំ​គាប់​ចិត្ត​នឹង​ការណ៍​ទាំង​ឡាយ​របស់​ព្រះ នោះ​ពួក​គេ​ក៏​នឹង​គាប់​ចិត្ត​នឹង​ការ​ឆ្លាក់​ត្រា​ទាំង​ឡាយ​របស់​ខ្ញុំ ដែល​ខ្ញុំ​បាន​ឆ្លាក់​នៅ​លើ​ផ្ទាំង​ទាំង​នេះ​ដែរ។"},{"vNo":"៣៣ ","txt":"ហើយ​បើ​សិន​ជា​ប្រជាជន​របស់​ខ្ញុំ​ប្រាថ្នា​ចង់​ដឹង​អំពី​ប្រវត្តិ​នៃ​ប្រជាជន​ខ្ញុំ​ឲ្យ​បាន​ល្អិត​ល្អន់​ជាង​នេះ នោះ​ពួក​គេ​ត្រូវ​ពិចារណា​មើល​ផ្ទាំង​របស់​ខ្ញុំ​ផ្សេងៗ​ទៀត។"},{"vNo":"៣៤ ","txt":"ហើយ​ល្មម​ឲ្យ​ខ្ញុំ​គ្រាន់តែ​និយាយ​ថា សែសិប​ឆ្នាំ​បាន​កន្លង​ផុត​ទៅ ហើយ​យើង​បាន​មាន​សង្គ្រាម​ទាំង​ឡាយ និង​ការ​ទាស់ទែង​គ្នា​ទាំង​ឡាយ​ជាមួយ​នឹង​បងប្អូន​យើង​ទៅ​ហើយ ៕"}]}