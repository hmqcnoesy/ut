{"heading":"ការ​បំផ្លិចបំផ្លាញ​ក្រុង​បា​ប៊ី​ឡូ​ន គឺជា​គំរូ​អំពី​ការ​បំផ្លិចបំផ្លាញ នៅ​គ្រា​ដែល​ព្រះ​យាង​មក​លើក​ទី​ពីរ — នោះ​គឺជា​ថ្ងៃ​នៃ​ការ​ពិរោធ និង​ការ​សងសឹក — ក្រុង​បា​ប៊ី​ឡូ​ន (លោកិយ) នឹង​ធ្លាក់​ដរាប​ត​ទៅ — ចូរ​ប្រៀបធៀប​នឹង​គម្ពីរ​អេសាយ ១៣។ ប្រមាណ​ជា​ឆ្នាំ ៥៥៩–៥៤៥ ម.គ.ស.។","prevAbbr":"2-ne","prevNo":22,"nextAbbr":"2-ne","nextNo":24,"chapterTitle":"នីហ្វៃ ទី ២ ២៣","verses":[{"vNo":"១ ","txt":"បន្ទុក​នៃ​ ក្រុង​បា​ប៊ី​ឡូ​ន ដែល​អេសាយ ជា​កូន​របស់​អ័ម៉ូស​បាន​ឃើញ។"},{"vNo":"២ ","txt":"ចូរ​លើក​ ទង់​១​សម្រាប់​អ្នក​រាល់​គ្នា​នៅ​លើ​ភ្នំ​ត្រងិល​ចុះ ចូរ​បន្លឺ​សំឡេង​ឡើង ហើយ​ បោយ​ដៃ​ហៅ ដើម្បី​ឲ្យ​គេ​បាន​ចូល​ទៅ​តាម​ទ្វារ​របស់​ពួក​មនុស្ស​ដ៏​មាន​ត្រកូល​ខ្ពស់។"},{"vNo":"៣ ","txt":"យើង​បាន​បង្គាប់​ដល់​ ពួក​បរិសុទ្ធ​របស់​យើង យើង​បាន​ហៅ​ពួក​ខ្លាំងពូកែ​របស់​យើង ព្រោះ​សេចក្ដី​កំហឹង​របស់​យើង មិន​នៅ​លើ​អ្នក​ណា​ដែល​មាន​សេចក្ដី​អំណរ​អរ​ចំពោះ​សេចក្ដី​ខ្ពង់​ខ្ពស់​របស់​យើង​ទេ។"},{"vNo":"៤ ","txt":"មាន​ឮសូរ​គឹកកង​របស់​មនុស្ស​ក​ក​កុញ​នៅ​លើ​ភ្នំ គឺជា​សូរ​ដូច​ជា​ប្រជាជាតិ​យ៉ាង​ធំ ជា​សូរ​អ៊ឹកធឹក​របស់​ នគរ​នៃ​សាសន៍​ទាំង​ប៉ុន្មាន​ ប្រជុំ​គ្នា គឺ​ព្រះ​អម្ចាស់​នៃ​ពួក​ពល​បរិវារ ទ្រង់​កំពុងតែ​ត្រួតត្រា​មើល​ទ័ព​ពល​សម្រាប់​ចូល​ច្បាំង។"},{"vNo":"៥ ","txt":"គេ​មក​ពី​ស្រុក​ឆ្ងាយ ជា​ប្រទេស​នៅ​ជើងមេឃ​ឆ្ងាយ​បំផុត មែន​ហើយ គឺ​ព្រះ​អម្ចាស់ ហើយ​នឹង​គ្រឿង​អាវុធ​នៃ​សេចក្ដី​គ្នាន់​ក្នាញ់​របស់​ទ្រង់ ដើម្បី​នឹង​បំផ្លាញ​ស្រុក​នេះ​ទាំង​មូល​ទៅ។"},{"vNo":"៦ ","txt":"ចូរ​ទ្រហោ​សោកសង្រេង​ចុះ ត្បិត​ថ្ងៃ​នៃ​ព្រះ​អម្ចាស់​ជិត​ដល់​ហើយ ថ្ងៃ​នោះ​នឹង​មក​ដល់​ទុកជា​ការ​បំផ្លិចបំផ្លាញ ដែល​មក​ពី​ព្រះ​ដ៏​មាន​គ្រប់​ព្រះ​ចេស្ដា។"},{"vNo":"៧ ","txt":"ដោយ​ហេតុ​នោះ បាន​ជា​ដៃ​មនុស្ស​ទាំង​អស់​នឹង​ត្រូវ​រាប ហើយ​ចិត្ត​នៃ​មនុស្ស​ទាំង​អស់​នឹង​រលត់​ដែរ។"},{"vNo":"៨ ","txt":"នោះ​គេ​នឹង​ស្រយុតចិត្ត​ទៅ​សេចក្ដី​ឈឺ​ចាប់ និង​សេចក្ដី​សោកសៅ​នឹង​នៅ​ជាប់​គេ​បាន គេ​នឹង​ស្រឡាំងកាំង​មើល​គ្នា​ទៅ​វិញ​ទៅ​មក មុខ​គេ​ដូច​ជា​អណ្ដាត​ភ្លើង។"},{"vNo":"៩ ","txt":"មើល​ចុះ ថ្ងៃ​នៃ​ព្រះ​អម្ចាស់​កំពុង​ខិត​ជិត​មក ជា​ថ្ងៃ​ដ៏​អស្ចារ្យ​ដោយ​សេចក្ដី​ក្រោធ និង​កំហឹង​យ៉ាង​ខ្លាំង ដើម្បី​នឹង​ បំផ្លាញ​ស្រុក​ឲ្យ​រលីង ហើយ​ទ្រង់​នឹង​ធ្វើ​ឲ្យ​មនុស្ស​មាន​បាប​សូន្យ​ចេញ។"},{"vNo":"១០ ","txt":"ព្រោះ​អស់​ទាំង​ផ្កាយ​នៅ​លើ​មេឃ និង​ផ្កាយ​ចក្ររាសី​នឹង​លែង​បញ្ចេញ​ពន្លឺ ព្រះ​អាទិត្យ​នឹង​ងងឹត តាំងតែ​ពី​រះ​ឡើង ហើយ​ព្រះ​ចន្ទ​ក៏​នឹង​អាប់រស្មី​ទៅ​ដែរ។"},{"vNo":"១១ ","txt":"ហើយ​យើង​នឹង​ ធ្វើ​ទោស​ដល់​លោកិយ ដោយ​ព្រោះ​អំពើ​អាក្រក់​របស់​គេ ព្រម​ទាំង​មនុស្ស​ដែល​ប្រព្រឹត្ត​បទ​អាក្រក់ ដោយ​ព្រោះ​អំពើ​ទុច្ចរិត​របស់​គេ​ផង យើង​នឹង​បំបាត់​ សេចក្ដី​ឆ្មើងឆ្មៃ​របស់​ពួក​អំនួត ហើយ​នឹង​បន្ទាបបន្ថោក​ឫក​ខ្ពស់​របស់​មនុស្ស​កាច​អាក្រក់។"},{"vNo":"១២ ","txt":"យើង​នឹង​ធ្វើ​ឲ្យ​កម្រ​មាន​ មនុស្ស ដូច​ជា​កម្រ​មាន​មាស​សុទ្ធ​ដែរ គឺ​នឹង​ឲ្យ​មនុស្ស​ម្នាក់​កម្រ​មាន ជាជាង​មាស​ពី​ស្រុក​អូ​ភារ​ទៅ​ទៀត។"},{"vNo":"១៣ ","txt":"ហេតុ​ដូច្នេះ យើង​នឹង​ធ្វើ​ឲ្យ​ផ្ទៃ​មេឃ​ញាប់​ញ័រ ហើយ​ផែនដី​នឹង​ត្រូវ​ កក្រើករំពើក​ចេញ​ពី​កន្លែង​ធម្មតា គឺ​ក្នុង​គ្រា​នៃ​សេចក្ដី​ក្រោធ​របស់​ព្រះ​អម្ចាស់​នៃ​ពួក​ពល​បរិវារ ហើយ​ក្នុង​ថ្ងៃ​នៃ​សេចក្ដី​ខ្ញាល់​ដ៏​អស្ចារ្យ​របស់​ទ្រង់។"},{"vNo":"១៤ ","txt":"នោះ​គេ​នឹង​បាន​ដូច​ជា​ប្រើស​ដែល​ត្រូវ​គេ​ ប្រដេញ ហើយ​ដូច​ជា​ហ្វូង​ចៀម ដែល​ឥត​មាន​អ្នក​គង្វាល​គ្រប់​គ្នា​នឹង​វិល​ទៅ​ឯ​សាសន៍​របស់​ខ្លួន​វិញ ហើយ​រត់​ទៅ​ឯ​ស្រុក​របស់​ខ្លួន​គ្រប់ៗ​គ្នា។"},{"vNo":"១៥ ","txt":"អស់​អ្នក​ដែល​មាន​សេចក្ដី​ឆ្មើងឆ្មៃ​នឹង​ត្រូវ​ចាក់​ទំ​លុះ មែន​ហើយ ហើយ​អស់​អ្នក​ដែល​ចូល​នឹង​ពួក​ទុច្ចរិត នោះ​នឹង​ត្រូវ​ដួល​ដោយ​ដាវ។"},{"vNo":"១៦ ","txt":"កូន​របស់​គេ​ក៏​នឹង​ត្រូវ​បោក​ខ្ទេចខ្ទី​នៅ​ចំពោះ​ភ្នែក​ដែរ ផ្ទះ​គេ​នឹង​ត្រូវ​រឹបជាន់ ឯ​ប្រពន្ធ​គេ​នឹង​ត្រូវ​កំហែង​ចិត្ត។"},{"vNo":"១៧ ","txt":"មើល​ចុះ យើង​នឹង​ញុះញង់​សាសន៍​មេឌី​ឲ្យ​ទាស់​នឹង​គេ ជា​សាសន៍​ដែល​មិន​រាប់​អាន​មាស​ប្រាក់ ឬ​ក៏​ត្រេកអរ​នឹង​មាស​ប្រាក់​ដែរ។"},{"vNo":"១៨ ","txt":"ឯ​ធ្នូ​របស់​សាសន៍​នោះ ក៏​នឹង​ផ្ដួល​ពួក​កំលោះៗ​អស់​រលីង​ទៅ ហើយ​គេ​នឹង​ឥត​មាន​មេត្តា​ចំពោះ​ផល​ដែល​កើត​ពី​ផ្ទៃ​ឡើយ ភ្នែក​គេ​មិន​ចេះ​ប្រណី​ដល់​ពួក​ក្មេងៗ​ដែរ។"},{"vNo":"១៩ ","txt":"នោះ​ក្រុង​បា​ប៊ី​ឡូ​ន​ដែល​ជា​សិរី​ល្អ​នៃ​អស់​ទាំង​នគរ ហើយ​ជា​ ទី​លំអ​នៃ​សេចក្ដី​អំនួត​របស់​សាសន៍​ខាល់ដេ នឹង​ត្រូវ​ដូច​ជា​កាល​ព្រះ​បាន​រំលាយ​ ក្រុង​សូ​ដុំ​ម និង​ក្រុង​កូម៉ូរ៉ា​ដែរ។"},{"vNo":"២០ ","txt":"ក្រុង​នោះ​នឹង​គ្មាន​ អ្នក​ណា​នៅ​ត​ទៅ​ទៀត​ឡើយ ក៏​មិន​ដែល​មាន​អ្នក​ណា​អាស្រ័យ​នៅ ដរាប​ដល់​អស់​ទាំង​តំណ​មនុស្ស​ត​ទៅ ទោះ​ទាំង​សាសន៍​អារ៉ាប គេ​ក៏​មិន​ដំឡើង​ត្រសាល​នៅ​ទី​នោះ ហើយ​ពួក​គង្វាល ក៏​មិន​នាំ​ហ្វូង​សត្វ​របស់​គេ​ទៅ​ដេក​នៅ​ទី​នោះ​ដែរ។"},{"vNo":"២១ ","txt":"គឺ​មាន​តែ​ សត្វ​ដែល​នៅ​ទី​រហោស្ថាន​អាស្រ័យ​នៅ​ទី​នោះ​វិញ ឯ​ផ្ទះ​គេ​នឹង​មាន​ពេញ​ដោយ​សំឡេង​សត្វ​យំ សត្វ​ទីទុយ​នឹង​អាស្រ័យ​នៅ ហើយ​ ពពែ​ព្រៃ​នឹង​លោត​កញ្ឆេង​នៅ​ទី​នោះ។"},{"vNo":"២២ ","txt":"ឯ​ហ្វូង​សត្វព្រៃ​នៃ​កោះ​នឹង​លូ​នៅ​ក្នុង​ ដំណាក់​ស្ងាត់​របស់​គេ ហើយ​ នាគ​នឹង​នៅ​ក្នុង​មន្ទីរ ជាទី​សប្បាយ​របស់​គេ​ដែរ ឯ​ពេល​វេលា​របស់​ទី​ក្រុង​នោះ ក៏​ជិត​មក​ដល់​ហើយ ថ្ងៃ​នោះ​នឹង​មិន​ត្រូវ​ពន្យារ​ទេ។ ត្បិត​យើង​នឹង​បំផ្លាញ​ទី​ក្រុង​នោះ​យ៉ាង​រហ័ស មែន​ហើយ យើង​នឹង​អាណិតអាសូរ​ដល់​រាស្ត្រ​យើង តែ​ពួក​ទុច្ចរិត​ត្រូវ​តែ​វិនាស៕"}]}