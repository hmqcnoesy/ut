{"heading":"មាន​ការ​ប្រជែង និង​ការ​ទាស់ទែង​គ្នា​អំពី​នគរ — អ័គីស​បង្កើត​បក្សព័ន្ធ​សម្ងាត់​មួយ​ដែល​ជាប់​ពាក្យ​សម្បថ​ដើម្បី​សម្លាប់​ស្ដេច — បក្សព័ន្ធ​សម្ងាត់​ទាំង​ឡាយ គឺជា​របស់​ផង​អារក្ស ហើយ​បណ្ដាល​ឲ្យ​មាន​ការ​បំផ្លិចបំផ្លាញ​សាសន៍​ទាំង​ឡាយ — ពួក​សាសន៍​ដទៃ​សម័យ​ទំនើប ត្រូវ​បាន​ព្រមាន​ទប់​ទល់​នឹង​បក្សព័ន្ធ​សម្ងាត់ ដែល​នឹង​ស្វែងរក​រំលំ​សេរីភាព​របស់​អស់​ទាំង​ដែនដី, សាសន៍, និង​នគរ​ទាំង​ឡាយ។","prevAbbr":"ether","prevNo":7,"nextAbbr":"ether","nextNo":9,"chapterTitle":"អេធើរ ៨","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បង្កើត​បាន​អូមើរ ហើយ​អូមើរ​សោយរាជ្យ​ជំនួស​ទ្រង់។ ហើយ​អូមើរ​បង្កើត​បាន​យ៉ារេឌ ហើយ​យ៉ារេឌ​បង្កើត​បាន​បុត្រា​បុត្រី​ទាំង​ឡាយ។"},{"vNo":"២ ","txt":"ហើយ​យ៉ារេឌ​បាន​បះបោរ​ប្រឆាំង​នឹង​បិតា​ខ្លួន ហើយ​បាន​មក​នៅ​ឯ​ដែនដី​ហេត។ ហើយ​ហេតុការណ៍​បាន​កើត​ឡើង​ថា លោក​បាន​បញ្ជោរ​មនុស្ស​ជា​ច្រើន ដោយ​សារ​សម្ដី​ដ៏​មាន​កលល្បិច​របស់​លោក រហូត​ដល់​លោក​យក​បាន​ពាក់​កណ្ដាល​នគរ។"},{"vNo":"៣ ","txt":"ហើយ​កាល​លោក​យក​នគរ​បាន​មួយ​ចំហៀង​ហើយ នោះ​លោក​ទៅ​ច្បាំង​ជាមួយ​នឹង​បិតា​លោក ហើយ​លោក​បាន​ចាប់​បិតា​លោក​យក​ទៅ​ក្នុង​ការ​ជាប់​ឃុំ​ឃាំង ហើយ​បាន​ឲ្យ​ទ្រង់​បម្រើ​នៅ​ក្នុង​ការ​ជាប់​ឃុំឃាំង"},{"vNo":"៤ ","txt":"ហើយ​ឥឡូវ​នេះ នៅ​សម័យ​នៃ​រាជ្យ​របស់​អូមើរ នោះ​ទ្រង់​បាន​រស់នៅ​ក្នុង​ការ​ជាប់​ឃុំឃាំង អស់​ពាក់​កណ្ដាល​ជីវិត​របស់​ទ្រង់។ ហើយ​ហេតុការណ៍​បាន​កើត​ឡើង​ថា ទ្រង់​បង្កើត​បាន​បុត្រា​បុត្រី​ទាំង​ឡាយ​នៅ​ក្នុង​ចំណោម​នោះ គឺ​មាន​អែសរ៉ុម និង​កូរីអានទុមើរ។"},{"vNo":"៥ ","txt":"ហើយ​ពួក​គេ​ខឹង​ជា​ខ្លាំង ដោយ​សារ​ការ​ទាំង​ឡាយ ដែល​ព្រះ​ជេដ្ឋា​របស់​គេ គឺ​យ៉ារេឌ​បាន​ធ្វើ ដរាប​ដល់​ពួក​គេ​បាន​កែន​ទ័ព​មួយ ហើយ​ទៅ​ច្បាំង​នឹង​យ៉ារេឌ។ ហើយ​ហេតុការណ៍​បាន​កើត​ឡើង​ថា ពួក​គេ​បាន​ទៅ​ច្បាំង​នឹង​លោក​នៅ​ពេល​យប់។"},{"vNo":"៦ ","txt":"ហើយ​ហេតុការណ៍​បាន​កើត​ឡើង​ថា កាល​ពួក​គេ​បាន​សម្លាប់​កងទ័ព​របស់​យ៉ារេឌ​ហើយ នោះ​ពួក​គេ​ក៏​ជិត​សម្លាប់​លោក​ផង​ដែរ ហើយ​លោក​បាន​អង្វរ​ពួក​គេ​កុំ​ឲ្យ​សម្លាប់​លោក​ចោល ហើយ​លោក​ព្រម​ប្រគល់​នគរ​ទៅ​ឲ្យ​បិតា​ខ្លួន​វិញ។ ហើយ​ហេតុការណ៍​បាន​កើត​ឡើង​ថា ពួក​គេ​បាន​លើក​លែង​ជីវិត​ឲ្យ​លោក។"},{"vNo":"៧ ","txt":"ហើយ​ឥឡូវ​នេះ យ៉ារេឌ​បាន​កើត​ទុក្ខ​ជា​ខ្លាំង ដោយ​សារ​ការ​បាត់បង់​នគរ ព្រោះ​លោក​ភ្ជាប់​ចិត្ត​លោក​ទៅ​លើ​នគរ និង​ទៅ​លើ​សេចក្ដី​រុងរឿង​នៃ​លោកិយ។"},{"vNo":"៨ ","txt":"ឥឡូវ​នេះ កូន​ស្រី​របស់​យ៉ារេឌ ដែល​ជា​អ្នក​ជំនាញ​យ៉ាង​ខ្លាំង ហើយ​ដោយ​បាន​ឃើញ​សេចក្ដី​ទុក្ខ​ព្រួយ​របស់​ឪពុក នាង​ក៏​គិត​រក​ផែនការ​មួយ ដែល​នាង​អាច​យ​ក​នគរ​មក​សង​ឪពុក​នាង​វិញ។"},{"vNo":"៩ ","txt":"ឥឡូវ​នេះ កូន​ស្រី​របស់​យ៉ារេឌ​ស្រស់​ល្អ​ដ៏​លើសលប់។ ហើយ​ហេតុការណ៍​បាន​កើត​ឡើង​ថា នាង​បាន​ពិភាក្សា​ជាមួយ​នឹង​ឪពុក​នាង ហើយ​បាន​និយាយ​ទៅ​កាន់​ឪពុក​ថា ៖ ហេតុ​អ្វី​ក៏​ឪពុក​កើតទុក្ខ​ដ៏​ខ្លាំង​យ៉ាង​នេះ? តើ​ឪពុក​មិន​បាន​អាន​បញ្ជី​ដែល​ពួក​អយ្យកោ យើង​បាន​នាំ​ឆ្លងកាត់​ទី​ជម្រៅ​ដ៏​ធំ​នោះ​ទេ​ឬ​អី? មើល​ចុះ តើ​ពុំ​មាន​ដំណើរ​រឿង​មួយ​អំពី​មនុស្ស​ជំនាន់​ដើម​ថា ដោយ​សារ​ការ​ប្រើ​ផែនការ​ សម្ងាត់​របស់​ពួក​គេ នោះ​ពួក​គេ​យក​បាន​នគរ​ទាំង​ឡាយ ហើយ​បាន​សេចក្ដី​រុងរឿង​ដ៏​ធំ​ឬ​ទេ​អី?"},{"vNo":"១០ ","txt":"ហើយ​ឥឡូវ​នេះ ហេតុ​ដូច្នេះ​ហើយ សូម​ឪពុក​ហៅ​អ័គីស ជា​កូន​ប្រុស​របស់​គិមណូរ​ម​ក ហើយ​មើល​ចុះ ខ្ញុំ​ស្រស់​ល្អ ហើយ​ខ្ញុំ​នឹង​ រាំ​នៅ​ខាង​មុខ​គាត់ ហើយ​ខ្ញុំ​នឹង​ធ្វើ​ឲ្យ​គាត់​ពេញ​ចិត្ត ដែល​គាត់​នឹង​ប្រាថ្នា​ចង់​បាន​ខ្ញុំ​ធ្វើ​ជា​ប្រពន្ធ ហេតុ​ដូច្នោះ​ហើយ បើ​សិន​ជា​គាត់​ប្រាថ្នា​ពី​ឪពុក ចង់​ឲ្យ​ឪពុក​ប្រគល់​ខ្ញុំ​ទៅ​គាត់​ធ្វើ​ជា​ប្រពន្ធ ពេល​នោះ ឪពុក​ត្រូវ​និយាយ​ថា ៖ ខ្ញុំ​នឹង​ឲ្យ​នាង បើ​សិន​ជា​អ្នក​នាំ​មក​ឲ្យ​ខ្ញុំ​នូវ​ព្រះ​សិរ​របស់​បិតា​ខ្ញុំ ជា​ស្ដេចនោះ។"},{"vNo":"១១ ","txt":"ហើយ​ឥឡូវ​នេះ អូមើរ គឺជា​មិត្ត​របស់​អ័គីស ហេតុ​ដូច្នោះ​ហើយ កាល​យ៉ារេឌ​ឲ្យ​ហៅ​អ័គីស​មក នោះ​កូន​ស្រី​របស់​យ៉ារេឌ បាន​រាំ​នៅ​ខាង​មុខ​គាត់ នាង​បាន​ធ្វើ​ឲ្យ​គាត់​ពេញ​ចិត្ត ដរាប​ដល់​គាត់​ចង់​បាន​នាង​យក​មក​ធ្វើ​ជា​ប្រពន្ធ។ ហើយ​ហេតុការណ៍​បាន​កើត​ឡើង​ថា គាត់​បាន​និយាយ​ទៅ​កាន់​យ៉ារេឌ​ថា ៖ សូម​ឲ្យ​នាង​មក​ខ្ញុំ​ធ្វើ​ជា​ប្រពន្ធ​ចុះ។"},{"vNo":"១២ ","txt":"ហើយ​យ៉ារេឌ​បាន​និយាយ​ទៅ​កាន់​គាត់​ថា ៖ ខ្ញុំ​នឹង​ឲ្យ​នាង​ទៅ​អ្នក បើ​សិន​ជា​អ្នក​នាំ​មក​ឲ្យ​ខ្ញុំ​នូវ​ព្រះ​សិរ​របស់​បិតា​ខ្ញុំ ជា​ស្ដេចនោះ។"},{"vNo":"១៣ ","txt":"ហើយ​ហេតុការណ៍​បាន​កើត​ឡើង​ថា អ័គីស​បាន​នាំ​អស់​ទាំង​ញាតិ​សន្តាន​របស់​គាត់​មក​ឯ​ផ្ទះ​របស់​យ៉ារេឌ ហើយ​បាន​និយាយ​ទៅ​ពួក​គេ​ថា ៖ តើ​អ្នក​រាល់​គ្នា​ស្បថ​នឹង​ខ្ញុំ​ទេ​ថា អ្នក​រាល់​គ្នា​នឹង​ស្មោះត្រង់​ចំពោះ​ខ្ញុំ​ក្នុង​កិច្ច​ការ​ដែល​ខ្ញុំ​ចង់​ឲ្យ​អ្នក​រាល់​គ្នា​ធ្វើ?"},{"vNo":"១៤ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​ទាំង​អស់​គ្នា​ បាន​ស្បថ​នឹង​គាត់​ដោយ​នូវ​ព្រះ​នាម​ព្រះ​នៃ​ស្ថានសួគ៌ និង​ពួក​ពល​ស្ថាន​សួគ៌​ទាំង​ឡាយ​ផង និង​ផែនដី​ផង និង​ក្បាល​របស់​ពួក​គេ​ផង​ថា បើ​សិន​ជា​អ្នក​ណា​បែក​ចិត្ត​ពី​កិច្ចការ​ដែល​អ័គីស​ចង់​ឲ្យ​គេ​ធ្វើ នោះ​នឹង​ត្រូវ​កាត់​ក្បាល​ចោល ហើយ​បើ​សិន​ជា​អ្នក​ណា​ធ្វើ​ឲ្យ​ខ្ជះខ្ជាយ​នូវ​អ្វីៗ​ដែល​អ័គីស​ប្រាប់​ពួក​គេ អ្នក​នោះ​នឹង​ត្រូវ​បាត់បង់​ជីវិត។"},{"vNo":"១៥ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​យល់​ព្រម​ជាមួយ​នឹង​អ័គីស​យ៉ាង​នេះ​ហើយ។ ហើយ​អ័គីស​បាន​ធ្វើ​ពិធី​ ស្បថ​ឲ្យ​ពួក​គេ ដូច​គ្នា​នឹង​ពិធី​ដែល​មនុស្ស​ជំនាន់​ដើម​បាន​ធ្វើ ដើម្បី​ស្វែងរក​អំណាច គឺ​បន្ត​មក​ពី​ កាអ៊ីន ដែល​ជា​ឃាតករ​ចាប់​តាំង​ពី​ដើមដំបូង​មក។"},{"vNo":"១៦ ","txt":"ហើយ​ពាក្យ​សម្បថ​ទាំង​នោះ ត្រូវ​បាន​រក្សាទុក​ដោយ​អំណាច​នៃ​អារក្ស ដើម្បី​ធ្វើ​ពិធី​សម្បថ​ដល់​ប្រជាជន ដើម្បី​ឃាំង​ពួក​គេ​ឲ្យ​នៅ​ក្នុង​ភាព​ងងឹត ដើម្បី​ជួយ​អ្នក​ណា​ដែល​ស្វែងរក​អំណាច ហើយ​ធ្វើ​ឃាត ហើយ​ប្លន់ ហើយ​កុហក ហើយ​ប្រព្រឹត្ត​អំពើ​ទុច្ចរិត និង​អំពើ​សហាយស្មន់​គ្រប់​បែប​យ៉ាង។"},{"vNo":"១៧ ","txt":"ហើយ​គឺជា​កូន​ស្រី​របស់​យ៉ារេឌ​នេះ​ហើយ ដែល​ជា​អ្នក​ដាក់​វា​ទៅ​ក្នុង​ចិត្ត​លោក ឲ្យ​ស្វែងរក​ការណ៍​ទាំង​នេះ​ពី​ជំនាន់​ដើម ហើយ​យ៉ារេឌ​ដាក់​ទៅ​ក្នុង​ចិត្ត​របស់​អ័គីស ហេតុ​ដូច្នោះ​ហើយ អ័គីស​ឲ្យ​វា​ទៅ​ញាតិ​សន្តាន និង​មិត្តភក្តិ​របស់​គាត់ នាំ​ពួក​គេ​វង្វេង​ដោយ​សេចក្ដី​សន្យា​ដ៏​ល្អៗ ឲ្យ​ធ្វើ​កិច្ចការ​ណា​ដែល​គាត់​ចង់​ធ្វើ។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​បង្កើត​ បក្សព័ន្ធ​សម្ងាត់​មួយ ដូច​ជា​ពួក​ជំនាន់​ដើម ដែល​ជា​អំពើ​មួយ​ដ៏​គួរ​ខ្ពើម​ឆ្អើម និង​ទុច្ចរិត​លើស​អ្វីៗ​ទាំង​អស់​នៅ​ចំពោះ​ព្រះ​នេត្រ​ព្រះ។"},{"vNo":"១៩ ","txt":"ត្បិត​ព្រះ​អម្ចាស់ ទ្រង់​ពុំ​ធ្វើ​ការ​ដោយ​បក្សព័ន្ធ​សម្ងាត់​ទាំង​ឡាយ​ទេ ហើយ​ទ្រង់​ក៏​មិន​ចង់​ឲ្យ​មនុស្ស​កំចាយ​ឈាម​ដែរ តែ​ហាម​មិន​ឲ្យ​ធ្វើ​យ៉ាង​នេះ​គ្រប់​ករណី​ទាំង​អស់ ចាប់​តាំង​ពី​កំណើត​នៃ​មនុស្ស​មក។"},{"vNo":"២០ ","txt":"ហើយ​ឥឡូវ​នេះ ខ្ញុំ​មរ៉ូណៃ មិន​សរសេរ​នូវ​របៀប​នៃ​សេចក្ដី​សម្បថ និង​បក្សព័ន្ធ​របស់​ពួក​គេ​ទេ ត្បិត​ការណ៍​នេះ​ត្រូវ​បាន​ឲ្យ​ខ្ញុំ​ដឹង​ថា វា​មាន​នៅ​ក្នុង​ចំណោម​ប្រជាជន​ទាំង​អស់ ហើយ​វា​មាន​នៅ​ក្នុង​ចំណោម​ពួក​សាសន៍​លេមិន។"},{"vNo":"២១ ","txt":"ហើយ​ពួក​គេ​បាន​បណ្ដាល​ឲ្យ​មាន​ ការ​បំផ្លិចបំផ្លាញ​ដល់​ប្រជាជន​នេះ ដែល​ខ្ញុំ​កំពុងតែ​និយាយ​ដល់​នៅ​ពេល​ឥឡូវ​នេះ ព្រម​ទាំង​ការ​បំផ្លិចបំផ្លាញ​ដល់​ប្រជាជន​នីហ្វៃ​ផង។"},{"vNo":"២២ ","txt":"ហើយ​សាសន៍​ណា​ក៏​ដោយ ដែល​គាំទ្រ​បក្សព័ន្ធ​សម្ងាត់​បែប​នេះ ដើម្បី​យក​អំណាច និង​កម្រៃ រហូត​ដល់​វា​រាលដាល​ពេញ​ទាំង​សាសន៍ មើល​ចុះ សាសន៍​នោះ​នឹង​ត្រូវ​បំផ្លាញ​ចោល ត្បិត​ព្រះ​អម្ចាស់​ទ្រង់​ពុំ​ទុក​ឲ្យ​ ឈាម​នៃ​ពួក​បរិសុទ្ធ​របស់​ទ្រង់ ដែល​នឹង​ត្រូវ​ខ្ចាយ​ដោយ​ពួក​គេ ត្រូវ​អំពាវនាវ​ដល់​ទ្រង់​ជានិច្ច​ពី​ដី​មក សូម​ការ​សង​សឹក​ដល់​ពួក​គេ ដោយ​ទ្រង់​នៅ​តែ​មិនទាន់​ សងសឹក​ឲ្យ​ពួក​គេ​នៅ​ឡើយ។"},{"vNo":"២៣ ","txt":"ហេតុ​ដូច្នោះ​ហើយ ឱ​ពួក​សាសន៍​ដទៃ​អើយ គឺជា​ប្រាជ្ញា​នៅ​ក្នុង​ព្រះ ដែល​ការណ៍​ទាំង​នេះ​ត្រូវ​បាន​បង្ហាញ​ដល់​អ្នក ដើម្បី​ដោយ​សារ​ការណ៍​នេះ នោះ​អ្នក​រាល់​គ្នា​អាច​ប្រែ​ចិត្ត​ពី​អំពើ​បាប​ទាំង​ឡាយ​របស់​អ្នក ហើយ​កុំ​ទុក​ឲ្យ​បក្សព័ន្ធ​សម្លាប់​ដ៏​សម្ងាត់​ទាំង​នេះ ត្រួតត្រា​លើ​អ្នក​រាល់​គ្នា​បាន​ឡើយ គឺជា​ពួក​ដែល​បាន​បង្កើត​ឡើង​ដើម្បី​រក​ អំណាច និង​កម្រៃ — ហើយ​កិច្ចការ មែន​ហើយ គឺ​កិច្ចការ​នៃ​ការ​បំផ្លិច​បំផ្លាញ​នឹង​ធ្លាក់​មក​លើ​អ្នក​រាល់​គ្នា មែន​ហើយ គឺ​ដាវ​នៃ​សេចក្ដី​យុត្តិធម៌​របស់​ព្រះ​ដ៏​នៅ​អស់​កល្ប​ជានិច្ច នឹង​ធ្លាក់​មក​លើ​អ្នក​រាល់​គ្នា​ចំពោះ​ការ​រំលំ និង​ការ​បំផ្លិចបំផ្លាញ​ដល់​អ្នក​រាល់​គ្នា បើ​សិន​ជា​អ្នក​រាល់​គ្នា​នឹង​ទុក​ឲ្យ​ការណ៍​ទាំង​នេះ​កើត​ឡើង។"},{"vNo":"២៤ ","txt":"ហេតុ​ដូច្នោះ​ហើយ ព្រះ​អម្ចាស់ ទ្រង់​បញ្ជា​អ្នក​រាល់​គ្នា​ថា កាលណា​អ្នក​រាល់​គ្នា​ឃើញ​ការណ៍​ទាំង​នេះ​កើត​ឡើង​ក្នុង​ចំណោម​អ្នក​រាល់​គ្នា នោះ​អ្នក​រាល់​គ្នា​ត្រូវ​ភ្ញាក់​រលឹក​ចំពោះ​ស្ថាន​ការ​ដ៏​ស្ញែង​ខ្លាច​របស់​អ្នក​រាល់​គ្នា ដោយ​ព្រោះ​បក្សព័ន្ធ​សម្ងាត់​នេះ ដែល​នឹង​មាន​នៅ​ក្នុង​ចំណោម​អ្នក​រាល់​គ្នា បើ​ពុំ​នោះ​សោត​ទេ គួរ​ឲ្យ​វេទនា​ដល់​វា​ណាស់ ដោយ​ព្រោះ​ឈាម​របស់​ពួក​អ្នក​ដែល​ត្រូវ​ស្លាប់ ត្បិត​ពួក​គេ​អំពាវនាវ​ចេញ​ពី​ធូលី​ដី សូម​ឲ្យ​មាន​ការ​សងសឹក​ដល់​បក្ស​ព័ន្ធ​នេះ និង​ដល់​ពួក​អ្នក​ដែល​បង្កើត​វា​ឡើង​ផង។"},{"vNo":"២៥ ","txt":"ត្បិត​ហេតុការណ៍​បាន​កើត​ឡើង​ថា អស់​អ្នក​ណា​ដែល​បង្កើត​វា​ឡើង ដើម្បី​ស្វែងរក​រំលំ​ សេរីភាព​នៃ​អស់​ទាំង​ដែនដី សាសន៍ និង​ប្រទេស​ទាំង​ឡាយ ហើយ​វា​នាំ​មក​នូវ​ការ​បំផ្លិចបំផ្លាញ​ដល់​ប្រជាជន​ទាំង​អស់ ត្បិត​វា​ត្រូវ​បាន​បង្កើត​ឡើង​ដោយ​អារក្ស ដែល​ជា​បិតា​នៃ​ការ​កុហក​ទាំង​អស់ គឺជា​ អ្នក​ភូត​កុហក​ដដែល​នោះ ដែល​បាន​បញ្ឆោត​ឪពុក​ម្ដាយ​ដើម​របស់​យើង មែន​ហើយ គឺជា​អ្នក​ភូត​កុហក​ដដែល​នោះ ដែល​បាន​នាំ​ឲ្យ​មនុស្ស​ធ្វើ​ឃាត ចាប់​តាំង​ពី​ដើមដំបូង​មក ជា​អ្នក​ដែល​បាន​ធ្វើ​ឲ្យ​ចិត្ត​មនុស្ស​រឹងទទឹង ធ្វើ​ឲ្យ​ពួក​គេ​សម្លាប់​ពួក​ព្យាការី ហើយ​ចោល​ថ្ម​ទៅ​លើ​ពួក​គេ ហើយ​បណ្ដេញ​ពួក​គេ​ចេញ ចាប់​តាំង​ពី​ដំបូង​មក​ម្ល៉េះ។"},{"vNo":"២៦ ","txt":"ហេតុ​ដូច្នោះ​ហើយ ខ្ញុំ​មរ៉ូណៃ ត្រូវ​បាន​បញ្ជា​ឲ្យ​សរសេរ​នូវ​ការណ៍​ទាំង​នេះ ដើម្បី​ឲ្យ​អំពើ​អាក្រក់​ត្រូវ​បាត់​អស់​ទៅ ហើយ​ថា​ពេល​វេលា​នឹង​មក​ដល់ ដែល​អារក្ស​សាតាំង​ ពុំ​អាច​មាន​អំណាច​ទៅ​លើ​ដួង​ចិត្ត​នៃ​កូន​ចៅ​មនុស្ស​បាន​ទេ ប៉ុន្តែ​ពួក​គេ​អាច​ត្រូវ​បាន​ បញ្ចុះ​បញ្ចូល​ឲ្យ​ធ្វើ​ល្អ​ពុំ​ឈប់​ឈរ ដើម្បី​ឲ្យ​ពួក​គេ​អាច​មក​ដល់​ប្រភព​ទឹក​នៃ​អស់​ទាំង​សេចក្ដី​សុចរិត ហើយ​បាន​សង្គ្រោះ៕"}]}