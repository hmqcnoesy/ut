{"heading":"បង​របស់​យ៉ារេឌ​ឃើញ​ព្រះ​អង្គុលី​នៃ​ព្រះ​អម្ចាស់ នៅ​ពេល​ទ្រង់​ពាល់​គ្រួស​១៦​ដុំ — ព្រះ​គ្រីស្ទ​ទ្រង់​បង្ហាញ​រាងកាយ​នៃ​ព្រះ​វិញ្ញាណ​របស់​ទ្រង់​ដល់​បង​របស់​យ៉ារេឌ — អស់​អ្នក​ណា​ដែល​ស្គាល់​ដោយ​ឥត​ខ្ចោះ ពុំ​អាច​ត្រូវ​បាំង​ពី​ខាង​ក្នុង​វាំងនន​បាន​ឡើយ — ប្រដាប់​បកប្រែ​ទាំង​ឡាយ​ត្រូវ​បាន​ផ្ដល់​ឲ្យ​ដើម្បី​យក​បញ្ជី​របស់​សាសន៍​យ៉ារេឌ​មក​កាន់​ពន្លឺ។","prevAbbr":"ether","prevNo":2,"nextAbbr":"ether","nextNo":4,"chapterTitle":"អេធើរ ៣","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា បង​របស់​យ៉ារេឌ (ឥឡូវ​នេះ ចំនួន​ភេត្រា​ដែល​បាន​ធ្វើ​ហើយ គឺ​មាន​ប្រាំបី​ក្បួន) បាន​ទៅ​ឯ​ភ្នំ​ដែល​ពួក​គេ​បាន​ហៅ​ថា ភ្នំ​សេឡិម ពី​ព្រោះ​មក​ពី​កម្ពស់​ខ្ពស់ ហើយ​បាន​រំលាយ​ថ្ម​មួយ​ទៅ​ជា​ក្រួស​១៦​ដុំ​តូច ហើយ​មាន​ពណ៌​ស​ភ្លឺ ហើយ​ថ្លា​ដូច​កញ្ចក់ ហើយ​លោក​បាន​កាន់​នៅ​ក្នុង​ដៃ​លោក​នៅ​លើ​កំពូល​ភ្នំ ហើយ​បាន​អំពាវនាវ​ទៅ​ព្រះ​អម្ចាស់​ទៀត​ថា ៖"},{"vNo":"២ ","txt":"ឱ​ព្រះ​អម្ចាស់​អើយ ទ្រង់​មាន​ព្រះ​បន្ទូល​ថា យើង​ខ្ញុំ​នឹង​ត្រូវ​ហ៊ុមព័ទ្ធ​ដោយ​ទឹកជំនន់។ ឥឡូវ​នេះ មើល​ចុះ ឱ​ព្រះ​អម្ចាស់​អើយ សូម​ទ្រង់​កុំ​ខ្ញាល់​នឹង​អ្នក​បម្រើ​របស់​ទ្រង់ ដោយ​សារ​ភាព​ទន់ខ្សោយ​របស់​គេ​នៅ​ចំពោះ​ទ្រង់​ឡើយ ត្បិត​យើង​ខ្ញុំ​ដឹង​ថា ទ្រង់​បរិសុទ្ធ ហើយ​គង់​នៅ​លើ​ស្ថានសួគ៌ ហើយ​យើង​ខ្ញុំ​នេះ​មិន​សក្ដិសម​នៅ​ចំពោះ​ព្រះ​អង្គ​ទេ ដោយ​សារ​ ការ​ធ្លាក់ នោះ​ ធម្មជាតិ​នៃ​យើង​ខ្ញុំ​បាន​ក្លាយ​ទៅ​ជា​អាក្រក់​ជានិច្ច ទោះ​ជា​យ៉ាង​ណា​ក៏​ដោយ ឱ​ព្រះ​អម្ចាស់​អើយ គង់តែ​ទ្រង់​បាន​ប្រទាន​ឲ្យ​យើង​ខ្ញុំ​នូវ​ព្រះ​បញ្ញត្តិ​មួយ​ដែល​ថា យើង​ខ្ញុំ​ត្រូវ​អំពាវនាវ​ដល់​ទ្រង់ ដើម្បី​ដោយ​សារ​ទ្រង់ នោះ​យើង​ខ្ញុំ​អាច​ទទួល​នូវ​អ្វីៗ​ដែល​យើង​ខ្ញុំ​ប៉ងប្រាថ្នា។"},{"vNo":"៣ ","txt":"មើល​ចុះ ឱ​ព្រះ​អម្ចាស់​អើយ ទ្រង់​បាន​វាយ​យើង​ខ្ញុំ ពី​ព្រោះ​មក​ពី​អំពើ​ទុច្ចរិត​របស់​យើង​ខ្ញុំ ហើយ​បាន​បណ្ដេញ​យើង​ខ្ញុំ​ទៅ ហើយ​អស់​រយៈ​ពេល​ជា​ច្រើន​ឆ្នាំ យើង​ខ្ញុំ​បាន​រស់នៅ​ក្នុង​ទី​រហោស្ថាន ទោះ​ជា​យ៉ាង​ណា​ក៏​ដោយ គង់តែ​ទ្រង់​មាន​ សេចក្ដី​មេត្តាករុណា​ដល់​យើង​ខ្ញុំ​ដែរ។ ឱ​ព្រះ​អម្ចាស់​អើយ សូម​ទ្រង់​ទត​សម្លឹង​មក​ទូលបង្គំ​ក្នុង​សេចក្ដី​អាណិត ហើយ​បំបែរ​សេចក្ដី​ពិរោធ​របស់​ទ្រង់​ចេញ​ពី​ប្រជាជន​របស់​ទ្រង់​នេះ​ទៅ ហើយ​សូម​កុំ​ទុក​ឲ្យ​ពួក​គេ​ទៅ​ឆ្លងកាត់​ជម្រៅ​ដ៏​គ្រាំ​គ្រេង​ក្នុង​ភាព​ងងឹត ប៉ុន្តែ​សូម​ទត​មើល​វត្ថុ​ទាំង​នេះ ដែល​ទូលបង្គំ​បាន​រំលាយ​ចេញ​ពី​ថ្ម។"},{"vNo":"៤ ","txt":"ហើយ ឱ​ព្រះ​អម្ចាស់​អើយ ទូលបង្គំ​ដឹង​ថា ទ្រង់​មាន​អស់​ទាំង​ ព្រះ​ចេស្ដា ហើយ​អាច​ធ្វើ​អ្វី​ក៏​ដោយ ដែល​ទ្រង់​សព្វ​ព្រះ​ហឫទ័យ ដើម្បី​ជា​ប្រយោជន៍​ដល់​មនុស្ស ហេតុ​ដូច្នេះ​ហើយ សូម​ទ្រង់​ពាល់​ក្រួស​ទាំង​នេះ ឱ​ព្រះ​អម្ចាស់​អើយ ដោយ​ព្រះ​អង្គុលី​របស់​ទ្រង់ ហើយ​រៀប​ចំ​ឲ្យ​វា​អាច​បាន​ភ្លឺ​ចែងចាំង​ក្នុង​ទី​ងងឹត ហើយ​វា​នឹង​ភ្លឺ​ចែងចាំង​ដល់​យើង​ខ្ញុំ នៅ​ក្នុង​ភេត្រា​ដែល​យើង​ខ្ញុំ​បាន​រៀបចំ​ឡើង ដើម្បី​ឲ្យ​យើង​ខ្ញុំ​អាច​មាន​ពន្លឺ នៅ​ពេល​យើង​ខ្ញុំ​ឆ្លងកាត់​សមុទ្រ។"},{"vNo":"៥ ","txt":"មើល​ចុះ ឱ​ព្រះ​អម្ចាស់​អើយ ទ្រង់​អាច​ធ្វើ​ការ​នេះ។ យើង​ខ្ញុំ​ដឹង​ថា ទ្រង់​អាច​បង្ហាញ​ព្រះ​ចេស្ដា​ដ៏​មហិមា ដែល​ មើល​ដូច​ជា​តូច​ចំពោះ​យោបល់​របស់​មនុស្ស។"},{"vNo":"៦ ","txt":"ហើយ​ហេតុការណ៍​បាន​កើត​ឡើង​ថា កាល​បង​របស់​យ៉ារេឌ​បាន​ទូល​ពាក្យ​ទាំង​នេះ​ហើយ មើល​ចុះ ព្រះ​អម្ចាស់​ទ្រង់​លូក​ព្រះ​ហស្ត​របស់​ទ្រង់​មក ហើយ​បាន​ពាល់​ក្រួស​ទាំង​នេះ​ម្ដង​មួយៗ​ដោយ​ព្រះ​អង្គុលី​របស់​ទ្រង់។ ហើយ​ វាំងនន​ត្រូវ​បាន​បើក​ចេញ​ពី​ភ្នែក​របស់​បង​របស់​យ៉ារេឌ ហើយ​លោក​បាន​ឃើញ​ព្រះ​អង្គុលី​នៃ​ព្រះ​អម្ចាស់ ហើយ​គឺ​ដូច​ជា​ម្រាមដៃ​របស់​មនុស្ស ដូច​សាច់ និង​ឈាម ហើយ​បង​របស់​យ៉ារេឌ​បាន​ដួល​ចុះ​នៅ​ចំពោះ​ព្រះ​អម្ចាស់ ត្បិត​លោក​ត្រូវ​ស្រឡាំងកាំង​ដោយ​ភិតភ័យ។"},{"vNo":"៧ ","txt":"ហើយ​ព្រះ​អម្ចាស់​ទ្រង់​បាន​ទត​ឃើញ​ថា បង​របស់​យ៉ារេឌ​បាន​ដួល​ចុះ​ទៅ​លើ​ដី ហើយ​ព្រះ​អម្ចាស់​ទ្រង់ មាន​ព្រះ​បន្ទូល​ទៅ​លោក​ថា ៖ ចូរ​ក្រោក​ឡើង ហេតុ​អ្វី​ក៏​អ្នក​ដួល?"},{"vNo":"៨ ","txt":"ហើយ​លោក​ទូល​ទៅ​ព្រះ​អម្ចាស់​ថា ៖ ទូលបង្គំ​បាន​ឃើញ​ព្រះ​អង្គុលី​នៃ​ព្រះ​អម្ចាស់ ហើយ​ទូលបង្គំ​ខ្លាចក្រែង​ទ្រង់​វាយ​ទូលបង្គំ ត្បិត​ទូលបង្គំ​ពុំ​ដឹង​ថា ព្រះ​អម្ចាស់​មាន​សាច់ និង​ឈាម។"},{"vNo":"៩ ","txt":"ហើយ​ព្រះ​អម្ចាស់​មាន​ព្រះ​បន្ទូល​ទៅ​លោ​ក​ថា ៖ ដោយ​សារ​សេចក្ដី​ជំនឿ​របស់​អ្នក នោះ​អ្នក​បាន​ឃើញ​ថា យើង​នឹង​យក​រូប​កាយ​ជា​ សាច់ និង​ឈាម ហើយ​ពុំ​ដែល​មាន​មនុស្ស​ឯណា​មក​ចំពោះ​យើង ហើយ​មាន​សេចក្ដី​ជំនឿ​ដ៏​លើសលប់​ដូច​អ្នក​សោះ ត្បិត​បើ​ពុំ​មែន​ដូច្នោះ​ទេ នោះ​អ្នក​ពុំ​អាច​មើល​ឃើញ​ម្រាមដៃ​របស់​យើង​បាន​ឡើយ។ តើ​អ្នក​បាន​ឃើញ​អ្វី​ក្រៅ​ពី​នេះ​ទេ?"},{"vNo":"១០ ","txt":"ហើយ​លោក​បាន​ទូល​ឆ្លើយ​ថា ៖ ទេ ព្រះ​អម្ចាស់ សូម​ព្រះ​អង្គ​បង្ហាញ​រូបអង្គ​ទ្រង់​ដល់​ទូលបង្គំ​ផង។"},{"vNo":"១១ ","txt":"ហើយ​ព្រះ​អម្ចាស់​មាន​ព្រះ​បន្ទូល​ទៅ​លោ​ក​ថា ៖ តើ​អ្នក​ជឿ​ពាក្យ​ដែល​យើង​នឹង​ប្រាប់​ឬ​ទេ?"},{"vNo":"១២ ","txt":"ហើយ​លោក​បាន​ទូល​ឆ្លើយ​ថា ៖ ព្រះ​ពរ ព្រះ​អម្ចាស់ ទូលបង្គំ​ដឹង​ថា ព្រះ​អង្គ​មាន​ព្រះ​បន្ទូល​នូវ​ការ​ពិត ត្បិត​ព្រះ​អង្គ​គឺជា​ព្រះ​នៃ​សេចក្ដី​ពិត ហើយ​ ពុំ​អាច​កុហក​ឡើយ។"},{"vNo":"១៣ ","txt":"ហើយ​កាល​លោក​បាន​ទូល​ពាក្យ​ទាំង​នេះ​ហើយ មើល​ចុះ ព្រះ​អម្ចាស់​ទ្រង់​បាន​ បង្ហាញ​រូបអង្គ​ទ្រង់​ដល់​លោក ហើយ​មាន​ព្រះ​បន្ទូល​ថា ៖ ដោយ​សារ​អ្នក​ដឹង​នូវ​ការណ៍​ទាំង​នេះ នោះ​អ្នក​ត្រូវ​បាន​ប្រោស​លោះ​ពី​ការ​ធ្លាក់ ហេតុ​ដូច្នេះ​ហើយ អ្នក​ត្រូវ​បាន​នាំ​មក​ឯ​វត្ត​មាន​របស់​យើង​វិញ ហេតុ​ដូច្នេះ​ហើយ យើង​ បង្ហាញ​រូប​យើង​ដល់​អ្នក។"},{"vNo":"១៤ ","txt":"មើល​ចុះ យើង​គឺជា​តួអង្គ​ដែល​ត្រូវ​បាន​រៀបចំ​ទុក ចាប់​តាំង​ពី​កំណើត​លោកិយ​មក ដើម្បី​ ប្រោស​លោះ​រាស្ត្រ​យើង។ មើល​ចុះ យើង​ជា​ព្រះ​យេស៊ូវ​គ្រីស្ទ យើង​ជា​ ព្រះ​វរបិតា និង​ជា​ព្រះ​រាជ​បុត្រា។ ដោយ​សារ​យើង នោះ​មនុស្ស​លោក​ទាំង​អស់​នឹង​មាន​ ជីវិត ឯ​ជីវិត​នោះ​គឺ​នៅ​អស់​កល្ប​ជានិច្ច គឺ​ពួក​អ្នក​ដែល​នឹង​ជឿ​ដល់​នាម​យើង ហើយ​ពួក​គេ​នឹង​ក្លាយ​ទៅ​ជា​ កូន​ប្រុស និង​កូន​ស្រី​របស់​យើង។"},{"vNo":"១៥ ","txt":"ហើយ​យើង​មិនដែល​បង្ហាញ​រូប​យើង​ដល់​មនុស្ស ដែល​យើង​បាន​បង្កើត​ឡើង​ទេ ត្បិត​មិនដែល​មាន​មនុស្ស​ណា​ ជឿ​ដល់​យើង ដូច​ជា​អ្នក​ជឿ​ឡើយ។ តើ​អ្នក​ឃើញ​ទេ​ថា អ្នក​ត្រូវ​បាន​បង្កើត​ឡើង​តាម​ រូប​របស់​យើង​ផ្ទាល់? មែន​ហើយ មនុស្ស​ទាំង​អស់​ត្រូវ​បាន​បង្កើត​ឡើង កាលពី​ដំបូង តាម​រូប​យើង​ផ្ទាល់។"},{"vNo":"១៦ ","txt":"មើល​ចុះ រូបរាង​នេះ​ដែល​អ្នក​ឃើញ​ឥឡូវ​នេះ គឺជា​រូបរាង​របស់​ វិញ្ញាណ​របស់​យើង ហើយ​មនុស្ស​ដែល​យើង​បាន​បង្កើត​ឡើង គឺ​តាម​រូបរាង​របស់​វិញ្ញាណ​យើង ហើយ​ដូច​ជា​យើង​លេច​មក​ក្នុង​វិញ្ញាណ​ឲ្យ​អ្នក​ឃើញ​យ៉ាង​ណា នោះ​យើង​ក៏​នឹង​លេច​មក​ឲ្យ​រាស្ត្រ យើង​ឃើញ​ក្នុង​សាច់ឈាម​យ៉ាង​នោះ​ដែរ។"},{"vNo":"១៧ ","txt":"ហើយ​ឥឡូវ​នេះ ដូចដែល​ខ្ញុំ​មរ៉ូណៃ បាន​និយាយ​ថា ខ្ញុំ​ពុំ​អាច​រៀប​រាប់​នូវ​ដំណើរ​រឿង​ដ៏​ពោរ​ពេញ ដែល​បាន​សរសេរ​ទុក​ទាំង​នេះ​ឲ្យ​បាន​អស់​នោះ​ទេ ហេតុ​ដូច្នេះ​ហើយ គឺ​ល្មម​ឲ្យ​ខ្ញុំ​គ្រាន់តែ​និយាយ​ថា ព្រះ​យេស៊ូវ​ទ្រង់​ បាន​បង្ហាញ​រូបអង្គ​ទ្រង់​ដល់​បុរស​នេះ​នៅ​ក្នុង​វិញ្ញាណ​យ៉ាង​ណា នោះ​ក៏​ដូច​របៀប និង​រូប​ភាព​នៃ​អង្គ​តែមួយ ដូចដែល​ទ្រង់​បាន​បង្ហាញ​រូបអង្គ​ទ្រង់​ដល់​ពួក​សាសន៍​នីហ្វៃ​ដែរ។"},{"vNo":"១៨ ","txt":"ហើយ​ទ្រង់​បាន​ធ្វើ​ការងារ​បម្រើ​ដល់​លោក ដូចដែល​ទ្រង់​បាន​ធ្វើ​ការងារ​បម្រើ​ដល់​ពួក​សាសន៍​នីហ្វៃ​ដែរ ហើយ​ការណ៍​អស់​ទាំង​នេះ គឺ​ដើម្បី​ទុក​ឲ្យ​បុរស​នេះ​អាច​ដឹង​ថា ទ្រង់​គឺជា​ព្រះ ពី​ព្រោះ​មក​ពី​កិច្ចការ​ដ៏​មហិមា​ជា​ច្រើន ដែល​ព្រះ​អម្ចាស់​ទ្រង់​បាន​បង្ហាញ​ដល់​លោក។"},{"vNo":"១៩ ","txt":"ហើយ​ដោយ​សារ​តម្រិះ​របស់​បុរស​នេះ នោះ​លោក​ពុំ​អាច​ត្រូវ​បាំង​មិន​ឲ្យ​ឃើញ​នៅ​ខាង​ក្នុង​ វាំងនន​ឡើយ ហើយ​លោក​បាន​ឃើញ​ព្រះ​អង្គុលី​នៃ​ព្រះ​យេស៊ូវ គឺ​នៅ​ពេល​លោក​ឃើញ នោះ​លោក​បាន​ដួល​ចុះ ដោយ​ភិតភ័យ ត្បិត​លោក​បាន​ដឹង​ថា នោះ​គឺជា​ព្រះ​អង្គុលី​នៃ​ព្រះ​អម្ចាស់ ហើយ​លោក​អស់​មាន​សេចក្ដី​ជំនឿ​ទៀត​ហើយ ត្បិត​លោក​បាន​ដឹង​គឺ​គ្មាន​សង្ស័យ​អ្វី​ឡើយ។"},{"vNo":"២០ ","txt":"ហេតុ​ដូច្នោះ​ហើយ ដោយ​មាន​តម្រិះ​ដ៏​ឥត​ខ្ចោះ​អំពី​ព្រះ នោះ​លោក​ ពុំ​អាច​ត្រូវ​បាំង​ពី​ខាង​ក្នុង​វាំងនន​បាន​ឡើយ ហេតុ​ដូច្នេះ​ហើយ លោក​បាន​ឃើញ​ព្រះ​យេស៊ូវ ហើយ​ទ្រង់​បាន​ធ្វើ​ការងារ​បម្រើ​ដល់​លោក។"},{"vNo":"២១ ","txt":"ហើយ​ហេតុការណ៍​បាន​កើត​ឡើង​ថា ព្រះ​អម្ចាស់​ទ្រង់​មាន​ព្រះ​បន្ទូល​ទៅ​បង​របស់​យ៉ារេឌ​ថា ៖ មើល​ចុះ អ្នក​មិន​ត្រូវ​ទុក​ឲ្យ​ការណ៍​ទាំង​នេះ ដែល​អ្នក​បាន​ឃើញ ហើយ​បាន​ឮ​មក លេច​ឮ​ដល់​មនុស្ស​លោក​ឡើយ រហូត​ដល់​ ពេល​នោះ​មក​ដល់ កាល​យើង​នឹង​តម្កើង​នាម យើង នៅ​ក្នុង​សាច់ឈាម ហេតុ​ដូច្នោះ​ហើយ អ្នក​ត្រូវ​លាក់​ការណ៍​ទាំង​នេះ ដែល​អ្នក​បាន​ឃើញ ហើយ​បាន​ឮ​មក ហើយ​កុំ​បញ្ចេញ​ប្រាប់​អ្នក​ឯណា​ឲ្យ​សោះ។"},{"vNo":"២២ ","txt":"ហើយ​មើល​ចុះ កាលណា​អ្នក​ត្រូវ​មក​រក​យើង នោះ​អ្នក​ត្រូវ​សរសេរ​អំពី​ការណ៍​នោះ ហើយ​ត្រូវ​បិទ​ការណ៍​នោះ​ទុក ដើម្បី​កុំ​ឲ្យ​អ្នក​ណា​ម្នាក់​អាច​បកប្រែ​បាន​ឡើយ ត្បិត​អ្នក​ត្រូវ​សរសេរ​អំពី​ការណ៍​នោះ​នៅ​ក្នុង​ភាសា​មួយ ដើម្បី​កុំ​ឲ្យ​ការណ៍​នោះ​អាច​អាន​បាន។"},{"vNo":"២៣ ","txt":"ហើយ​មើល​ចុះ ត្បូង​ ពីរ​ដុំ​នេះ យើង​នឹង​ឲ្យ​ទៅ​អ្នក ហើយ​អ្នក​ត្រូវ​បិទ​ត្រាទុក​ជាមួយ​នឹង​ការណ៍​ទាំង​ឡាយ​ដែល​អ្នក​នឹង​សរសេរ​ផង។"},{"vNo":"២៤ ","txt":"ត្បិត​មើល​ចុះ ភាសា​ដែល​អ្នក​ត្រូវ​សរសេរ​នោះ យើង​បាន​បំភាន់​ហើយ ហេតុ​ដូច្នោះ​ហើយ ដល់​ពេល​ដែល​យើង​កំណត់ទុក នោះ​យើង​នឹង​ធ្វើ​ឲ្យ​ត្បូង​ទាំង​នេះ​បង្ហាញ​យ៉ាង​ច្បាស់​ដល់​ភ្នែក​មនុស្ស​នូវ​ការណ៍​ទាំង​នេះ ដែល​អ្នក​ត្រូវ​សរសេរ។"},{"vNo":"២៥ ","txt":"ហើយ​កាល​ព្រះ​អម្ចាស់ ទ្រង់​មាន​ព្រះ​បន្ទូល​នូវ​ពាក្យ​ទាំង​នេះ​ហើយ នោះ​ទ្រង់​បាន​បង្ហាញ​ដល់​បង​របស់​យ៉ារេឌ​នូវ​បណ្ដាជន​ ទាំង​អស់​នៅ​លើ​ផែនដី ទាំង​ពួក​អ្នក​ដែល​ធ្លាប់​រស់នៅ និង​ពួក​អ្នក​ដែល​នឹង​រស់នៅ​ផង ហើយ​ទ្រង់​ពុំ​បាន​លាក់​ពួក​នោះ​ពី​ភ្នែក​លោក​ឡើយ គឺ​រហូត​ដល់​ចុង​ផែនដី។"},{"vNo":"២៦ ","txt":"ត្បិត​ទ្រង់​ធ្លាប់​បាន​ប្រាប់​លោក​ពី​ពេល​មុនៗ​ថា បើ​សិន​ជា​លោក​ ជឿ​ដល់​ទ្រង់ ថា​ទ្រង់​អាច​បង្ហាញ​ដល់​លោក​នូវ​ការណ៍​ ទាំង​អស់ — នោះ​នឹង​ត្រូវ​បាន​បង្ហាញ​ដល់​លោក​មែន ហេតុ​ដូច្នេះ​ហើយ ព្រះ​អម្ចាស់​ទ្រង់​ពុំ​អាច​លាក់​អ្វី​ពី​លោក​បាន​ឡើយ ត្បិត​លោក​បាន​ដឹង​ថា ព្រះ​អម្ចាស់ ទ្រង់​អាច​បង្ហាញ​លោក​នូវ​ការណ៍​ទាំង​អស់។"},{"vNo":"២៧ ","txt":"ហើយ​ព្រះ​អម្ចាស់​ទ្រង់​មាន​ព្រះ​បន្ទូល​ទៅ​លោក​ថា ៖ ចូរ​សរសេរ​ការណ៍​ទាំង​នេះ ហើយ​ បិទ​ត្រាទុក​ចុះ ហើយ​យើង​នឹង​បង្ហាញ​ការណ៍​នោះ​ដល់​កូន​ចៅ​មនុស្ស​ដល់​ពេល​កំណត់​របស់​យើង។"},{"vNo":"២៨ ","txt":"ហើយ​ហេតុការណ៍​បាន​កើត​ឡើង​ថា ព្រះ​អម្ចាស់​ទ្រង់​បាន​បញ្ជា​ដល់​លោក​ថា លោក​ត្រូវ​បិទ​ ត្បូង​ទាំង​ពីរ​ដុំ ដែល​លោក​បាន​ទទួល​នោះ​ទុក ហើយ​មិន​ត្រូវ​បង្ហាញ​ឲ្យ​សោះ រហូត​ដល់​ពេល​ព្រះ​អម្ចាស់ ទ្រង់​នឹង​បង្ហាញ​ត្បូង​ទាំង​នោះ​ដល់​កូន​ចៅ​មនុស្ស៕"}]}