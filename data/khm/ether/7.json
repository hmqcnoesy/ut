{"heading":"អូរៃហា​សោយរាជ្យ​នៅ​ក្នុង​សេចក្ដី​សុចរិត — នៅ​កណ្ដាល​ការ​ដណ្ដើម​រាជ្យ និង​ការ​ទាស់ទែង​គ្នា នោះ​នគរ​ស៊ូល និង​កូហូរ ត្រូវ​បាន​រៀបចំ​ឡើង — ពួក​ព្យាការី​កាត់ទោស​ដល់​សេចក្ដី​ទុច្ចរិត និង​ការ​ថ្វាយ​បង្គំ​រូប​ព្រះ​របស់​ប្រជាជន បន្ទាប់​មក​ពួក​គេ​ប្រែ​ចិត្ត។","prevAbbr":"ether","prevNo":6,"nextAbbr":"ether","nextNo":8,"chapterTitle":"អេធើរ ៧","verses":[{"vNo":"១ ","txt":"ហើយ​ហេតុការណ៍​បាន​កើត​ឡើង​ថា អូរៃហា​បាន​អនុវត្ត​សេចក្ដី​ជំនុំ​ជំរះ​នៅ​លើ​ដែនដី ដោយ​នូវ​សេចក្ដី​សុចរិត​អស់​មួយ​ជីវិត​របស់​ទ្រង់ គឺ​អស់​ពេល​ដ៏​យូរ។"},{"vNo":"២ ","txt":"ហើយ​ទ្រង់​មាន​បុត្រា​បុត្រី​ទាំង​ឡាយ មែន​ហើយ ទ្រង់​មាន​បុត្រា​បុត្រី​សាមសិប​មួយ​នាក់ ក្នុង​ចំណោម​នោះ មាន​បុត្រា​ម្ភៃ​បី​នាក់។"},{"vNo":"៣ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បង្កើត​បាន គិប ផង​ក្នុង​កាល​ទ្រង់​មាន​ព្រះ​ជន្មាយុ​ចាស់​ទៅ​ហើយ។ ហើយ​ហេតុការណ៍​បាន​កើត​ឡើង​ថា គិប សោយរាជ្យ​ជំនួស​ទ្រង់ ហើយ​គិប បង្កើត​បាន​កូរីហូរ។"},{"vNo":"៤ ","txt":"ហើយ​កាល​កូរីហូរ​មាន​អាយុ​សាមសិប​ពីរ​ឆ្នាំ លោក​បាន​បះបោរ​ប្រឆាំង​នឹង​បិតា​លោក ហើយ​បាន​ឆ្លង​ទៅ​នៅ​លើ​ដែនដី​នីហូរ ហើយ​លោក​មាន​កូន​ប្រុស និង​កូន​ស្រី​ទាំង​ឡាយ ហើយ​ពួក​គេ​បាន​ក្លាយ​ទៅ​ជា​ស្រស់​ល្អ​ដ៏​លើសលប់ ហេតុ​ដូច្នោះ​ហើយ កូរីហូរ​បាន​ទាក់​ទាញ​មនុស្ស​ជា​ច្រើន​ទៅ​តាម​លោក។"},{"vNo":"៥ ","txt":"ហើយ​កាល​លោក​ប្រមូល​បាន​កងទ័ព​មួយ​ហើយ នោះ​លោក​បាន​ឡើង​មក​ដែនដី​ម៉ូរ៉ុន គឺជា​ទី​ដែល​ស្ដេច​គង់ ហើយ​បាន​ចាប់​ទ្រង់​ធ្វើ​ជា​ឈ្លើយ ដែល​បាន​សម្រេច​នូវ​ពាក្យ​ដែល​បង​របស់​យ៉ារេឌ​បាន​ និយាយ​ថា ពួក​គេ​នឹង​ត្រូវ​នាំ​ទៅ​ក្នុង​ការ​ជាប់​ឃុំឃាំង។"},{"vNo":"៦ ","txt":"ឥឡូវ​នេះ ដែនដី​ម៉ូរ៉ុន ជាទី​ដែល​ស្ដេច​គង់​នៅ​ជិត​ដែនដី​ដែល​ពួក​សាសន៍​នីហ្វៃ​ហៅ​ថា ដែនដី​ចោល​ស្ងាត់។"},{"vNo":"៧ ","txt":"ហើយ​ហេតុការណ៍​បាន​កើត​ឡើង​ថា គិប រស់នៅ​ក្នុង​ការ​ជាប់​ឃុំ​ឃាំង ហើយ​ប្រជាជន​របស់​ទ្រង់ផង នៅ​ក្រោម​កូរីហូរ ជា​បុត្រ​របស់​ទ្រង់ រហូត​ដល់​លោក​មាន​ព្រះ​ជន្មាយុ​ចាស់​ខ្លាំង ក៏​ប៉ុន្តែ គិប មាន​បុត្រ​មួយ​នាម ស៊ូល ក្នុង​កាល​ទ្រង់​មាន​ព្រះ​ជន្មាយុ​ចាស់​ទៅ​ហើយ គឺ​នៅ​ក្នុង​ពេល​ទ្រង់​ត្រូវ​ជាប់​ឃុំឃាំង​នៅ​ឡើយ។"},{"vNo":"៨ ","txt":"ហើយ​ហេតុការណ៍​បាន​កើត​ឡើង​ថា ស៊ូល​ខឹង​នឹង​ព្រះ​ជេដ្ឋា​របស់​លោក ហើយ​ស៊ូល​បាន​ក្លាយ​ជា​ខ្លាំង​ពូកែ ហើយ​បាន​ក្លាយ​ជា​បុរស​ម្នាក់​ដែល​មាន​កម្លាំង​ខ្លាំង​ពូកែ ហើយ​លោក​ក៏​ពូកែ​ខាង​ការ​ជំនុំ​ជំរះ​ផង។"},{"vNo":"៩ ","txt":"ហេតុ​ដូច្នោះ​ហើយ លោក​បាន​ទៅ​ភ្នំ​អេប្រាអិម ហើយ​លោក​បាន​រំលាយ​ចេញ​ពី​ភ្នំ​នោះ ហើយ​ធ្វើ​ដាវ​ទាំង​ឡាយ​ពី​ដែក សម្រាប់​ពួក​អ្នក​ដែល​លោក​បាន​ទាក់​ទាញ​មក​ជា​មួយ​លោក ហើយ​បន្ទាប់​ពី​លោក​បាន​ប្រដាប់​អាវុធ​ឲ្យ​ពួក​គេ​ដោយ​ដាវ​ហើយ នោះ​លោក​បាន​ត្រឡប់​ទៅ​ទី​ក្រុង​នីហូរ​វិញ ហើយ​បាន​ច្បាំង​ជាមួយ​ព្រះ​ជេដ្ឋា​របស់​លោក គឺ​កូរីហូរ ដោយ​មធ្យោបាយ​នេះ លោក​យក​បាន​នគរ ហើយ​បាន​ថ្វាយ​នគរ​ទៅ គិប ជា​បិតា​លោក។"},{"vNo":"១០ ","txt":"ហើយ​ឥឡូវ​នេះ ដោយ​សារ​ការ​ដែល​ស៊ូល​បាន​ធ្វើ នោះ​បិតា​លោក​បាន​ប្រគល់​នគរ​ឲ្យ​លោក ហេតុ​ដូច្នេះ​ហើយ ទ្រង់​បាន​ចាប់​ផ្ដើម​សោយរាជ្យ​ជំនួស​បិតា​លោក។"},{"vNo":"១១ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បាន​អនុវត្ត​សេចក្ដី​ជំនុំ​ជំរះ​ដោយ​នូវ​សេចក្ដី​សុចរិត ហើយ​ទ្រង់​បាន​ពង្រីក​នគរ​របស់​ទ្រង់​ពាស​ពេញ​លើ​អស់​ទាំង​ផ្ទៃ​ដែនដី ត្បិត​ប្រជាជន​មាន​ចំនួន​ដ៏​ច្រើន​លើសលប់។"},{"vNo":"១២ ","txt":"ហើយ​ហេតុការណ៍​បាន​កើត​ឡើង​ថា ស៊ូល​ក៏​បង្កើត​បាន​បុត្រា​បុត្រី​ទាំង​ឡាយ។"},{"vNo":"១៣ ","txt":"ហើយ​កូរីហូរ​បាន​ប្រែ​ចិត្ត​ចំពោះ​អំពើ​អាក្រក់​ជា​ច្រើន ដែល​លោក​បាន​ប្រព្រឹត្ត ហេតុ​ដូច្នោះ​ហើយ ស៊ូល​បាន​ប្រទាន​អំណាច​ដល់​លោក​នៅ​ក្នុង​នគរ។"},{"vNo":"១៤ ","txt":"ហើយ​ហេតុការណ៍​បាន​កើត​ឡើង​ថា កូរីហូរ​មាន​កូន​ប្រុស និង​កូន​ស្រី​ជា​ច្រើន។ ហើយ​ក្នុង​ចំណោម​កូន​ប្រុស​របស់​កូរីហូរ នោះ​មាន​ម្នាក់​ឈ្មោះ ណូអេ។"},{"vNo":"១៥ ","txt":"ហើយ​ហេតុការណ៍​បាន​កើត​ឡើង​ថា ណូអេ​បាន​បះបោរ​ប្រឆាំង​នឹង​ស៊ូល ដែល​ជា​ស្ដេច ព្រម​ទាំង​ប្រឆាំង​នឹង​ឪពុក​ខ្លួន គឺ​កូរីហូរ ផង ហើយ​បាន​ទាក់​ទាញ​បង​របស់​ខ្លួន គឺ​កូហូរ​ទៅ​ជា​មួយ ហើយ​បង​ប្អូន​ទាំង​អស់​របស់​លោក និង​មនុស្ស​ជា​ច្រើន​ផង។"},{"vNo":"១៦ ","txt":"ហើយ​លោក​បាន​ធ្វើ​ចម្បាំង​នឹង​ស៊ូល​ដែល​ជា​ស្ដេច​ក្នុង​ចម្បាំង​នោះ លោក​យក​បាន​ដែនដី ដែល​ជា​កេរ្តិ៍​អាករ​ដំបូង​របស់​ពួក​គេ ហើយ​លោក​បាន​ក្លាយ​ទៅ​ជា​ស្ដេច​លើ​ផ្នែក​នៃ​ដែនដី​នោះ។"},{"vNo":"១៧ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បាន​ធ្វើ​ចម្បាំង​ជា​ថ្មី​នឹង​ស៊ូល ដែល​ជា​ស្ដេច ហើយ​ទ្រង់​ចាប់​បាន​ស៊ូល​ដែល​ជា​ស្ដេច ហើយ​នាំ​ទ្រង់​យក​ទៅ​ជា​ឈ្លើយ​ទៅ​ឯ​ម៉ូរ៉ុន។"},{"vNo":"១៨ ","txt":"ហើយ​ហេតុការណ៍​បាន​កើត​ឡើង​ថា នៅ​ពេល​ដែល​ទ្រង់​រៀប​នឹង​ប្រហារ​លោក នោះ​ពួក​បុត្រា​របស់​ស៊ូល​បាន​លប​ចូល​ទៅ​ក្នុង​ដំណាក់​របស់​ណូអេ​នៅ​ពេល​យប់ ហើយ​បាន​សម្លាប់​ទ្រង់​ចោល​ទៅ ហើយ​បាន​ទម្លាយ​ទ្វារ​គុក ហើយ​បាន​នាំ​បិតា​ពួក​គេ​ចេញ​មក ហើយ​បាន​លើក​ទ្រង់​ដាក់​លើ​បល្ល័ង្ក​ក្នុង​នគរ​របស់​ទ្រង់​ផ្ទាល់។"},{"vNo":"១៩ ","txt":"ហេតុ​ដូច្នោះ​ហើយ បុត្រ​នៃ​ណូអេ បាន​កសាង​នគរ​របស់​ទ្រង់​ឡើង​ជំនួស​បិតា​ទ្រង់​វិញ ទោះ​ជា​យ៉ាង​ណា​ក៏​ដោយ គង់តែ​ពួក​គេ​ពុំ​មាន​អំណាច​អ្វី​ទៅ​លើ​ស៊ូល​ដែល​ជា​ស្ដេច​ទៀត​ឡើយ ហើយ​ប្រជាជន​ដែល​នៅ​ក្រោម​រាជ្យ​របស់​ស្ដេច​ស៊ូល​បាន​ចម្រើន​ឡើង​ជា​ខ្លាំង ហើយ​បាន​ក្លាយ​ទៅ​ជា​ខ្លាំង​ពូកែ។"},{"vNo":"២០ ","txt":"ហើយ​ប្រទេស​ត្រូវ​បាន​បែងចែក ហើយ​មាន​នគរ​ពីរ គឺ​នគរ​របស់​ស៊ូល និង​នគរ​របស់​កូហូរ ដែល​ជា​បុត្រ​របស់​ណូអេ។"},{"vNo":"២១ ","txt":"ហើយ​កូហូរ ដែល​ជា​បុត្រ​របស់​ណូអេ បាន​បញ្ជា​ប្រជាជន​របស់​ទ្រង់​ឲ្យ​ទៅ​ច្បាំង​នឹង​ស៊ូល នៅ​ក្នុង​ចម្បាំង​នោះ ស៊ូល បាន​វាយ​ឈ្នះ​ពួក​គេ ហើយ​បាន​សម្លាប់​កូហូរ។"},{"vNo":"២២ ","txt":"ហើយ​ឥឡូវ​នេះ កូហូរ​មាន​បុត្រ​ម្នាក់ ដែល​មាន​ឈ្មោះ​ថា នីមរ៉ូឌ ហើយ​នីមរ៉ូឌ​បាន​ព្រម​ប្រគល់​នគរ​របស់​កូហូរ​ទៅ​ឲ្យ​ស៊ូល ហើយ​លោក​បាន​ទទួល​ការ​ប្រោសប្រណី​នៅ​ក្នុង​ព្រះ​នេត្រ​នៃ​ស៊ូល ហេតុ​ដូច្នោះ​ហើយ ស៊ូល​បាន​ប្រទាន​ការ​ប្រោសប្រណី​ដ៏​ច្រើន​ដល់​លោក ហើយ​លោក​បាន​ធ្វើ​តាម​ទំនើង​ចិត្ត​ខ្លួន​នៅ​ក្នុង​នគរ​របស់​ស៊ូល។"},{"vNo":"២៣ ","txt":"ហើយ​នៅ​ក្នុង​រាជ្យ​របស់​ស៊ូល មាន​ពួក​ព្យាការី​មក​ក្នុង​ចំណោម​ប្រជាជន ដែល​ត្រូវ​បាន​ព្រះ​អម្ចាស់​ចាត់​ឲ្យ​មក​ព្យាករ​ថា អំពើ​ទុច្ចរិត និង​ ការ​ថ្វាយ​បង្គំ​រូប​ព្រះ​នៃ​ប្រជាជន កំពុងតែ​នាំ​បណ្ដាសា​មួយ​មក​ដល់​ដែនដី​នេះ ហើយ​ពួក​គេ​នឹង​ត្រូវ​បំផ្លាញ​ចោល បើ​សិន​ជា​ពួក​គេ​ពុំ​ប្រែ​ចិត្ត​ទេ។"},{"vNo":"២៤ ","txt":"ហើយ​ហេតុការណ៍​បាន​កើត​ឡើង​ថា ប្រជាជន​បាន​ជេរប្រមាថ​ពួក​ព្យាការី ហើយ​បាន​ចំអកឡកឡឺយ​ដាក់​ពួក​គេ។ ហើយ​ហេតុ​ការណ៍​បាន​កើត​ឡើង​ថា ស្ដេច​ស៊ូល​បាន​អនុវត្ត​សេចក្ដី​ជំនុំ​ជំរះ​ដល់​អស់​អ្នក​ទាំង​ឡាយ​ណា ដែល​បាន​ជេរប្រមាថ​ពួក​ព្យាការី។"},{"vNo":"២៥ ","txt":"ហើយ​លោក​បាន​អនុវត្ត​ច្បាប់​មួយ​ទូ​ទៅ​អស់​ទាំង​ដែនដី ដែល​ប្រទាន​អំណាច​ទៅ​ពួក​ព្យាការី​ថា ពួក​គេ​អាច​ទៅ​ទីណា​ក៏​ដោយ​តាម​តែ​គេ​ចង់ ហើយ​ដោយ​ហេតុ​នេះ ប្រជាជន​ត្រូវ​បាន​នាំ​មក​ដល់​ការ​ប្រែ​ចិត្ត។"},{"vNo":"២៦ ","txt":"ហើយ​ពី​ព្រោះ​ប្រជាជន​បាន​ប្រែ​ចិត្ត​ពី​អំពើ​ទុច្ចរិត​ទាំង​ឡាយ និង​ការ​ថ្វាយ​បង្គំ​រូប​ព្រះ​របស់​ពួក​គេ នោះ​ព្រះ​អម្ចាស់​ទ្រង់​បាន​លើក​លែង​ជីវិត​ឲ្យ​ពួក​គេ ហើយ​ពួក​គេ​បាន​ចាប់​ផ្ដើម​ចម្រើន​ឡើង​នៅ​លើ​ដែនដី​ទៀត។ ហើយ​ហេតុការណ៍​បាន​កើត​ឡើង​ថា ស៊ូល​មាន​បុត្រា​បុត្រី​ទាំង​ឡាយ ក្នុង​កាល​ទ្រង់​មាន​ព្រះ​ជន្មាយុ​ចាស់​ទៅ​ហើយ។"},{"vNo":"២៧ ","txt":"ហើយ​អស់​មាន​សង្គ្រាម​ទៀត​នៅ​ក្នុង​ជីវិត​ស៊ូល ហើយ​ទ្រង់​បាន​នឹក​ចាំ​ដល់​ការណ៍​ដ៏​ធំ​ទាំង​ឡាយ​ដែល​ព្រះ​អម្ចាស់​ទ្រង់​បាន​ធ្វើ​ដើម្បី​ពួក​អយ្យកោ​របស់​ទ្រង់ ក្នុង​ការ​នាំ​ពួក​គេ​ ឆ្លងកាត់​ទី​ជម្រៅ​ដ៏​ធំ​មក​ដល់​ដែនដី​សន្យា ហេតុ​ដូច្នោះ​ហើយ ទ្រង់​បាន​អនុវត្ត​សេចក្ដី​ជំនុំ​ជំរះ ដោយ​នូវ​សេចក្ដី​សុចរិត​អស់​មួយ​ជីវិត​ទ្រង់៕"}]}