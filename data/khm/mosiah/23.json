{"heading":"អាលម៉ា​មិន​ព្រម​ធ្វើ​ជា​ស្ដេច — លោក​បម្រើ​ជា​សង្ឃ​ជាន់​ខ្ពស់ — ព្រះ​អម្ចាស់​ទ្រង់​ប្រដៅ​រាស្ត្រ​ទ្រង់ ហើយ​ពួក​សាសន៍​លេមិន​វាយ​យក​ដែនដី​ហេឡាម — អាមូឡុន​ជា​មេដឹកនាំ​ពួក​សង្ឃ​ទុច្ចរិត​នៃ​ស្ដេច​ណូអេ គ្រប់​គ្រង​ដោយ​នៅ​ចំណុះ​ក្រោម​រាជ្យ​លេមិន។ ប្រមាណ​ជា​ឆ្នាំ ១៤៥–១២១ ម.គ.ស.។","sectionHeading":"ដំណើរ​រឿង​អំពី​អាលម៉ា និង​រាស្ត្រ​នៃ​ព្រះ​អម្ចាស់ ដែល​ត្រូវ​ដេញ​ឲ្យ​ចូល​ទៅ​ក្នុង​ទី​រហោស្ថាន ដោយ​ប្រជាជន​របស់​ស្ដេច​ណូអេ។","prevAbbr":"mosiah","prevNo":22,"nextAbbr":"mosiah","nextNo":24,"chapterTitle":"ម៉ូសាយ ២៣","verses":[{"vNo":"១ ","txt":"ឥឡូវ​នេះ អាលម៉ា ដោយ​បាន​ទទួល​ការ​ព្រមាន​ពី​ព្រះ​អម្ចាស់​ថា ពល​ទ័ព​របស់​ស្ដេច​ណូអេ​នឹង​មក​វាយ​ពួក​គេ ហើយ​ដោយ​បាន​ប្រាប់​ឲ្យ​ប្រជាជន​របស់​លោក​ដឹង​រឿង​នេះ ហេតុ​ដូច្នេះ​ហើយ ទើប​ពួក​គេ​ប្រមូល​ហ្វូង​ចៀម​របស់​គេ ហើយ​យក​ធញ្ញជាតិ​របស់​គេ ហើយ​បាន​ចេញ ដំណើរ​ទៅ​ក្នុង​ទី​រហោស្ថាន មុន​ពេល​ពល​ទ័ព​របស់​ស្ដេច​ណូអេ​មក​ដល់។"},{"vNo":"២ ","txt":"ហើយ​ព្រះ​អម្ចាស់​ទ្រង់​បាន​ប្រទាន​កម្លាំង​ឲ្យ​ពួក​គេ ដើម្បី​កុំ​ឲ្យ​ពល​របស់​ស្ដេច​ណូអេ​អាច​តាម​ទាន់ ហើយ​បំផ្លាញ​ពួក​គេ​ចោល​ឡើយ។"},{"vNo":"៣ ","txt":"ហើយ​ពួក​គេ​បាន​ធ្វើ​ដំណើរ​អស់​ប្រាំបី​ថ្ងៃ​នៅ​ក្នុង​ទី​រហោស្ថាន។"},{"vNo":"៤ ","txt":"ហើយ​ពួក​គេ​បាន​មក​ដល់​ដែនដី​មួយ មែន​ហើយ ជា​ដែនដី​ដ៏​ល្អ ហើយ​មាន​សម្រស់​ក្រៃលែង ជា​ដែនដី​មួយ​ដែល​មាន​ទឹក​សុទ្ធ។"},{"vNo":"៥ ","txt":"ហើយ​ពួក​គេ​បាន​បោះ​ត្រសាល ហើយ​បាន​ចាប់​ផ្ដើម​ភ្ជួរ​ដី ហើយ​ចាប់​ផ្ដើម​សង់​អគារ​ទាំង​ឡាយ មែន​ហើយ ពួក​គេ​ជា​អ្នក ឧស្សាហ៍ ហើយ​ធ្វើ​ពលកម្ម​ដោយ​អស់​ពី​កម្លាំង។"},{"vNo":"៦ ","txt":"ហើយ​ប្រជាជន​មាន​បំណង​ចង់​ឲ្យ​អាលម៉ា​ធ្វើ​ជា​ស្ដេច​ពួក​គេ ព្រោះ​លោក​ជា​មនុស្ស​ម្នាក់​ដែល​ពួក​គេ​ស្រឡាញ់។"},{"vNo":"៧ ","txt":"ប៉ុន្តែ​លោក​បាន​និយាយ​ទៅ​កាន់​ពួក​គេ​ថា ៖ មើល​ចុះ យើង​ មិន​ចាំ​បាច់​ត្រូវ​មាន​ស្ដេច​ទេ ត្បិត​ព្រះ​អម្ចាស់ ទ្រង់​មាន​ព្រះ​បន្ទូល​ដូច្នេះ​ថា ៖ អ្នក​រាល់​គ្នា​មិន​ត្រូវ​លើក​តម្កើង​មនុស្ស​ម្នាក់ ជាង​មនុស្ស​ម្នាក់​ទៀត​ឡើយ ឬ​បុរស​ម្នាក់​មិន​ត្រូវ​គិត​ថា​ខ្លួន​ខ្ពស់​ជាង​ម្នាក់​ទៀត​ទេ ហេតុ​ដូច្នេះ​ហើយ ខ្ញុំ​ប្រាប់​អ្នក​រាល់​គ្នា​ថា អ្នក​រាល់​គ្នា​មិន​ចាំ​បាច់​ត្រូវ​មាន​ស្ដេច​ឡើយ។"},{"vNo":"៨ ","txt":"ក៏​ប៉ុន្តែ បើ​សិន​ជា​អ្នក​រាល់​គ្នា​មាន​លទ្ធ​ភាព​អាច​រក​បាន​ជានិច្ច​នូវ​បុរស​សុចរិត​ទាំង​ឡាយ ដើម្បី​ឲ្យ​ធ្វើ​ជា​ស្ដេច នោះ​ប្រសើរ​ហើយ ដែល​អ្នក​មាន​ស្ដេច។"},{"vNo":"៩ ","txt":"ប៉ុន្តែ ចូរ​ចាំ​នូវ​ អំពើ​ទុច្ចរិត​របស់​ស្ដេច​ណូអេ និង​ពួក​សង្ឃ​របស់​ទ្រង់ ហើយ​ខ្ញុំ​ផ្ទាល់​ក៏​ ធ្លាប់​ធ្លាក់​ទៅ​ក្នុង​អន្ទាក់ ហើយ​បាន​ធ្វើ​អំពើ​គួរ​ខ្ពើម​ឆ្អើម​ជា​ច្រើន​ចំពោះ​ព្រះ​អម្ចាស់ ដែល​បាន​ធ្វើ​ឲ្យ​ខ្ញុំ​ប្រែ​ចិត្ត​ដ៏​ធ្ងន់"},{"vNo":"១០ ","txt":"ក៏​ប៉ុន្តែ បន្ទាប់​ពី​បាន​ឆ្លងកាត់​ ការ​លំបាក​ជា​ច្រើន​មក​ព្រះ​អម្ចាស់​ទ្រង់​បាន​ឮ​សម្រែក​របស់​ខ្ញុំ ហើយ​បាន​ឆ្លើយតប​នឹង​ពាក្យ​អធិស្ឋាន​របស់​ខ្ញុំ ហើយ​បាន​ធ្វើ​ឲ្យ​ខ្ញុំ​ទៅ​ជា​គ្រឿង​ឧបករណ៍​មួយ​នៅ​ក្នុង​ព្រះ​ហស្ត​ទ្រង់ ដោយ​បាន​នាំ​អ្នក​រាល់​គ្នា​ ជា​ច្រើន​ឲ្យ​ស្គាល់​នូវ​សេចក្ដី​ពិត​របស់​ទ្រង់។"},{"vNo":"១១ ","txt":"ក៏​ប៉ុន្តែ​ខ្ញុំ​មិន​យក​រឿង​នេះ មក​សរសើរ​តម្កើង​ដល់​ខ្ញុំ​ទេ ព្រោះ​ខ្ញុំ​ពុំ​សក្ដិសម​នឹង​តម្កើង​ដល់​រូប​ខ្ញុំ​ដូច្នោះ​ឡើយ។"},{"vNo":"១២ ","txt":"ហើយ​ឥឡូវ​នេះ ខ្ញុំ​ប្រាប់​អ្នក​ថា អ្នក​រាល់​គ្នា​ធ្លាប់​ត្រូវ​ស្ដេច​ណូអេ​ជិះជាន់ ហើយ​ធ្លាប់​នៅ​ក្នុង​សេវក​ភាព​បម្រើ​ទ្រង់ និង​ពួក​សង្ឃ​របស់​ទ្រង់ ហើយ​ធ្លាប់​បាន​ពួក​គេ​នាំ​ចូល​ទៅ​ក្នុង​អំពើ​ទុច្ចរិត ហេតុ​ដូច្នេះ​ហើយ អ្នក​រាល់​គ្នា​ត្រូវ​ជាប់​ ចំណង​ទាំង​ឡាយ​នៃ​អំពើ​ទុច្ចរិត​ឡើយ។"},{"vNo":"១៣ ","txt":"ហើយ​ឥឡូវ​នេះ ដូច​ជា​អ្នក​រាល់​គ្នា​ត្រូវ​បាន​ដោះ​ខ្លួន​រួច​ពី​ចំណង​ទាំង​នេះ​ហើយ ដោយ​សារ​ព្រះ​ចេស្ដា​នៃ​ព្រះ​ជា​យ៉ាង​ណា មែន​ហើយ គឺ​បាន​រួច​ផុត​ពី​កណ្ដាប់​ដៃ​នៃ​ស្ដេច​ណូអេ និង​ប្រជាជន​ទ្រង់ ហើយ​បាន​រួច​ពី​ចំណង​ទាំង​ឡាយ​នៃ​អំពើ​ទុច្ចរិត​ផង នោះ​ខ្ញុំ​ក៏​ចង់​ឲ្យ​អ្នក​រាល់​គ្នា​ ឈរ​ឲ្យ​រឹងប៉ឹង​ក្នុង​ ឥស្សរភាព​នេះ ដែល​ធ្វើ​ឲ្យ​អ្នក​រាល់​គ្នា​មាន​សេរី​ជា​យ៉ាង​នោះ​ដែរ ហើយ​ចូរ​អ្នក​រាល់​គ្នា​ កុំ​ទុក​ចិត្ត​លើ​បុរស​ណា​ម្នាក់​ឲ្យ​ធ្វើ​ជា​ស្ដេច​លើ​អ្នក​រាល់​គ្នា​ឡើយ។"},{"vNo":"១៤ ","txt":"ហើយ​ក៏​កុំ​ទុក​ចិត្ត​លើ​នរណា​ម្នាក់ ឲ្យ​ធ្វើ​ជា​ គ្រូ​អ្នក ឬ​ជា​សង្ឃ​ប្រដៅ​អ្នក​ដែរ លើក​លែងតែ​អ្នក​នោះ​ជា​អ្នក​សំណប់​នៃ​ព្រះ ដែល​ដើរ​តាម​ផ្លូវ​របស់​ទ្រង់ ហើយ​កាន់​តាម​ព្រះ​បញ្ញត្តិ​ទាំង​ឡាយ​របស់​ទ្រង់​ប៉ុណ្ណោះ។"},{"vNo":"១៥ ","txt":"ម្ល៉ោះ​ហើយ អាលម៉ា​បាន​បង្រៀន​ប្រជាជន​លោក​ថា មនុស្ស​គ្រប់​រូប​ត្រូវ​ ស្រឡាញ់​អ្នក​ជិត​ខាង​ខ្លួន​ឲ្យ​ដូច​ស្រឡាញ់​ខ្លួន​ឯង គឺ​មិន​ត្រូវ​មាន​ ការ​ទាស់ទែង​គ្នា​ឡើយ។"},{"vNo":"១៦ ","txt":"ហើយ​ឥឡូវ​នេះ អាលម៉ា​គឺជា​ សង្ឃ​ជាន់​ខ្ពស់​របស់​ពួក​គេ គឺ​លោក​ជា​អ្នក​បង្កើត​សាសនាចក្រ​របស់​ពួក​គេ​ឡើង។"},{"vNo":"១៧ ","txt":"ហើយ​ហេតុការណ៍​បាន​កើត​ឡើង​ថា គ្មាន​អ្នក​ណា​ម្នាក់​បាន​ទទួល​ សិទ្ធិ​អំណាច ដើម្បី​ផ្សាយ​សាសនា ឬ​បង្រៀន​ឡើយ លើក​លែងតែ​អ្នក​ដែល​បាន​ទទួល​សិទ្ធិ​អំណាច​មក​ពី​ព្រះ​ប៉ុណ្ណោះ។ ហេតុ​ដូច្នេះ​ហើយ លោក​បាន​តាំង​អស់​ទាំង​សង្ឃ​របស់​គេ និង​អស់​ទាំង​គ្រូ​របស់​គេ ហើយ​គ្មាន​អ្នក​ណា​ម្នាក់​បាន​តាំង​ឡើយ លើក​លែងតែ​ពួក​គេ​ជា​មនុស្ស​សុចរិត។"},{"vNo":"១៨ ","txt":"ហេតុ​ដូច្នេះ​ហើយ ពួក​គេ​បាន​ ថែទាំ​ប្រជាជន ហើយ​បាន​ផ្ដល់​ដល់​គេ​នូវ​អ្វីៗ​ដែល​ទាក់​ទង​ទៅ​នឹង​សេចក្ដី​សុចរិត។"},{"vNo":"១៩ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​ចាប់​ផ្ដើម​ចម្រើន​ឡើង​ជា​អតិបរមា​នៅ​លើ​ដែនដី ហើយ​គេ​ហៅ​ដែនដី នោះ​ថា ហេឡាម។"},{"vNo":"២០ ","txt":"ហើយ​ហេតុការណ៍​បាន​កើត​ឡើង​ថា ពួក​គេ​បាន​កើន​ចំនួន ហើយ​បាន​ចម្រើន​ឡើង​ជា​អតិបរមា នៅ​លើ​ដែនដី​ហេឡាម ហើយ​គេ​បាន​សង់​ទី​ក្រុង​មួយ ដែល​គេ​ហៅ​ទី​ក្រុង​នោះ​ថា ទី​ក្រុង​ហេឡាម។"},{"vNo":"២១ ","txt":"ក៏​ប៉ុន្តែ ព្រះ​អម្ចាស់​ទ្រង់​យល់​ឃើញ​ថា​ល្មម​ ប្រដៅ​រាស្ត្រ​ទ្រង់ មែន​ហើយ ទ្រង់​បាន​សាកល្បង​ សេចក្ដី​អត់ធន់ និង​សេចក្ដី​ជំនឿ​របស់​ពួក​គេ។"},{"vNo":"២២ ","txt":"ក៏​ប៉ុន្តែ — អស់​អ្នក​ណា​ដែល​ដាក់​ ទី​ទុក​ចិត្ត​របស់​ខ្លួន​ទៅ​លើ​ទ្រង់ អ្នក​នោះ​ហើយ​ដែល​នឹង​ត្រូវ​បាន​ លើក​ឡើង​នៅ​ថ្ងៃ​ចុង​ក្រោយ​បង្អស់។ មែន​ហើយ ចំពោះ​រាស្ត្រ​នេះ គឺ​ដូច្នោះ​ឯង។"},{"vNo":"២៣ ","txt":"ត្បិត​មើល​ចុះ ខ្ញុំ​នឹង​បង្ហាញ​ដល់​អ្នក​ថា ពួក​គេ​ត្រូវ​បាន​នាំ​ឲ្យ​ធ្លាក់​ទៅ​ក្នុង​សេវក​ភាព ហើយ​គ្មាន​អ្នក​ណា​ម្នាក់​អាច​ដោះ​ពួក​គេ​បាន​ឡើយ លើក​លែងតែ​ព្រះ​អម្ចាស់ ជា​ព្រះ​របស់​គេ​ប៉ុណ្ណោះ មែន​ហើយ គឺជា​ព្រះ​នៃ​អ័ប្រាហាំ និង​អ៊ីសាក និង​យ៉ាកុប។"},{"vNo":"២៤ ","txt":"ហើយ​ហេតុការណ៍​បាន​កើត​ឡើង​ថា ទ្រង់​បាន​ដោះ​លែង​ពួក​គេ ហើយ​ទ្រង់​បាន​បង្ហាញ​នូវ​ព្រះ​ចេស្ដា​ដ៏​ឥទ្ធិ​ឫទ្ធិ​របស់​ទ្រង់​ដល់​គេ ហើយ​គេ​មាន​សេចក្ដី​សោមនស្ស​ជា​អនេក។"},{"vNo":"២៥ ","txt":"ត្បិត​មើល​ចុះ ហេតុការណ៍​បាន​កើត​ឡើង​ថា កាល​ពួក​គេ​នៅ​លើ​ដែនដី​ហេឡាម មែន​ហើយ នៅ​ក្នុង​ទី​ក្រុង​ហេឡាម នៅ​ពេល​កំពុង​ភ្ជួរ​ដី​នៅ​ជុំវិញ​នោះ មើល​ចុះ មាន​កងទ័ព​សាសន៍​លេមិន​បាន​មក​ក្នុង​តំបន់​ព្រំដែន។"},{"vNo":"២៦ ","txt":"ឥឡូវ​នេះ ហេតុការណ៍​បាន​កើត​ឡើង​ថា បង​ប្អូន​របស់​អាលម៉ា​បាន​រត់គេច​ពី​ទីវាល​របស់​គេ ហើយ​ប្រមូល​គ្នា​មក​នៅ​ឯ ទី​ក្រុង​ហេឡាម ហើយ​ពួក​គេ​តក់​ស្លុត​ជា​ខ្លាំង ដោយ​ព្រោះ​ឃើញ​ពួក​លេមិន​លេច​មក។"},{"vNo":"២៧ ","txt":"ប៉ុន្តែ អាលម៉ា​បាន​ចេញ​ទៅ ហើយ​ឈរ​ក្នុង​ចំណោម​ពួក​គេ ហើយ​ទូន្មាន​ពួក​គេ​ថា មិន​ត្រូវ​តក់​ស្លុត​ទេ តែ​គេ​ត្រូវ​នឹក​ចាំ​ដល់​ព្រះ​អម្ចាស់​ជា​ព្រះ​របស់​គេ​វិញ ហើយ​ទ្រង់​នឹង​ដោះ​លែង​ពួក​គេ។"},{"vNo":"២៨ ","txt":"ហេតុ​ដូច្នេះ​ហើយ ពួក​គេ​ក៏​រំងាប់​ការ​តក់​ស្លុត​របស់​គេ​ទៅ ហើយ​បាន​ចាប់​ផ្ដើម​អំពាវនាវ​ដល់​ព្រះ​អម្ចាស់ សូម​ឲ្យ​ទ្រង់​បន្ទន់​ចិត្ត​ពួក​លេមិន ដើម្បី​គេ​ទុក​ជីវិត​ឲ្យ​ពួក​គេ និង​ប្រពន្ធ​គេ និង​កូន​ចៅ​គេ។"},{"vNo":"២៩ ","txt":"ហើយ​ហេតុការណ៍​បាន​កើត​ឡើង​ថា ព្រះ​អម្ចាស់​ទ្រង់​បាន​បន្ទន់​ចិត្ត​ពួក​លេមិន។ ហើយ​អាលម៉ា និង​បង​ប្អូន​លោក​បាន​ចេញ​ទៅ ហើយ​ប្រគល់​ខ្លួន​ទៅ​ក្នុង​កណ្ដាប់​ដៃ​របស់​ពួក​គេ ហើយ​ពួក​លេមិន​បាន​យក​ដែនដី​ហេឡាម។"},{"vNo":"៣០ ","txt":"ឥឡូវ​នេះ ពល​ទ័ព​សាសន៍​លេមិន ដែល​បាន​ដេញ​តាម​ប្រជាជន​របស់​ស្ដេច​លិមហៃ​នោះ​បាន​វង្វេង​នៅ​ក្នុង​ទី​រហោស្ថាន​អស់​ជា​ច្រើន​ថ្ងៃ។"},{"vNo":"៣១ ","txt":"ហើយ​មើល​ចុះ ពួក​គេ​បាន​ជួបប្រទះ​ឃើញ​ពួក​សង្ឃ​របស់​ស្ដេច​ណូអេ​នៅ​ត្រង់​កន្លែង​មួយ ដែល​គេ​ហៅ​ថា អាមូឡុន ហើយ​ពួក​គេ​បាន​ចាប់​ផ្ដើម​យក​ដែនដី​អាមូឡុន ហើយ​ចាប់​ផ្ដើម​ភ្ជួរ​រាស់​ដី​នោះ។"},{"vNo":"៣២ ","txt":"ឥឡូវ​នេះ មេដឹកនាំ​របស់​ពួក​សង្ឃ​នោះ មាន​ឈ្មោះ​ថា អាមូឡុន។"},{"vNo":"៣៣ ","txt":"ហើយ​ហេតុការណ៍​បាន​កើត​ឡើង​ថា អាមូឡុន​បាន​អង្វរ​ពួក​លេមិន ហើយ​គាត់​ថែម​ទាំង​បាន​ចាត់​ឲ្យ​ប្រពន្ធ​ខ្លួន ដែល​ជា​ កូន​ក្រមុំ​របស់​ពួក​លេមិន​ទៅ​អង្វរ​ដល់​បង​ប្អូន​គេ សុំ​កុំ​ឲ្យ​បំផ្លាញ​ប្ដី​របស់​ខ្លួន​ចោល​ឡើយ។"},{"vNo":"៣៤ ","txt":"ហើយ​ពួក​លេមិន​មាន​ ចិត្ត​មេត្តា​ដល់​អាមូឡុន និង​បង​ប្អូន​របស់​គាត់ ហើយ​ពុំ​បាន​បំផ្លាញ​ពួក​គេ​ចោល​ឡើយ ដោយ​សារ​តែ​ប្រពន្ធ​របស់​ពួក​គេ​នោះ​ឯង។"},{"vNo":"៣៥ ","txt":"ហើយ​អាមូឡុន និង​បង​ប្អូន​គាត់ បាន​ចូល​រួបរួម​ជាមួយ​នឹង​ពួក​លេមិន ហើយ​កាល​ពួក​គេ​កំពុងតែ​ធ្វើ​ដំណើរ​នៅ​ក្នុង​ទី​រហោស្ថាន​ស្វែងរក​ដែនដី​នីហ្វៃ នោះ​ពួក​គេ​បាន​ប្រទះ​ឃើញ​ដែនដី​ហេឡាម ដែល​មាន​អាលម៉ា និង​បង​ប្អូន​លោក​រស់នៅ​នោះ។"},{"vNo":"៣៦ ","txt":"ហើយ​ហេតុការណ៍​បាន​កើត​ឡើង​ថា ពួក​លេមិន​បាន​សន្យា​ជាមួយ​នឹង​អាលម៉ា និង​បង​ប្អូន​លោក​ថា បើ​សិន​ជា​ពួក​គេ​បង្ហាញ​ផ្លូវ​គេ ដែល​នាំ​ទៅ​កាន់​ដែនដី​នីហ្វៃ នោះ​ពួក​គេ​នឹង​អនុញ្ញាត​ឲ្យ​គេ​មាន​ជីវិត​រស់នៅ ហើយ​ឲ្យ​គេ​មាន​ឥស្សរភាព។"},{"vNo":"៣៧ ","txt":"ប៉ុន្តែ បន្ទាប់​ពី​អាលម៉ា​បាន​បង្ហាញ​ផ្លូវ​ដល់​ពួក​គេ ដែល​នាំ​ទៅ​កាន់​ដែនដី​នីហ្វៃ​ហើយ នោះ​ស្រាប់​តែ​ពួក​លេមិន មិន​បាន​កាន់​តាម​ពាក្យ​សន្យា​របស់​គេ​ទេ តែ​គេ​បាន​ចាត់​ឲ្យ​មាន​ ទាហាន​យាម​ព័ទ្ធជុំវិញ​ដែនដី​ហេឡាម​ឃាំង​អាលម៉ា និង​បង​ប្អូន​លោក​វិញ។"},{"vNo":"៣៨ ","txt":"ហើយ​ពួក​គេ​ដែល​នៅ​សល់​ទាំង​ប៉ុន្មាន បាន​ទៅ​កាន់​ដែនដី​នីហ្វៃ ហើយ​ពួក​គេ​មួយ​ចំណែក​ទៀត បាន​ត្រឡប់​មក​ដែនដី​ហេឡាម​វិញ ហើយ​បាន​នាំ​ប្រពន្ធ និង​កូន​របស់​ពួក​ទាហាន​យាម ដែល​គេ​បាន​ទុក​ឲ្យ​នៅ​លើ​ដែនដី​នោះ​មក​ផង​ដែរ។"},{"vNo":"៣៩ ","txt":"ហើយ​ស្ដេច​របស់​ពួក​លេមិន​បាន​អនុញ្ញាត​ឲ្យ​អាមូឡុន​ធ្វើ​ជា​ស្ដេច ហើយ​ជា​អ្នក​គ្រប់​គ្រង​លើ​ប្រជាជន​របស់​គាត់ គឺជា​ប្រជាជន​ដែល​រស់​នៅ​លើ​ដែនដី​ហេឡាម ក៏​ប៉ុន្តែ​គាត់​មិន​ត្រូវ​មាន​អំណាច​ធ្វើ​អ្វី​ដែល​ផ្ទុយ​នឹង​ព្រះ​ទ័យ​នៃ​ស្ដេច​នៃ​ពួក​លេមិន​ឡើយ៕"}]}