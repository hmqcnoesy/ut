{"heading":"Die Jode sal versamel word in al hulle lande van belofte—Die Versoening koop die mens los van die Val—Die liggame van die dooies sal voortkom uit die grafte, en hulle geeste van die hel en van die paradys—Hulle sal geoordeel word—Die Versoening red van die dood, die hel, die duiwel, en eindelose foltering—Die regverdiges sal gered word in die Koninkryk van God—Straf vir sondes word uiteengesit—Die Heilige Een van Israel is die wag voor die hek. Ongeveer 559–545 v.C.","prevAbbr":"2-ne","prevNo":8,"nextAbbr":"2-ne","nextNo":10,"chapterTitle":"2 Nefi 9","verses":[{"vNo":"1 ","txt":"En nou, my geliefde broers, ek het hierdie dinge gelees dat julle moet weet aangaande die verbonde van die Here wat Hy aangegaan het met die hele huis van Israel—"},{"vNo":"2 ","txt":"Wat Hy gespreek het met die Jode, by monde van sy heilige profete, en wel van die begin af, van geslag tot geslag, totdat die tyd aanbreek dat hulle herstel sal word tot die ware kerk en kudde van God; wanneer hulle versamel sal word, tuis na die lande van hulle erfenis, en sal gevestig word in al hulle lande van belofte."},{"vNo":"3 ","txt":"Kyk, my geliefde broers, ek spreek met julle hierdie dinge dat julle jul mag verbly, en jul hoofde vir ewig oprig, vanweë die seëninge wat die Here God sal skenk aan jul kinders."},{"vNo":"4 ","txt":"Want ek weet dat julle baie gesoek het, baie van julle, om te weet van dinge wat kom; daarom weet ek dat julle weet dat ons vlees moet uitteer en sterwe; desnieteenstaande, in ons liggame sal ons God sien."},{"vNo":"5 ","txt":"Ja, ek weet dat julle weet dat in die liggaam Hy Hom sal toon aan diegene by Jerusalem, van waar ons gekom het; want dit is noodsaaklik dat dit onder hulle sou wees; want dit is nodig vir die groot Skepper dat hy Homself toelaat om onderhorig te wees aan die mens in die vlees, en sterwe vir alle mense, sodat alle mense onderworpe mag word aan Hom."},{"vNo":"6 ","txt":"Want aangesien die dood oor alle mense gekom het, om die genadeplan van die groot Skepper te vervul, moet daar noodwendig ’n krag van opstanding wees, en die opstanding moet noodwendig kom na die mens as gevolg van die val; en die val het gekom as gevolg van oortreding; en omdat mense gevalle geword het, is hulle afgesny van die teenwoordigheid van die Here."},{"vNo":"7 ","txt":"Daarom, dit moet noodwendig ’n oneindige versoening wees—tensy dit ’n oneindige versoening is, kon hierdie verganklike nie beklee word met die onverganklike nie. Daarom, die eerste oordeel wat gekom het oor die mens, moes noodwendig eindeloos voortduur. Indien wel, moes hierdie vlees neerlê om te vergaan en te verkrummel tot sy moeder aarde, om nooit weer op te staan nie."},{"vNo":"8 ","txt":"O die wysheid van God, sy barmhartigheid en genade! Want kyk, as die vlees nie meer sou opstaan nie, moet ons geeste onderworpe word aan daardie engel wat geval het van voor die teenwoordigheid van die Ewige God, en die duiwel geword het, om nie meer op te staan nie."},{"vNo":"9 ","txt":"En ons geeste moes geword het soos hy, en ons duiwels geword het, engele tot ’n duiwel, om uitgesluit te word van die teenwoordigheid van onse God, en om te bly by die vader van leuens, in ellende net soos hyself; ja, tot daardie wese wat ons eerste ouers verlei het, wat homself verander byna as ’n engel van lig, en die kinders van mense opstook tot geheime organisasies van moord en allerlei geheime werke van die duisternis."},{"vNo":"10 ","txt":"O hoe groot is die goedheid van onse God, wat ’n weg berei vir ons ontkoming van die greep van hierdie vreeslike monster; ja, daardie monster, die dood en die hel, wat ek noem die dood van die liggaam, en ook die dood van die gees."},{"vNo":"11 ","txt":"En vanweë die weg van die verlossing van onse God, die Heilige Een van Israel, hierdie dood, waarvan ek gespreek het, wat die tydelike is, sal sy dooies oorgee; welke dood die graf is."},{"vNo":"12 ","txt":"En hierdie dood waarvan ek gespreek het, wat die geestelike dood is, sal sy dooies oorgee; welke geestelike dood die hel is; daarom, die dood en die hel moet hulle dooies oorgee, en die hel moet sy gevange geeste oorgee, en die graf moet sy gevange liggame oorgee, en die liggame en geeste van mense sal herstel word, die een tot die ander; en dit is deur die krag van die opstanding van die Heilige Een van Israel."},{"vNo":"13 ","txt":"O, hoe groot is die plan van ons God! Want aan die ander kant moet die paradys van God die geeste oorgee van die regverdiges, en die graf moet die liggaam oorgee van die regverdige; en die gees en die liggaam word weer met mekaar verenig, en alle mense word onverganklik, en onsterflik, en hulle is lewende siele, met ’n volmaakte kennis soos ons in die vlees, behalwe dat ons kennis volmaak sal wees."},{"vNo":"14 ","txt":"Daarom, ons sal ’n volmaakte kennis hê van al ons skuld, en ons onreinheid, en ons naaktheid; en die regverdiges sal ’n volmaakte kennis hê van hul genieting, en hul regverdigheid, geklee met reinheid, ja, en wel met die kleed van regverdigheid."},{"vNo":"15 ","txt":"En dit sal gebeur dat wanneer alle mense oorgegaan het van hierdie eerste dood tot die lewe, omdat hulle onsterflik geword het, moet hulle verskyn voor die regterstoel van die Heilige Een van Israel; en dan kom die oordeel, en dan moet hulle geoordeel word na die heilige oordeel van God."},{"vNo":"16 ","txt":"En waarlik, soos die Here leef, want die Here God het dit gespreek, en dit is sy ewige woord, wat nie kan verbygaan nie, dat hulle wat regverdig is, steeds regverdig sal wees, en hulle wat vieslik is, sal steeds vieslik wees; daarom, hulle wat vieslik is, is die duiwel en sy engele; en hulle sal weggaan in die ewigdurende vuur, wat voorberei is vir hulle; en hul pyniging is soos ’n poel van vuur en swawel, waarvan die vlamme opstyg vir ewig en ewig en geen einde het nie."},{"vNo":"17 ","txt":"O, die grootheid en die geregtigheid van onse God! Want Hy voer al sy woorde uit, en hulle het uitgegaan uit sy mond en sy wet moet vervul word."},{"vNo":"18 ","txt":"Maar, kyk, die regverdiges, die heiliges van die Heilige Een van Israel, hulle wat geglo het aan die Heilige Een van Israel, hulle wat die kruise van die wêreld verduur het, en die skande daarvan verag het, hulle sal die koninkryk van God beërwe, wat berei is vir hulle vanaf die grondlegging van die wêreld, en hulle blydskap sal vol wees vir ewig."},{"vNo":"19 ","txt":"O, die grootheid van die barmhartigheid van onse God, die Heilige Een van Israel! Want hy verlos sy heiliges van daardie vreeslike monster, die duiwel, en die dood, en die hel, en daardie poel van vuur en swawel, wat eindelose pyniging is."},{"vNo":"20 ","txt":"O, hoe groot is die heiligheid van onse God! Want Hy ken alle dinge, en daar is niks wat Hy nie weet nie."},{"vNo":"21 ","txt":"En Hy kom in die wêreld sodat Hy alle mense kan red as hulle sal ag slaan op sy stem; want kyk, Hy ly die pyne van alle mense, ja, die pyne van elke lewende skepsel, beide manne, vroue en kinders, wat behoort aan die geslag van Adam."},{"vNo":"22 ","txt":"En Hy ly dit sodat die opstanding mag oorgaan op alle mense, sodat almal mag staan voor Hom op die groot en oordeelsdag."},{"vNo":"23 ","txt":"En Hy gebied alle mense dat hulle moet bekeer, en gedoop word in sy Naam, met volmaakte geloof in die Heilige Een van Israel, anders kan hulle nie gered word in die koninkryk van God nie."},{"vNo":"24 ","txt":"En as hulle nie wil bekeer en glo in sy Naam, en gedoop word in sy Naam, en volhard tot die einde nie, moet hulle verdoem word; want die Here God, die Heilige Een van Israel, het dit gespreek."},{"vNo":"25 ","txt":"Daarom, Hy het ’n wet gegee; en waar daar geen wet gegee is nie, is daar geen straf nie; en waar daar geen straf is nie, is daar geen veroordeling nie; en waar daar geen veroordeling is nie, het die barmhartighede van die Heilige Een van Israel aanspraak op hulle, vanweë die versoening; want hulle word verlos deur sy krag."},{"vNo":"26 ","txt":"Want die versoening voldoen aan die eise van sy geregtigheid op al diegene aan wie die wet nie gegee is nie, sodat hulle verlos is van daardie vreeslike monster, die dood en die hel, en die duiwel, en die poel van vuur en swawel, wat ewige pyniging is; en hulle word teruggebring na daardie God wat hulle asem gegee het, wat die Heilige Een van Israel is."},{"vNo":"27 ","txt":"Maar wee hom aan wie die wet gegee is, ja, wat al die gebooie van God het, soos ons, en wat hulle oortree, en wat die dae van sy toetsing verkwis, want vreeslik is sy toestand."},{"vNo":"28 ","txt":"O, daardie sluwe plan van die bose een! O, die ydelheid en die swakhede en die dwaasheid van die mens! As hulle geleerd is, dink hulle hulle is wys, en hulle slaan nie ag op die raad van God nie, want hulle stel dit tersyde, veronderstellend dat hulle vanself weet, daarom, hulle wysheid is dwaasheid en dit baat hulle nie. En hulle sal vergaan."},{"vNo":"29 ","txt":"Maar om geleerd te wees is goed as hulle ag slaan op die raad van God."},{"vNo":"30 ","txt":"Maar wee die rykes, wat ryk is in die dinge van die wêreld. Want omdat hulle ryk is, verag hulle die armes, en hulle vervolg die sagmoediges, en hulle harte is op hul skatte; daarom, hulle skatte is hulle god. En kyk, hulle skat sal ook vergaan saam met hulle."},{"vNo":"31 ","txt":"En wee die dowes wat nie wil hoor nie; want hulle sal vergaan."},{"vNo":"32 ","txt":"Wee die blindes wat nie wil sien nie; want hulle sal ook vergaan."},{"vNo":"33 ","txt":"Wee die onbesnedenes van hart, want ’n kennis van hulle goddelooshede sal hulle tref op die laaste dag."},{"vNo":"34 ","txt":"Wee die leuenaar, want hy sal afgestoot word na die hel."},{"vNo":"35 ","txt":"Wee die moordenaar wat met opset doodmaak, want hy sal sterwe."},{"vNo":"36 ","txt":"Wee hulle wat hoererye pleeg, want hulle sal afgestoot word na die hel."},{"vNo":"37 ","txt":"Ja, wee hulle wat afgode aanbid, want die duiwel van alle duiwels het behae in hulle."},{"vNo":"38 ","txt":"En, om bondig te wees, wee al diegene wat sterwe in hulle sondes; want hulle sal terugkeer na God, en sy aangesig sien, en in hulle sonde bly."},{"vNo":"39 ","txt":"O, my geliefde broers, onthou hoe vreeslik dit is om te oortree teen die Heilige God, en ook hoe vreeslik dit is om toe te gee aan die verleidinge van daardie sluwe een. Onthou, om vleeslik gesind te wees is die dood, en om geestelik gesind te wees is die ewige lewe."},{"vNo":"40 ","txt":"O, my geliefde broers, neig julle oor na my woorde. Onthou die grootheid van die Heilige Een van Israel. Moenie sê dat ek harde dinge gespreek het teenoor julle nie; want as julle dit doen, sal julle die waarheid beledig; want ek het die woorde van julle Maker gespreek. Ek weet dat die woorde van waarheid hard is teen alle onreinheid; maar die regverdiges vrees hulle nie, want hulle het die waarheid lief en word nie ontstel nie."},{"vNo":"41 ","txt":"O, dan, my geliefde broers, kom na die Here, die Heilige Een. Onthou dat sy paaie regverdig is. Kyk, die weg vir die mens is smal; maar dit lê in ’n reguit koers voor hom, en die bewaarder van die poort is die Heilige Een van Israel; en Hy gebruik geen kneg daar nie; en daar is geen ander weg behalwe as by die poort nie; want Hy kan nie bedrieg word nie, want die Here God is sy naam."},{"vNo":"42 ","txt":"En wie ook al klop, vir hom sal Hy oopmaak; en die wyses, en die geleerdes, en hulle wat ryk is, wat opgeblase is vanweë hulle geleerdheid, en hulle wysheid, en hulle rykdom—ja, dit is hulle wat Hy verfoei; en tensy hulle hierdie dinge sal wegwerp, en hulleself dwase ag voor God, en afdaal tot in die dieptes van ootmoed, sal Hy nie vir hulle oopmaak nie."},{"vNo":"43 ","txt":"Maar die dinge van die wyses en verstandiges sal verborge wees van hulle vir ewig—ja, daardie geluk wat berei is vir die heiliges."},{"vNo":"44 ","txt":"O, my geliefde broers, onthou my woorde. Kyk, ek trek my mantel uit, en ek skud dit voor julle; ek bid die God van my saligheid dat hy my aanskou met sy alsiende oog; daarom, julle sal weet in die laaste dag, wanneer alle mense na hulle werke geoordeel word, dat die God van Israel getuig het dat ek julle goddelooshede afgeskud het van my siel, en dat ek met helderheid staan voor Hom, en bevry is van julle bloed."},{"vNo":"45 ","txt":"O, my geliefde broers, draai weg van julle sondes; skud af die kettings van hom wat julle wil vasbind; kom na daardie God wat die rots is van julle saligheid."},{"vNo":"46 ","txt":"Berei julle siele voor vir daardie heerlike dag wanneer geregtigheid sal geskied aan die regverdiges, naamlik die oordeelsdag, sodat julle nie mag krimp met vreeslike angs nie; dat julle nie julle vreeslike skuld in volmaaktheid mag onthou nie, en gedring word om uit te roep: Heilig, heilig is u oordele, o Here God Almagtig—maar ek ken my skuld; ek het u wet oortree, en my oortredinge is myne; en die duiwel het my in besit geneem, sodat ek ’n slagoffer is van sy vreeslike ellende."},{"vNo":"47 ","txt":"Maar kyk, my broers, is dit noodsaaklik dat ek julle moet opwek tot ’n aaklige besef van hierdie dinge? Sou ek julle siele verskeur as julle gedagtes rein was? Sou ek duidelik wees met julle volgens die eenvoud van die waarheid as julle vrygemaak was van sonde?"},{"vNo":"48 ","txt":"Kyk, as julle heilig was, sou ek met julle spreek oor heiligheid; maar aangesien julle nie heilig is nie, en julle my beskou as ’n leraar, is dit noodsaaklik dat ek julle die gevolge leer van die sonde."},{"vNo":"49 ","txt":"Kyk, my siel verafsku die sonde, en my hart verlustig hom in regverdigheid; en ek sal die heilige naam loof van my God."},{"vNo":"50 ","txt":"Kom, my broers, elkeen wat dors, kom julle na die waters; en hy wat geen geld het nie kom, koop en eet; ja, kom koop wyn en melk sonder geld en sonder prys."},{"vNo":"51 ","txt":"Daarom, moenie geld spandeer op dit wat geen waarde het nie, nóg julle arbeid vir dit wat nie kan bevredig. Slaan getrou ag op my, en onthou die woorde wat ek gespreek het; en kom na die Heilige Een van Israel, en vier fees met dit wat nie vergaan nie, en ook nie kan bederf nie, en laat julle siel hom verlustig in vettigheid."},{"vNo":"52 ","txt":"Kyk, my geliefde broers, onthou die woorde van julle God; bid gedurigdeur tot hom by dag, en gee dank aan sy heilige naam by nag. Laat julle harte hul verbly."},{"vNo":"53 ","txt":"En kyk hoe groot is die verbonde van die Here, en hoe groot is sy neerdalendheid teenoor die kinders van mense; en vanweë sy grootheid, en sy genade en barmhartigheid, het Hy aan ons belowe dat ons nageslag nie heeltemal vernietig sal word, na die vlees nie, maar dat Hy hulle sal bewaar; en in toekomstige geslagte sal hulle ’n regverdige tak word van die huis van Israel."},{"vNo":"54 ","txt":"En nou, my broers, ek wil nog meer vir julle sê; maar môre sal ek aan julle die res van my woorde meedeel. Amen."}]}