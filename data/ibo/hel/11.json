{"heading":"Nifaị wee mee ka Onye-nwe kwenye iji ụnwụ dochie agha ha—Ọtụtụ ndị wee nwụọ—Ha chegharịrị, ma Nifaị wee rịọsie Onye-nwe arịrịọ ike maka mmiri-ozuzo—Nifaị na Lihaị wee nata ọtụtụ mkpughe—Ndị ori Gadiantọn wee webatazie onwe ha nʼala ahụ. Ihe dịka nʼafọ 20 ruo 6 tutu amụọ Kraịst.","prevAbbr":"hel","prevNo":10,"nextAbbr":"hel","nextNo":12,"chapterTitle":"Hilaman 11","verses":[{"vNo":"1 ","txt":"Ma ugbua o wee ruo nʼafọ nke iri asaa na abụọ nke ọchịchị nke ndị-ikpe na ndọrọ-ndọrọ nile ahụ buwanyere ibu, nke mere na e nwere agha gazuo ala ahụ nile nʼetiti ndị nke Nifaị."},{"vNo":"2 ","txt":"Ma-ọbụ ndị otu ori nzuzo a bụ ndị gara nʼiru nʼọrụ nke mbibi a na ajọọ-omume. Ma agha nke a dịgidere afọ ahụ nile; ma nʼafọ nke iri asaa na atọ ọ digidekwara."},{"vNo":"3 ","txt":"Ma o wee ruo na nʼafọ nke a Nifaị bekuru Onye-nwe, na-asị:"},{"vNo":"4 ","txt":"O Onye-nwe, ekwela ka e bibie ndị a site na mma agha, mana O Onye-nwe kama ka enwe ụnwụ nʼala ahụ, ịkpọte ha na ncheta nke Onye-nwe Chineke ha, ma eleghị anya ha ga-echegharị ma tụgharịkwute gị."},{"vNo":"5 ","txt":"Ma otu ahụ ka e mere ya, dịka okwu nile nke Nifaị siri dị. Ma e nwere nnukwu ụnwụ nʼala ahụ, nʼetiti ndị nke Nifaị nile. Ma otu a nʼafọ nke iri asaa na anọ ụnwụ ahụ gara nʼiru, ma ọrụ nke mbibi kwụsịrị site na mma agha kama wee karịa site nʼụnwụ."},{"vNo":"6 ","txt":"Ma ọrụ nke mbibi a gakwara nʼiru nʼafọ nke iri asaa na ise. N’ihi na e tiri ụwa otiti ihe nke mere na ọ kpọrọ nkụ, ma ọ mịpụtaghị akụkụ-ubi nʼoge akụkụ-ubi; ma a bụrụ ụwa nile ọnụ, ọbụna nʼetiti ndị Leman dịka ọ dị nʼetiti ndị Nifaị, nke mere na e tiri ha ihe otiti nke mere na ha lara nʼiyi nʼọtụtụ puku nʼakụkụ nke ndị kara bụrụ ndị ajọọ-omume nke ala ahụ."},{"vNo":"7 ","txt":"Ma o wee ruo na ndị ahụ hụrụ na o fọdụrụ ntakịrị ka ha laa nʼiyi site nʼụnwụ, ma ha malitere icheta Onye-nwe Chineke ha; ma ha malitere icheta okwu nile nke Nifaị."},{"vNo":"8 ","txt":"Ma ndị ahụ malitere ịrịọ ndị-isi-ikpe ha na ndị ndu ha arịrịọ, ka ha wee gwa Nifaị: Lee, anyị matara na ị bụ onye nke Chineke, ma ya mere tikuo Onye-nwe Chineke anyị ka o wepụrụ anyị ụnwụ a, eleghị anya okwu nile nke ị kwuworo gbasara mbibi anyị ewee mezuo."},{"vNo":"9 ","txt":"Ma o wee ruo na ndị-ikpe gwara Nifaị, dịka okwu nile nke a chọworo. Ma o wee ruo na mgbe Nifaị hụrụ na ndị ahụ echegharịwo ma wedata onwe ha ala nʼakwa mkpe, o tikuru Onye-nwe ọzọ, na-asị:"},{"vNo":"10 ","txt":"O Onye-nwe, lee ndị a echegharịwo; ma ha azachapụwo otu nke Gadiantọn site nʼetiti ha nke mere na ha anọghị kwa ọzọ, ma ha ezowo atụmatụ nzuzo ha nile nʼime ala."},{"vNo":"11 ","txt":"Ugbua, O Onye-nwe, n’ihi umeala ha nke a biko ị ga-ewezuga iwe gị, ma ka iwe gị dajụrụ na mbibi nke ndị ajọọ-omume ahụ ibibiworọrịị."},{"vNo":"12 ","txt":"O Onye-nwe, i ga ewepụ iwe gị, e, iwe gị dị egwu, ma mee ka ụnwụ nke a kwụsị nʼala nke a."},{"vNo":"13 ","txt":"O Onye-nwe, i ga-an̄a m ntị, ma mee ka e mee ya dịka okwu m nile siri dị, ma zidata mmiri-ozuzo nʼiru elu nke ala ahụ, ka o wee mịpụta mkpụrụ-osisi ya, na akụkụ-ubi ya nʼoge akụkụ-ubi."},{"vNo":"14 ","txt":"O Onye-nwe, ị n̄ara ntị nʼokwu m nile mgbe m sịrị, Ka e nwe ụnwụ, ka ajọọ-ọrịa nke mma agha wee kwụsị; ma a matara m na ị ga, ọbụna nʼoge nke a, an̄a-ntị nʼokwu m nile, n’ihi na i kwuru na: Ọbụrụ na ndị a chegharịa aga m edebe ha."},{"vNo":"15 ","txt":"E, O Onye-nwe, ma i na-ahụ na ha echegharịwo, n’ihi ụnwụ ahụ na ajọọ-ọrịa ahụ na mbibi ahụ nke bịakwasịworo ha."},{"vNo":"16 ","txt":"Ma ugbua, O Onye-nwe, i ga e wezuga iwe gị, ma nwaa ha ọzọ ma ha ga-efe gị? Ma ọbụrụ otu a, O Onye-nwe, i nwere ike ịgọzi ha dịka okwu gị nile nke i kwuworo siri dị."},{"vNo":"17 ","txt":"Ma o wee ruo na nʼafọ nke iri asaa na isii Onye-nwe wezugara iwe ya site nʼebe ndị ahụ nọ, ma mee ka mmiri zokwasị ala ahụ, nke mere na ọ mịpụtara mkpụrụ-osisi ya nʼoge mkpụrụ-osisi. Ma o wee ruo na ọ mịpụtara akụkụ-ubi ya nʼoge akụkụ-ubi ya."},{"vNo":"18 ","txt":"Ma lee, ndị ahụ n̄ụrịrị ọn̄ụ ma too Chineke, ma elu iru nile nke ala ahụ nile jupụtara nʼịn̄ụrị ọn̄ụ; ma ha achọghị-kwa ọzọ ibibi Nifaị, kama ha buliri ya elu dịka nnukwu onye-amụma, na onye nke Chineke, ebe o nwere nnukwu ike na ikike e nyere ya site na Chineke."},{"vNo":"19 ","txt":"Ma lee, Lihaị, nwanne ya nwoke, anọghị ọbụladị otu mpekele nʼazụ ya nʼihe gbasara ezi-omume."},{"vNo":"20 ","txt":"Ma otu a o ruru na ndị nke Nifaị ahụ malitere ime nke ọma ọzọ nʼala ahụ, ma malite iwulite ebe nile a kwadara akwada, ma malite ịmụba na ịgbasa, ọbụna ruo mgbe ha kpuchiri elu iru nile nke ala ahụ, ma nʼakụkụ elu-elu na nʼakụkụ ndịda-ndịda, site nʼoke osimiri ọdịda anyanwụ ruo nʼoke osimiri ọwụwa-anyanwụ."},{"vNo":"21 ","txt":"Ma o wee ruo na afọ nke iri asaa na isii gwụchara nʼudo. Ma afọ nke iri asaa na asaa malitere nʼudo; ma nzukọ-nsọ ahụ gbasara gazuo nʼakụkụ iru nke ala ahụ nile; ma ndị nke karịrị na ndị ahụ, ma ndị Nifaị ma ndị Leman, bụụrụ ndị nzukọ-nsọ ahụ, ma ha nwere nnukwu udo karịa nʼala ahụ; ma otu a ka afọ nke iri asaa na asaa siri gwụchaa."},{"vNo":"22 ","txt":"Na kwa ha nwere udo nʼafọ nke iri asaa na asatọ, ma obụghị ndọrọ-ndọrọ ole na ole gbasara ihe nke ozizi nke ndị-amụma dedaworo."},{"vNo":"23 ","txt":"Ma nʼafọ nke iri asaa na iteghete a malitere inwe nnukwu esem-okwu. Mana o wee ruo na Nifaị na Lihaị, na ọtụtụ nʼime ụmụnne ha ndị nwoke ndị matara ihe gbasara ezi-okwu ihe nile nke ozizi, ebe ha nweworo ọtụtụ mkpughe kwa ụbọchị, ya mere ha kwusaara ndị ahụ ozi-ọma, nke mere na ha kwụsịrị esem-okwu ha nʼime otu afọ ahụ."},{"vNo":"24 ","txt":"Ma o wee ruo na nʼafọ nke iri asatọ nke ọchịchị nke ndị-ikpe na-achị ndị nke Nifaị ahụ, e nwere ọnụ-ọgụgụ ụfọdụ nke ndị nghọtahịe ahụ sitere na ndị nke Nifaị, ndị nʼụfọdụ afọ gara aga gafekwugaworo ndị Leman, ma kpọkwasịwo onwe ha aha nke ndị Leman, na kwa ọnụ-ọgụgụ ụfọdụ ndị bụ ezigbo ndị agbụrụ nke ndị Leman, ebe ha kpasuworo ha iwe, ma-ọbụ site na ndị nghọtahịe ahụ, ya mere ha malitere agha ha na ụmụnne ha nwoke."},{"vNo":"25 ","txt":"Ma ha gburu mmadụ ma pụnara mmadụ ihe; ma mgbe ahụ ha ga-alaghachị azụ baa nʼime ugwu-ukwu nile, na nʼime ọzara na ebe nzuzo nile, na-ezo onwe ha ka a ghara ịchọpụta ha, na-anabata kwa ụbọchị mgbakwụnye nʼọnụ-ọgụgụ ha, ebe ọ bụ na e nwere ndị nghọtahịe nke gakwuru ha."},{"vNo":"26 ","txt":"Ma otu a nʼoge ntakịrị, e, ọbụna nʼohere nke na-adịghị ọtụtụ afọ, ha ghọrọ ndị nnukwu otu ndị ori karịrị akarị; ma ha chọpụtara atụmatụ nzụzọ nile nke Gadiantọn; ma otu a ha ghọrọ ndị ori nke Gadiantọn."},{"vNo":"27 ","txt":"Ugbua lee, ndị ori ahụ mebiri nnukwu ihe, e, ọbụna nnukwu mbibi nʼetiti ndị nke ndị Nifaị, na kwa nʼetiti ndị nke ndị Leman."},{"vNo":"28 ","txt":"Ma o wee ruo na ọ dịịrị mkpa na a ga-enwe nkwụsị e tinyere nʼọrụ nke mbibi a; ya mere ha zigara ndị-agha nke ndị nwoke siri ike nʼime ọzara ahụ na nʼelu ugwu-ukwu nile ịchọpụta otu nke ndị ori a, na ibibi ha."},{"vNo":"29 ","txt":"Mana lee, o wee ruo na nʼotu afọ ahụ a chụghachiri ha azụ ọbụna nʼime ala nile nke ha. Ma otu a ka afọ nke iri asatọ nke ọchịchị nke ndị-ikpe na-achị ndị nke Nifaị siri gwụchaa."},{"vNo":"30 ","txt":"Ma o wee ruo na mmalite nke afọ nke iri asatọ na otu ha gara ọzọ megide otu ndị ori a, ma ha bibiri ọtụtụ; ma e letakwara ha jiri nnukwu mbibi."},{"vNo":"31 ","txt":"Ma a kwagidekwara ha ọzọ ịlaghachi site nʼọzara ahụ na site nʼugwu-ukwu nile ahụ gaa nʼala nile nke ha, n’ihi nnukwu nke ọnụ-ọgụgụ karịrị akarị nke ndị ori ahụ ndị jupụtara ugwu-ukwu nile ahụ na ọzara ahụ."},{"vNo":"32 ","txt":"Ma o wee ruo na otu a ka afọ nke a siri gwụchaa. Ma ndị ori ahụ ka nọ na-abawanye ma na-agbasi ike, nke mere na ha guzogidere ndị-agha nile nke ndị Nifaị ahụ, na kwa nke ndị Leman; ma ha mere ka nnukwu egwu bịakwasị ndị ahụ nʼelu iru nile nke ala ahụ."},{"vNo":"33 ","txt":"E, n’ihi na ha letara ọtụtụ akụkụ nke ala ahụ, ma mee nnukwu mbibi nʼebe ha nọ; e, gbuo ọtụtụ, ma dọkpụpụ ndị ọzọ ndị a dọkpụrụ nʼagha nʼime ọzara ahụ, e, ma nke kachasị nke ndịnyom ha na ụmụ ha."},{"vNo":"34 ","txt":"Ugbua nnukwu ajọọ ihe nke a, nke bịakwasịrị ndị ahụ n’ihi ajọọ-omume ha, kpatelitere ha ọzọ na ncheta nke Onye-nwe Chineke ha."},{"vNo":"35 ","txt":"Ma otu a ka afọ nke iri asatọ na otu nke ọchịchị nke ndị-ikpe siri gwụchaa."},{"vNo":"36 ","txt":"Ma nʼafọ nke iri asatọ na abụọ ha malitekwara ọzọ ichefu Onye-nwe Chineke ha. Ma nʼafọ nke iri asatọ na atọ ha malitere ịgbasi ike nʼajọọ-omume. Ma nʼafọ nke iri asatọ na anọ ha emezighị ụzọ ha nile."},{"vNo":"37 ","txt":"Ma o wee ruo nʼafọ nke iri asatọ na ise ha gbasiri ike nʼelu mgbasi ike na mpako ha, na nʼajọọ-omume ha; ma otu a ha na-acha kwa ọzọ maka mbibi."},{"vNo":"38 ","txt":"Ma otu a ka afọ nke iri asatọ na ise siri gwụchaa."}]}