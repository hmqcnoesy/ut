{"heading":"Ndị nghọtahịe Nifaị na ndị Leman jikọtara ndị-agha nile ma were ala nke Zarahemla—Mmeri a na-emeri ndị Nifaị na-abịa n’ihi ajọọ-omume ha—Nzukọ-nsọ ahụ na-ala azụ, ma ndị ahụ ghọrọ ndị na-adịghị ike dịka ndị Leman. Ihe dịka nʼafọ 38 ruo 30 tutu amụọ Kraịst.","prevAbbr":"hel","prevNo":3,"nextAbbr":"hel","nextNo":5,"chapterTitle":"Hilaman 4","verses":[{"vNo":"1 ","txt":"Ma o wee ruo nʼafọ nke iri ise na anọ e nwere ọtụtụ nghọtahie na nzukọ-nsọ ahụ, ma e nwekwara ndọrọ ndọrọ nʼetiti ndị ahụ, nke mere na e nwere nnukwu nkwafu-ọbara."},{"vNo":"2 ","txt":"Ma akụkụ nke ndị nnupụ-isi e gburu ha ma chụpụ ha site nʼala ahụ, ma ha gakwuuru eze nke ndị Leman ahụ."},{"vNo":"3 ","txt":"Ma o wee ruo na ha gbara mbọ ịkwalite ndị Leman ịlụ-agha megide ndị Nifaị; mana lee, ndị Leman tụrụ egwu karịa, nke mere na ha achọghị ịn̄a-ntị nʼokwu nile nke ndị nghọtahie ahụ."},{"vNo":"4 ","txt":"Mana o wee ruo nʼafọ nke iri ise na isii nke ọchịchị nke ndị-ikpe, e nwere ndị nghọtahie ndị galitere site na ndị Nifaị gakwuru ndị Leman; ma ha nwetara ihe ha chọrọ ha na ndị ọzọ nʼịkwalite ha nʼiwe iwe megide ndị Nifaị; ma ha nọ nʼafọ ahụ nile na-ejikere maka agha."},{"vNo":"5 ","txt":"Ma nʼime afọ nke iri ise na asaa ha gbadatara imegide ndị Nifaị nʼịlụ-agha, ma ha malitere ọrụ nke ọnwụ; e, nke mere na nʼafọ nke iri ise na asatọ nke ọchịchị nke ndị-ikpe, ha nwetara ihe ha chọrọ na nweta onwunwe nke ala nke Zarahemla; e, na kwa ala ahụ nke dị nso nʼala Uju."},{"vNo":"6 ","txt":"Ma ndị Nifaị na ndị-agha nke Moronaịha a chụbara ha ọbụna nʼime ala nke Uju;"},{"vNo":"7 ","txt":"Ma nʼebe ahụ ha wugidesịrị ike megide ndị Leman, site nʼoke osimiri ọdịda-anyanwụ, ọbụna ruo nʼọwụwa-anyanwụ; ebe ọ bụ njem otu ụbọchị nye onye Nifaị, nʼahịrị ahụ nke ha wugidesịworo ike ma debe ndị-agha ha nile ichekwa mba elu-elu ha."},{"vNo":"8 ","txt":"Ma otu a ndị nghọtahịe nke ndị Nifaị ahụ, site nʼinye-aka nke ọtụtụ ọnụ-ọgụgụ ndị-agha nke ndị Leman, enwetawo ihe-onwunwe nke ndị Nifaị nke dị nʼala dị na ndịda-ndịda. Ma ihe nile a, e mere ya nʼafọ nke iri-ise na asatọ na nke iteghete nke ọchịchị nke ndị-ikpe."},{"vNo":"9 ","txt":"Ma o wee ruo nʼafọ nke iri isii nke ọchịchị nke ndị-ikpe, Moronaịha nwetara ihe ọ na-achọ ya na ndị-agha ya nʼinweta ọtụtụ akụkụ nke ala ahụ; e, ha nwetaghachiri ọtụtụ obodo-ukwu ndị dabaworo nʼaka nke ndị Leman."},{"vNo":"10 ","txt":"Ma o wee ruo nʼafọ nke iri-isii na otu nke ọchịchị nke ndị-ikpe ha nwetara ihe ha na-achọ nʼinweta ọbụna ọkara nke ihe onwunwe ha nile."},{"vNo":"11 ","txt":"Ugbua nnukwu ntufu nke ndị Nifaị a, na nnukwu ogbugbu ahụ nke dị nʼetiti ha, agaraghị eme ma ọbụghị n’ihi ajọọ-omume ha na ihe arụ ha nke dị nʼetiti ha; e, ma ọ dị nʼetiti ndị ahụ na-ekwupụta kwa ịbụ nke nzukọ-nsọ nke Chineke."},{"vNo":"12 ","txt":"Ma ọ bụụrụ n’ihi mpako nke obi ha nile, n’ihi akụ na ụba ha karịrị akarị, e, ọ bụụrụ n’ihi mmegbu ha na-emegbu ndị ogbenye, na-ejịchi nri ha site nʼirute ndị agụụ na agụ, na-ejịchi uwe-oyiyi site nʼirute ndị gba ọtọ, ma na-eti ụmụnne ha ndị dị umeala ihe na nti, na-eji ihe ahụ dị nsọ eme ihe-ọchị, na-agọnarị mụọ-nke ibu-amụma na nke mkpughe, igbu-mmadụ, ipụnarị-ihe, ikwu okwu ụgha, izu ori, ịkwa-iko, ibilite na nnukwu ndọrọ-ndọrọ nile, na-agbapụ na-aba nʼala nke Nifaị, nʼetiti ndị Leman—"},{"vNo":"13 ","txt":"Ma n’ihi nnukwu ajọọ-omume ha nke a, na itu-ọnụ ha nile nʼume nke onwe ha, a hapụrụ ha nʼume nke onwe ha; ya mere ha agaghị nʼiru, kama e nyere ha ntaram-ahụhụ ma nye ha otiti ihe, ma chụghachị ha nʼiru ndị Leman, ruo mgbe ha tufuworo ọfọdụrụ ntakịrị ka ọ bụrụ ala nile ha nwere."},{"vNo":"14 ","txt":"Mana lee, Mọrọnaiha kwusaara ndị ahụ ozi-ọma maka ọtụtụ ihe n’ihi ajọọ-omume ha, na kwa Nifaị na Lihaị, ndị bụ ụmụ nwoke nke Hilaman, kwusakwaara ndị ahụ ozi-ọma maka ọtụtụ ihe, e, buworo ha amụma ọtụtụ ihe gbasara ajọọ-omume ha nile, na ihe ga-abịakwute ha ma ọ bụrụ na ha echegharịghị site na mmehie ha nile."},{"vNo":"15 ","txt":"Ma o wee ruo na ha chegharịrị, ma dịka ha chegharịrị, ha malitere ime nke ọma."},{"vNo":"16 ","txt":"N’ihi na mgbe Moronaịha hụrụ na ha chegharịrị, ọ gbalịrị idugharị ha site nʼebe ruo nʼebe, ma site nʼobodo-ukwu ruo nʼobodo-ukwu, ọbụna ruo na ha nwetaghachịrị otu ọkara nke ihe-onwunwe ha na otu ọkara nke ala ha nile."},{"vNo":"17 ","txt":"Ma otu a ka afọ nke iri isii na otu nke ọchịchị nke ndị-ikpe siri gwụchaa."},{"vNo":"18 ","txt":"Ma o wee ruo nʼafọ nke iri isii na abụọ nke ọchịchị nke ndị-ikpe, na Moronaịha enweghị ike inwetaghachị ihe-onwunwe ọzọ site nʼaka ndị Leman."},{"vNo":"19 ","txt":"Ya mere ha hapụrụ atụmatụ ha inweta ala nile ndị nke fọdụrụ, n’ihi na ọnụ-ọgụgụ ndị Leman dịirị oke imerime nke mere na o kweghịzi ndị Nifaị omume inweta ike ọzọ karịa ha; ya mere Moronaịha tinyere ndị-agha ya nile nʼọrụ nʼichekwa akụkụ ndị ahụ nile o wereworo."},{"vNo":"20 ","txt":"Ma o wee ruo, n’ihi nnukwu nke ọnụ-ọgụgụ nke ndị Leman ndị Nifaị nọọrọ na nnukwu ịtụ-egwu, eleghị-anya ha ga-akarị ha ike, ma zọda, ma gbuo, ma bibie ha."},{"vNo":"21 ","txt":"E, ha malitere icheta amụma nile nke Alma, na kwa okwu nile nke Mosaịa; ma ha hụrụ na ha abụwọrịị ndị na-akpọ-ekwe-nkụ, ma na ha edebewo iwu-nsọ nile nke Chineke ka ihe efu;"},{"vNo":"22 ","txt":"Ma na ha agbanwewo ma zọgide iwu nile nke Mosaịa nʼokpuru ụkwụ ha, ma-ọbụ ihe ahụ nke Onye-nwe nyere ya iwu-nsọ inye ndị ahụ; ma ha hụrụ na iwu ha nile emebisịwo ha, ma na ha abụrụwo ndị ajọọ-omume, nke bụ na ha abụrụwo ndị ajọọ-omume ọbụna dịka ndị nke Leman."},{"vNo":"23 ","txt":"Ma n’ihi ajọọ-omume ha, nzukọ-nsọ ahụ amalitewọrịị ịla-azụ; ma ha malitere n’ekwenyeghị na mụọ nke ibu-amụma ma na mụọ nke mkpughe; ma ikpe nile nke Chineke lekwasịgidere ha anya nʼiru."},{"vNo":"24 ","txt":"Ma ha hụrụ na ha adịghịzi ike, dịka ụmụnne ha nwoke, ndị Leman, ma na Mụọ nke Onye-nwe anakwaghị echekwa ha; e, o sepụwọrịị aka site nʼarụ ha n’ihi na Mụọ nke Onye-nwe anaghị ebi na temple nile na-adịghị nsọ—"},{"vNo":"25 ","txt":"Ya mere Onye-nwe kwụsịrị ichekwa ha site nʼụzọ ọrụ-ebube ya na ike na-enweghị-atụ, n’ihi na ha adabawo nʼọnọdụ nke ekweghị-ekwe na ajọọ-omume dị-egwu; ma ha hụrụ na ndị Leman dị imerime nʼọnụ-ọgụgụ karịa ha, na ma-ọbụghị na ha ga-adabere n’Onye-nwe Chineke ha, ha ga-alarịrị nʼiyi na-enweghị ihe mgbochi."},{"vNo":"26 ","txt":"N’ihi na lee, ha hụrụ na ume nke ndị Leman dị ukwuu dịka ume ha, ọbụna otu nwoke na nwoke ibe ya. Ma otu a ka ha dabaworo nʼime nnukwu njehie nke a; e, otu a ka ha sịworo ghọọ ndị na-adịghị ike, n’ihi njehie ha, nʼoge na-abụghị ọtụtụ afọ."}]}