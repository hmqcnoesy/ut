{"heading":"E chedoro Abịnadaị site n’ike dị nsọ—O wee kuzie Iwu Iri nile—Nzọpụta anaghị abịa site n’iwu nke Moses nanị—Chineke n’onwe Ya ga-achụ aja mgbaghara mmehie ma gbapụta ndị Ya. Ihe dịka n’afọ 148 tutu amụọ Kraịst.","prevAbbr":"mosiah","prevNo":12,"nextAbbr":"mosiah","nextNo":14,"chapterTitle":"Mosaịa 13","verses":[{"vNo":"1 ","txt":"Ma ugbua mgbe eze ahụ nụworo okwu ndị a nile, ọ gwara ndị nchụ-aja ya: Kpọpụnụ nwoke nke a, ma gbuo ya; n’ihi na ọ bụ gịnị ka anyị nwere iji ya mee, n’ihi na ọ bụ onye-ara."},{"vNo":"2 ","txt":"Ma ha bilitere ma gbalịa imetụ aka ha nile n’arụ ya; mana o guzogidere ha, ma sị ha:"},{"vNo":"3 ","txt":"E metụla m aka, n’ihi na Chineke ga-eti unu ihe otiti ma ọbụrụ na unu emetụ aka unu nile n’arụ m, n’ihi na ezibeghị m ozi ahụ nke Onye-nwe zitara m izi; ọbụghị ma m agwawo unu ihe ahụ unu rịọrọ ka m kwuo; ya mere, Chineke agaghị ekwe na a ga-ebibi m n’oge dị ugbua."},{"vNo":"4 ","txt":"Mana a ga m emezurịrị iwu-nsọ nile ndị nke Chineke nyeworo m; ma n’ihi na a gwawo m unu ezi-okwu unu na-ewere m iwe. Ma ọzọ, n’ihi na e kwuwo m okwu nke Chineke unu ekpewo m ikpe na m bụ onye-ara."},{"vNo":"5 ","txt":"Ugbua o wee ruo na mgbe Abịnadaị kwuworo okwu ndị a nile na ndị nke eze Noa anwaghị anwa imetụ aka ha nile n’arụ ya, n’ihi na Mụọ nke Onye-nwe nọ n’arụ ya; ma iru ya nwuru n’ìhè karịrị akarị, ọbụna dịka nke Moses nwuru mgbe ọ nọ n’ugwu Saịnaị, mgbe ọ na-ekwu okwu ya na Onye-nwe."},{"vNo":"6 ","txt":"Ma o kwuru okwu n’ike na ikike sitere na Chineke, ma o gara n’iru n’okwu ya nile, na-asị:"},{"vNo":"7 ","txt":"Unu ahụwo na unu enweghị ike igbu m, ya mere e zichawo m ozi m. E, ma a hụrụ m na o gbuwara unu ruo n’obi unu nile n’ihi na a gwara m unu ezi-okwu gbasara ajọọ-omume unu nile."},{"vNo":"8 ","txt":"E, ma okwu m nile mejupụtara unu n’ebube na ịtụ-n’anya, na tinyere iwe."},{"vNo":"9 ","txt":"Mana e zichala m ozi m; ma mgbe ahụ ọ dịghị kwa mkpa ebe m na-aga, ma ọbụrụ na a zọpụtawo m."},{"vNo":"10 ","txt":"Mana ihe ole ndị a ka m gwara unu, ihe unu jiri m mee, mgbe nke a gasịrị, ga-adị ka ụdị na onyinyo nke ihe ndị nke ga-abịa."},{"vNo":"11 ","txt":"Ma ugbua a na m agụrụ unu nke fọdụrụ n’iwu-nsọ nile nke Chineke, n’ihi na a hụrụ m na e deghị ha n’obi unu nile; A hụrụ m na unu amụwo ma kuzie ajọọ-omume n’oge kachasị na ndụ unu nile."},{"vNo":"12 ","txt":"Ma ugbua, unu cheta na m sịrị unu: Unu agaghị emere onwe unu arụsị ọbụla a pịrị-apị, ma-ọbụ oyiyi nke ihe ọbụla nke dị n’elu-igwe n’elu ma-ọbụ nke ihe nile dị n’ụwa n’okpuru ya, ma-ọbụ nke dị na mmiri n’okpuru ụwa."},{"vNo":"13 ","txt":"Ma ọzọ: Unu agaghị akpọ-isi-ala nye ha, ma-ọbụ jeere ha ozi; n’ihi na mụ bụ Onye-nwe Chineke gị a bụ m Chineke ekworo, na-eleta ajọọ-omume nke ndị nna n’arụ ụmụ ha, ruo n’ọgbọ nke atọ na nke anọ nke ndị na-akpọ m asị;"},{"vNo":"14 ","txt":"Ma na-emere ọtụtụ puku ebere nke ndị na-ahụ m n’anya ma na-edebe iwu-nsọ m nile."},{"vNo":"15 ","txt":"Unu agaghị ewere aha Onye-nwe Chineke unu n’ihe efu; n’ihi na Onye-nwe agaghị agụ ya onye-ikpe-na-amaghị nke na-ewere aha ya n’ihe efu."},{"vNo":"16 ","txt":"Cheta ụbọchị izu-ike, idebe ya nsọ."},{"vNo":"17 ","txt":"Ụbọchị isii ka unu ga-arụ ọrụ, ma mee ọrụ unu nile;"},{"vNo":"18 ","txt":"Ma na ụbọchị nke asaa, ụbọchị izu-ike nke Onye-nwe Chineke gị, Ị gaghị arụ ọrụ ọbụla, gị, ma-ọbụ nwa gị nwoke, ma-ọbụ nwa gị nwanyị, oru gị nwoke, ma-ọbụ oru-gị-nwanyị, ma-ọbụ igwe ehi gị, ma-ọbụ ọbịa gị nke nọ n’ime ọnụ-ụzọ ama gị nile."},{"vNo":"19 ","txt":"N’ihi na n’ụbọchị isii Onye-nwe kere elu-igwe na ụwa, ma osimiri, ma ihe nile dị n’ime ha; ya mere Onye-nwe gọziri ụbọchị-izu-ike, ma doo ya nsọ."},{"vNo":"20 ","txt":"Sọpụrụ nna gị na nne gị, ka ụbọchị gị nile wee dị ogologo n’elu ala ahụ nke Onye-nwe Chineke gị na-enye gị."},{"vNo":"21 ","txt":"Ị gaghị egbu mmadụ."},{"vNo":"22 ","txt":"Ị gaghị akwa iko. Ị gaghị ezu ori."},{"vNo":"23 ","txt":"Ị gaghị agba ama ụgha megide onye-agbata-obi gị."},{"vNo":"24 ","txt":"Ị gaghị enwe anya-ukwu n’ụlọ onye-agbata-obi gị, Ị gaghị enwe anya-ukwu n’arụ nwunye onye-agbata-obi gị, ma-ọbụ oru ya nwoke, ma-ọbụ oru ya nwanyị, ma-ọbụ oke ehi ya, ma-ọbụ anụ dịka ịnyịnya ya, ma-ọbụ ihe ọbụla nke bụ nke onye-agbata-obi gị."},{"vNo":"25 ","txt":"Ma o wee ruo na mgbe Abịnadaị bịaworo na ngwụcha nke okwu ndị a nile na ọ sịrị ha: Unu akụziworo ndị a na ha ga-achọsike ime ihe nile ndị a ka ha wee debe iwu-nsọ ndị a nile?"},{"vNo":"26 ","txt":"A sị m unu, E-e; n’ihi na ọbụrụ na unu emewo ya, Onye-nwe agaraghị eme ka m bịarute ma buo-amụma ọjọọ gbasara ndị a."},{"vNo":"27 ","txt":"Ma ugbua unu asịwo na nzọpụta na-abịa site n’iwu nke Moses. A sị m unu na ọ dị mkpa na unu ga-edebe iwu nke Moses ugbua; mana a sị m unu, na oge ahụ ga-abịa mgbe ọ na-agaghị adị kwa mkpa idebe iwu nke Moses."},{"vNo":"28 ","txt":"Ma nke ka nke, a sị m unu, na nzọpụta anaghị abịa site n’iwu ahụ nanị, ma asịna ọbụghị maka aja mgbaghara mmehie ahụ, nke Chineke n’onwe Ya ga-achụ maka mmehie nile na ajọọ-omume nile nke ndị ya, na ha agaghị agbanarị ịlarịrị n’iyi, na-agbanyeghị iwu nke Moses."},{"vNo":"29 ","txt":"Ma ugbua a sị m unu na ọ dịịrị mkpa na a ga-enwe iwu e nyere ụmụ Israel, e, ọbụna iwu siri ezigbo ike; n’ihi na ha bụụrụ ndị na-akpọ-ekwe-nkụ, na-eme ajọọ-omume ọsọ-ọsọ, ma na-eji nwayọ echeta Onye-nwe Chineke ha;"},{"vNo":"30 ","txt":"Ya mere o nwere iwu e nyere ha, e, iwu nke ime ihe nile na nke emume-nsọ nile, iwu nke ha ga na-edebesi-ike site n’ụbọchị ruo n’ụbọchị, idebe ha na ncheta nke Chineke na ọrụ ha n’ebe ọ nọ."},{"vNo":"31 ","txt":"Mana lee, a sị m unu, na ihe nile ndị a bụ oyiyi nke ihe nile ga-abịa."},{"vNo":"32 ","txt":"Ma ugbua, ha ghọtara iwu ahụ? A sị m unu, E-e, ha nile aghọtaghị iwu ahụ; ma nke a n’ihi isi-ike nke obi ha nile; n’ihi na ha aghọtaghị na o nweghị onye ọbụla a ga-azọpụta ma ọbụghị na o sitere na mgbapụta nke Chineke."},{"vNo":"33 ","txt":"N’ihi na lee, Moses obughị amụma nye ha gbasara ọbịbịa nke Mesaịa ahụ, ma na Chineke ga-agbapụta ndị ya? E, ma ọbụna ndị-amụma nile ndị buworo amụma site na mgbe ụwa malitere—ha ekwubeghị karịa ma-ọbụ nke ka ntakịrị gbasara ihe ndị a?"},{"vNo":"34 ","txt":"Ha ekwubeghị na Chineke n’onwe ya ga-arịdata n’etiti ụmụ nke mmadụ, ma wekwasị onwe ya ụdị nke mmadụ, ma gaa n’ịrụ n’ike dị ukwuu n’elu iru nke ụwa?"},{"vNo":"35 ","txt":"E, ma ha asịbeghị kwa na ọ ga-eweta mbilite n’ọnwụ nke ndị nwụrụ anwụ, ma na, ya, n’onwe ya, ka a ga-emegide ma kpagbuo?"}]}