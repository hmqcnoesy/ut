{"heading":"Hilaman wee zigara Moronaị akwụkwọ-ozi, na-agụgharị ọnọdụ nke agha ha na ndị Leman lụrụ—Antịpụs na Hilaman wee nwee nnukwu mmeri n’ebe ndị Leman nọ—Ụmụ-okorọbịa puku abụọ nke Hilaman wee jịrị ike ọrụ-ebube lụọ-ọgụ, ma ọdịghị onye ọbụla n’ime ha e gburu. Ama-okwu 1, ihe dịka n’afọ 62 tutu amụọ Kraịst; ama-okwu 2 ruo 19, ihe dịka n’afọ 66 tutu amụọ Kraịst; na ama-okwu 20 ruo 57, ihe dịka n’afọ 65 ruo 64 tutu amụọ Kraịst.","prevAbbr":"alma","prevNo":55,"nextAbbr":"alma","nextNo":57,"chapterTitle":"Alma 56","verses":[{"vNo":"1 ","txt":"Ma ugbua o wee ruo na mmalite nke iri afọ atọ nke ọchịchị nke ndị-ikpe, n’ụbọchị nke abụọ n’ọnwa nke mbụ, Moronaị natara akwụkwọ-ozi site n’aka Hilaman, na-akọwa ihe nile mere ndị ahụ nọ na mpaghara ala ahụ."},{"vNo":"2 ","txt":"Ma ndị a bụ okwu nile nke o dere, na-asị: Ezigbo nwanne m nwoke m hụrụ n’anya, Moronaị, ma n’ime Onye-nwe ma n’ime mkpagbu nile nke ịlụ-agha anyị; lee, nwanne m nwoke m hụrụ n’anya, enwere m ihe ole na ole m ga-agwa gị gbasara ịlụ-agha anyị n’akụkụ ala nke a."},{"vNo":"3 ","txt":"Lee, puku abụọ n’ime ụmụ-nwoke nile nke ndị nwoke ahụ ndị Amọn kpọdatara site n’ala nke Nifaị—ugbua i matawo na ndị a bụ ndị agbụrụ nke Leman, onye bụụrụ nwa-nwoke nke kachasị okenye nke nna anyị Lihaị."},{"vNo":"4 ","txt":"Ugbua ọ dịghị mkpa ka m kwugharịara unu gbasara omenala nile ma-ọbụ ekweghị-ekwe ha, n’ihi na ị matara gbasara ihe nile ndị a—"},{"vNo":"5 ","txt":"Ya mere o zuworo m ka m gwa gị na puku ụmụ-okorọbịa abụọ ndị a ewerewo ngwa-ọgụ ha nile nke agha, ma chọọ ka m bụrụ onye-ndu ha; ma anyị abịaruwo ichekwa mba anyị."},{"vNo":"6 ","txt":"Ma ugbua ị ma kwa gbasara ọgbụgba-ndụ ahụ nke ndị nna ha mere, na ha agaghị ewelite ngwa-ọgụ ha nile nke agha imegide ụmụnne ha nwoke ruo n’ịkwafu ọbara."},{"vNo":"7 ","txt":"Mana n’afọ nke iri abụọ na isii, mgbe ha hụrụ ahụhụ anyị nile na mkpagbu anyị nile maka ha, ọ fọdụrụ ntakịrị ka ha mebie ọgbụgba-ndụ ahụ nke ha meworo ma welite ngwa-ọgụ ha nile nke agha n’ichekwa anyị."},{"vNo":"8 ","txt":"Mana-agaghị m ekwe ha ka ha mebie ọgbụgba-ndụ nke a nke ha meworo, na-ewe ya dịka na Chineke ga-agba anyị ume, nke ga-eme na anyị agaghị ata ahụhụ ọzọ n’ihi imezu iyi ahụ nke ha n̄ụworo."},{"vNo":"9 ","txt":"Mana lee, n’ebe a enwere otu ihe n’ime nke anyị nwere ike inwe nnukwu ọn̄ụ. N’ihi na lee, n’ime afọ nke iri abụọ na isii, mụ, Hilaman, zọrọ-ije n’iru nke puku ụmụ-okorọbịa abụọ ndia ruo n’obodo-ukwu nke Judia, inyere Antịpụs aka, onye ị họpụtaworo onye-ndu nke ndị ahụ nọ n’akụkụ ala ebe ahụ."},{"vNo":"10 ","txt":"Ma e sonyere m puku abụọ ụmụ m nwoke, (n’ihi na ha kwesịrị ka a kpọọ ha ụmụ-nwoke) gakwuru ndị-agha nke Antịpụs, n’ime inye ume nke Antịpụs n̄ụrịrị-ọn̄ụ karịa, n’ihi na lee, ndị-agha ya ndị Leman ebelatawo ha n’ihi na ndị-agha ha egbuwo nnukwu ọnụ-ọgụgụ nke ndịkom anyị, nke mere na anyị nwere ihe mere anyị ji na-eru uju."},{"vNo":"11 ","txt":"Otu o sila dị, anyị nwere ike ịkasi onwe-anyị obi n’otu ihe a, na ha anwụwo n’ichekwa mba ha na Chineke ha, e, ma ha nwere an̄ụrị."},{"vNo":"12 ","txt":"Ma ndị Leman edebewo kwa ọtụtụ ndị-mkpọrọ, ndị nke ha nile bụ ndị-isi ọchị-agha, n’ihi na ọdịghị onye ọzọ ha hapụworo ka ọ dị ndụ. Ma anyị were ya dịka ezi-okwu na ha nọ n’oge ugbua n’ala nke Nifaị; ọ dị otu a ma ọbụrụ na egbụghị ha."},{"vNo":"13 ","txt":"Ma ugbua ndị a bụ obodo-ukwu nile nke ndị Leman nwetaworo onwunwe site n’ịkwafu ọbara nke ọtụtụ n’ime ndị dike anyị:"},{"vNo":"14 ","txt":"Ala nke Mantaị, ma-ọbụ obodo-ukwu nke Mantaị, na obodo-ukwu nke Ziezrọm, na obodo-ukwu nke Kumenaị, na obodo-ukwu nke Antịpara."},{"vNo":"15 ","txt":"Ma ndị a bụ obodo-ukwu nile nke ha nwetara mgbe m biaruru obodo-ukwu nke Judia; ma achọtara m Antịpụs na ndịkom ya ka ha na-arụsị ọrụ ike jiri ume ha nile iwusi obodo-ukwu ahụ ike."},{"vNo":"16 ","txt":"E, ma ike gwụrụ ha n’arụ dịka na mụọ kwa, n’ihi na ha alụwo ọgụ ka dike n’ehihie na n’abalị iji chekwaa obodo-ukwu ha nile; ma otu a ha atawo ahụhụ nnukwu nsogbu nile n’ụdị ọbụla."},{"vNo":"17 ","txt":"Ma ugbua ha kpebiri imeri n’ebe a ma-ọbụ nwụọ; ya mere i inwere ike iche na ntakịrị ndị-agha nke a m kpọtara, e, ụmụ m nwoke ahụ, nyere ha nnukwu olile-anya na nnukwu ọn̄ụ."},{"vNo":"18 ","txt":"Ma ugbua o wee ruo na mgbe ndị Leman hụrụ na Antịpụs anatawo ume karịrị nye ndị-agha ya, a kwagidere ha site n’iwu nile nke Amorọn ka ha ghara ịbịa megide obodo-ukwu nke Judia, ma-ọbụ megide anyị, n’ịlụ-agha."},{"vNo":"19 ","txt":"Ma otu a ka anyị siri nweta iru-ọma n’aka Onye-nwe; n’ihi na ọbụrụ na ha bịakwasịrị anyị n’adịghị-ike anyị nke a eleghị anya ha gaara ebibi ntakịrị ndị-agha anyị; mana otu a ka e siri chekwaa anyị."},{"vNo":"20 ","txt":"Amorọn nyere ha iwu ichekwa obodo-ukwu ndị ahụ nile nke ha wereworo. Ma otu a ka afọ nke iri abụọ na isii siri gwụchaa. Ma na mmalite nke afọ iri abụọ na asaa anyị akwadowọrịị obodo-ukwu anyị na onwe-anyị maka nchekwa."},{"vNo":"21 ","txt":"Ugbua anyị chọsịrị ike ka ndị Leman bịakwasị anyị; n’ihi na anyị achọsighị ike ibuso ha agha n’ebe ha nile siri ike."},{"vNo":"22 ","txt":"Ma o wee ruo na anyị debere ndị onyota-ọgba-ama n’ama gburu-gburu ebe ahụ, iche mmegharị arụ nile nke ndị Leman, ka ha ghara ịgafe anyị n’abalị ma-ọbụ n’ehihie ibuso obodo-ukwu anyị ndị ọzọ ndị nke dị n’ebe elu-elu agha."},{"vNo":"23 ","txt":"N’ihi na anyị matara na n’obodo-ukwu ndị ahụ nile ha esiruchaghị ike izute ha; ya mere anyị chọsịrị-ike, ma ọbụrụ na ha ga-agafe n’akụkụ anyị, ịdakwasị ha n’azụ ha, ma otu a welite ha elu n’azụ n’otu oge ahụ ezutere ha n’iru. Anyị weere dịka ezi-okwu na anyị ga-enwe ike imeri ha; mana lee, anyị enwetaghị ihe anyị bu n’obi n’ọchịchọ anyị nke a."},{"vNo":"24 ","txt":"Ha anwaghị anwa ịgafe anyị ha na ndị-agha ha nile, ọbụghị ma ha nwara anwa jiri otu ụzọ, eleghị-anya ha agaghị esirucha ike ma ha ga-ada."},{"vNo":"25 ","txt":"Ọbụghị ma ha nwara-anwa ịzọ-ije gbada megide obodo-ukwu nke Zarahemla; ọbụghị ma ha nwara anwa igafe isi nke Saịdọn, gafee ruo obodo-ukwu nke Nifaịha."},{"vNo":"26 ","txt":"Ma otu a, ha na ndị-agha ha nile, ha mere mkpebi ichekwa obodo-ukwu ndị ahụ nile nke ha wereworo."},{"vNo":"27 ","txt":"Ma ugbua o wee ruo n’ọnwa nke abụọ nke afọ nke a, e webataara anyị ọtụtụ ihe oriri site n’aka ndị nna nile nke ụmụ m nwoke puku abụọ ahụ."},{"vNo":"28 ","txt":"Na kwa e zitekwara anyị ndị nwoke puku abụọ site n’ala nke Zarahemla. Ma otu a anyị nọ na njikere anyị na ndị nwoke puku iri, na ihe oriri nile a ga-enye ha, na kwa ndị nwunye ha nile na ụmụ ha."},{"vNo":"29 ","txt":"Ma ndị Leman ebe ha na-ahụ ka ndị-agha anyị na-abawanye kwa ụbọchị, ma ihe oriri nile na-abata maka nkwado anyị, ha malitere ịtụ-egwu, ma malite ịba ọgụ site n’ebe nzuzo ha, ọbụrụ na o kwere omume itinye nsọtụ na-ịnata ihe oriri anyị nile na ume."},{"vNo":"30 ","txt":"Ugbua mgbe anyị hụrụ na ndị Leman malitere inwe obi-eru-ala n’akụkụ nke a, anyị chọsịrị ike iweta otu ụzọ aghụghọ n’iwere ọnọdụ n’ebe ha nọ; ya mere Antịpụs nyere iwu ka m zọrọ-ije mụ na ụmụ-ntakịrị ndị nwoke m gaa n’obodo-ukwu dị nso, dịka a ga-asị na anyị bu ihe oriri nile na-aga obodo-ukwu a dị nso."},{"vNo":"31 ","txt":"Ma anyị kwesịrị ịzọ-ije gaa nso obodo-ukwu nke Antịpara, dịka a ga-asị na anyị na-aga obodo-ukwu tere anya, n’akụkụ ikpere-mmiri ahụ."},{"vNo":"32 ","txt":"Ma o wee ruo na anyị zọrọ-ije na-aga, dịka a ga-asị na anyị bu ihe oriri anyị nile, ịga obodo-ukwu ahụ."},{"vNo":"33 ","txt":"Ma o wee ruo na Antịpụs zọrọ-ije gaa ya na ụfọdụ ndị-agha ya, ebe ọ hapụrụ ndị fọdụrụ ichekwa obodo-ukwu ahụ. Mana ọ zọrọghị-ije gaa ruo mgbe m gawara mụ na ntakịrị ndị-agha m, ma bịaruo nso obodo-ukwu Antịpara ahụ."},{"vNo":"34 ","txt":"Ma ugbua, n’obodo-ukwu nke Antịpara ahụ ka e debere ndị-agha sikarịchara ike nke ndị Leman; e, ndị kachasị n’ọnụ-ọgụgụ."},{"vNo":"35 ","txt":"Ma o wee ruo na mgbe ndị onyota-ọgba-ama ha nile gwaworo ha, ha bịaruru ha na ndị-agha ha ma zọrọ-ije bịa imegide anyị."},{"vNo":"36 ","txt":"Ma o wee ruo na anyị gbapụrụ n’iru ha, n’elu-elu. Ma otu a anyị dupụrụ ndị-agha kachasịrị dị ike nke ndị Leman."},{"vNo":"37 ","txt":"E, ọbụna ruo ebe tere anya, nke mere na mgbe ha hụrụ ndị-agha nke Antịpụs ka ha na-achụ ha, n’ike ha, ha atụgharịghị n’aka nri ma-ọbụ n’aka ekpe, kama gaa n’iru n’ịzọ-ije ha n’ụzọ guzoro kwem n’eso anyị; ma, dịka anyị chere, ọ bụ atụmatụ ha igbu anyị tutu Antịpụs achụfee ha, ma nke a ka ndị nke anyị ghara ịgba ha gburu-gburu."},{"vNo":"38 ","txt":"Ma ugbua Antịpụs ebe o hụrụ ihe-egwu dịrị anyị, mere ka ịzọ-ije nke ndị-agha ya gaa ọsọ-ọsọ. Mana lee, ọ bụ abalị; ya mere ha achụfeghị anyị, ọbụghị ma Antịpụs ọ chụfere ha; ya mere anyị bara n’ebe-ezumike n’abalị ahụ."},{"vNo":"39 ","txt":"Ma o wee ruo na tutu chi-ọbụbọ nke ụtụtụ ahụ, lee, ndị Leman nọọrọ na-achụ anyị ọsọ. Ugbua anyị esiruchaghị ike ilụso ha ọgụ; e, agaghị m ekwe ka ụmụ-nwoke m ndị ntakịrị daba n’aka ha nile; ya mere anyị gara n’iru n’ịzọ-ije anyị, ma anyị weere ọzịzọ-ije anyị baa n’ime ọzara ahụ."},{"vNo":"40 ","txt":"Ugbua ha anwaghị anwa ịtụgharị n’aka nri ma-ọbụ n’aka ekpe eleghị-anya a ga-agba ha gburu-gburu; ọbụghị ma m ga-atụgharị n’aka nri ma-ọbụ n’aka ekpe eleghị-anya ha ga-achụfe m, ma anyị agaghị enwe ike iguzogide ha, kama egbuo anyị, ma ha ga-agbapụ, ma otu a anyị gbapụrụ ụbọchị ahụ nile n’ime ọzara ahụ, ọbụna ruo mgbe ọchịchịrị gbara."},{"vNo":"41 ","txt":"Ma o wee ruo na ọzọ, mgbe ìhè nke ụtụtụ ahụ bịara anyị hụrụ ndị Leman bịakwasịrị anyị, ma anyị gbafuru n’iru ha."},{"vNo":"42 ","txt":"Mana o wee ruo na ha achụteghị anyị anya tutu ha akwụsị; ma-ọbụ n’ụtụtụ ụbọchị nke atọ n’ọnwa nke asaa."},{"vNo":"43 ","txt":"Ma ugbua, ọbụrụ na Antịpụs chụfere ha anyị amaghị, mana a siri m ndịkom mụ: Lee, anyị amataghị mana ha akwụsịwo n’ihi ebum-n’obi ha na anyị ga-abịa imegide ha, ka ha nwe-ike jide anyị n’ọnya ha;"},{"vNo":"44 ","txt":"Ya mere gịnị ka unu kwuru, ụmụ m nwoke, unu ga-aga imegide ha n’ịlụ agha?"},{"vNo":"45 ","txt":"Ma ugbua asị m gị, ezigbo nwanne m nwoke Moronaị, na ọ dịbeghị mgbe ọbụla m hụrụ nnukwu mgbamume dị otu a, e-e ọbụghị n’etiti ndị Nifaị nile."},{"vNo":"46 ","txt":"N’ihi na dịka m na-akpọ ha mgbe nile ụmụ m ndị nwoke (n’ihi na ha nile ka bụụrụ ụmụokorọbịa) ọbụna otu a ka ha na-asị m: Nna, lee Chineke anyị nonyeere anyị, ma ọ gaghị ekwe ka anyị daa; mgbe ahụ ka anyị gaa n’iru; anyị agaghị egbu ụmụnne anyị ndị nwoke ma ọbụrụ na ha ga-ahapụ anyị ka anyị nọọrọ onwe anyị; ya mere ka anyị gaa, adịghị ama-ama ike ha akarịa nke ndị-agha nke Antịpụs."},{"vNo":"47 ","txt":"Ugbua ha alụtụbeghị agha mbụ, mana ha atụghị egwu ọnwụ; ma ha chere echiche gbasara ntọhapụ nke ndị nna ha nile karịa ka ha chere gbasara ndụ ha nile; e, akụziworo ha site n’aka ndị nne ha nile, na ọbụrụ na ha enweghị obi-abụọ, Chineke ga-anapụta ha."},{"vNo":"48 ","txt":"Ma ha kwugharịrị nye m okwu nile nke ndị nne ha nile, na-asị: Anyị enweghị obi-abụọ ndị nne anyị matara ya."},{"vNo":"49 ","txt":"Ma o wee ruo na alaghachịrị m mụ na puku abụọ m imegide ndị Leman a ndị chụworo anyị ọsọ. Ma ugbua lee, ndị-agha nile nke Antịpụs achụfewo ha, ma ịlụ-agha dị egwu amalitewọrịị."},{"vNo":"50 ","txt":"Ndị-agha nke Antịpụs ebe ike gwụrụ ha, n’ihi ogologo ịzọ-ije ha na nwa mkpụmkpụ oge dị otu a, ọ fọdụrụ ntakịrị ka ha daba n’aka nke ndị Leman; ma ọbụrụ na m alaghachịghị mụ na puku abụọ m ha gaara enweta ebum-n’obi ha."},{"vNo":"51 ","txt":"N’ihi na Antịpụs adawo site na mma agha, na ọtụtụ ndị ndu ya nile, n’ihi ike ọgwụgwụ ha, nke ihe kpatara ya bụ ịzọ-ije ọsọ-ọsọ ha—ya mere ndị nwoke nke Antipụs, ebe ọ gbara ha gharị n’ihi ọdịda nke ndị ndu ha nile, malitere inye efe n’iru ndị Leman."},{"vNo":"52 ","txt":"Ma o wee ruo na ndị Leman nwetara mgbamume, ma malite ịchụ ha ọsọ; ma otu a ka ndị Leman na-achụ ha ọsọ jiri nnukwu ike mgbe Hilaman bịakwasịrị ha site n’azụ ha ya na puku abụọ ya, ma malite igbu ha karịa, nke mere na ndị-agha nile nke ndị Leman ahụ kwụsịrị ma tụgharịkwasị Hilaman."},{"vNo":"53 ","txt":"Ugbua mgbe ndị nke Antịpụs hụrụ na ndị Leman alaghachịwo, ha kpọkọtara ndịkom ha ọnụ ma bịakwasịkwa ọzọ n’azụ nke ndị Leman."},{"vNo":"54 ","txt":"Ma ugbua o wee ruo na anyị, ndị nke Nifaị, ndị nke Antịpụs, na mụ na puku abụọ m, gbara ndị Leman gburu-gburu, ma gbuo ha; e, nke mere na a kwagidere ha inyefe ngwa-ọgụ ha nile nke agha na kwa onwe ha dịka ndị-mkpọrọ nke agha."},{"vNo":"55 ","txt":"Ma ugbua o wee ruo na mgbe ha nyefeworo anyị onwe ha, lee, a gụrụ m ụmụ-okorọbịa ahụ soro m lụọ ọgụ ọnụ, na-atu egwu na eleghị-anya enwere ọtụtụ n’ime ha e gburu."},{"vNo":"56 ","txt":"Mana lee, na nnukwu ọn̄ụ m, enwebeghị otu onye n’ime ha dara n’ala; e, ma ha alụwo-ọgụ dịka a ga-asị na ha jiri ume nke Chineke; e, ọdịghị mgbe a matara ndịkom lụworo-ọgụ jiri ụdị ume ọrụ-ebube dị otu a; ma n’ụdị ike ahụ ka ha dakwasịrị ndị Leman, na ha menyere ha egwu mberede; ma n’ihi ihe nke a ka ndị Leman jiri nyefee onwe ha dịka ndị-mkpọrọ nke agha."},{"vNo":"57 ","txt":"Ma ebe ọ bụ na anyị enweghị ebe anyị ga-edebe ndị-mkpọrọ anyị, ka anyị nwe ike chekwa ha idebe ha site n’ịlaghachikwuru ndị-agha nke ndị Leman, ya mere anyị zigara ha n’ala nke Zarahemla, ma ụfọdụ ndịkom ahụ ndị Antịpụs na-egbughị, soro ha; ma ndị nke fọdụrụ a kpọọrọ m ma dokọta ha na ụmụokorọbịa ndị nke Amọn m, ma zọrọ ije anyị laghachị n’obodo-ukwu nke Judia."}]}