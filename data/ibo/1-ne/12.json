{"heading":"Nifaị wee hụ n’ọ́hụ̀ ala e kwere na nkwa; ezi-omume ahụ, ajọọ-omume, na ọdịda nke ndị bi n’ime ya; ọbịbịa nke Nwa-atụrụ nke Chineke n’etiti ha; otu ndị Na-eso Ụzọ Iri na Abụọ na Ndị-ozi Iri na Abụọ ga-esị kpee Israel ikpe; na ọnọdụ enweghị mmasị na iru-inyi nke ndị na-ala azụ site n’ekweghị ekwe. Ihe dịka n’afọ 600 ruo 592 tutu amụọ Kraịst.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Niphaị 12","verses":[{"vNo":"1 ","txt":"Ma o wee ruo na mụọ-ozi ahụ gwara m sị: Lee, ma hụ mkpụrụ-afọ nke gị, na kwa mkpụrụ-afọ nke ụmụnne gị. Ma e lere m ma hụ ala ahụ e kwere na nkwa; ma a hụrụ m igwe ndị mmadụ nile, e, ọbụna dịka ọnụ-ọgụgụ ha ọ dị ọtụtụ dịka aja dị n’ime oke- osimiri."},{"vNo":"2 ","txt":"Ma o wee ruo na a hụrụ m igwe mmadụ nile gbakọrọ ịlụ agha, otu megide ibe ya; ma a hụrụ agha nile, na asịrị nile nke agha nile, na oke ogbugbu nile nke mma agha n’etiti ndị m."},{"vNo":"3 ","txt":"Ma o wee ruo na a hụrụ m ọtụtụ ọgbọ ka ha gafere, site n’ụdị agha nile na ndọrọ-ndọrọ nile dị n’ala ahụ; ma a hụrụ m ọtụtụ obodo-ukwu, e, ọbụna na agụtaghị m ha ọnụ."},{"vNo":"4 ","txt":"Ma o wee ruo na a hụrụ m igirigi nke ọchịchịrị n’elu iru nke ala e kwere na nkwa; ma a hụrụ m amụma nile, ma a nụrụ m egbe-elu igwe nile, na ala ọma jijiji nile, na ụdị mkpọtụ nsogbu nile; ma a hụrụ m ala ahụ na nkume nile, na ha na-ekewasị, ma a hụrụ m ugwu nile ka ha na-atụgharị na agbarịsị; ma a hụrụ m obosara ala nke ụwa, ka ha gbawasịrị; ma a hụrụ m otutụ obodo-ukwu ka ha miri n’ime ala; ma a hụrụ m ọtụtụ ka ha gbara ọkụ; ma a hụrụ m ọtụtụ ndị nke tụgharịrị daa n’ala, n’ihi ọma jijiji ahụ."},{"vNo":"5 ","txt":"Ma o wee ruo ka m hụchara ihe ndị a nile, a hụrụ m igirigi nke ọchịchịrị ka ọ gafere n’elu iru nke ụwa ahụ, ma lee, a hụrụ m igwe mmadụ nile ndị na-adabeghị n’ihi nnukwu ikpe dị egwụ nke Onye-nwe."},{"vNo":"6 ","txt":"Ma a hụrụ m elu-igwe nile ka o meghere, na Nwa-atụrụ nke Chineke ka ọ na-arịdata site n’elu-igwe; ma ọ gbadatara ma gosị ha onwe ya."},{"vNo":"7 ","txt":"Ma a hụkwara m ma na-agba ama na Mụọ Nsọ dakwasịrị iri na abụọ ndị ọzọ; e wee chie ha echichi nke Chineke, ma họpụta ha."},{"vNo":"8 ","txt":"Ma mụọ-ozi ahụ gwara m okwu, si: Lee ndị na-eso ụzọ iri na abụọ nke Nwa-atụrụ ahụ ndị a họpụtara ikwusa ozi-ọma nye mkpụrụ-afọ gị."},{"vNo":"9 ","txt":"Ma o wee si m: I chetara ndị-ozi iri na abụọ nke Nwa-atụrụ ahụ? Lee ha bụ ndị ga-ekpe agbụrụ iri na abụọ nke Israel ikpe; ya mere, ndị-ozi iri na abụọ nke mkpụrụ afọ gị ka ha ga-ekpe ikpe; n’ihi na unu bụ ndị si n’ụlọ nke Israel."},{"vNo":"10 ","txt":"Ma ndị-ozizi iri na abụọ ndị a ị hụrụ ga-ekpe mkpụrụ-afọ gị ikpe. Ma, lee, ha bụ ndị ezi-omume ruo mgbe nile; n’ihi na ọ bụ maka okwukwe ha n’ime Nwa-atụrụ nke Chineke ka uwe ha na-enwu ọcha site n’ọbara ya."},{"vNo":"11 ","txt":"Ma mụọ-ozi ahụ gwara m okwu sị m: Lee! Ma e lere m, ma hụ ọgbọ atọ gafere n’ezi-omume; ma uwe ha dị ọcha dịka nke Nwa-atụrụ nke Chineke. Ma mụọ-ozi ahụ wee sị m: E mere ka ndị a dị ọcha n’ime ọbara nke Nwa-atụrụ ahụ, n’ihi okwukwe ha nwere na ya."},{"vNo":"12 ","txt":"Ma mụ, Nifaị, hụkwara ọtụtụ n’ime ọgbọ nke anọ ndị gafere n’ezi-omume."},{"vNo":"13 ","txt":"Ma o wee ruo na a hụrụ m igwe mmadụ nile nke ụwa ka ha gbakọtara."},{"vNo":"14 ","txt":"Ma mụọ-ozi ahụ wee sị m: Lee mkpụrụ-afọ gị, na kwa mkpụrụ-afọ nke ụmụnne gị."},{"vNo":"15 ","txt":"Ma o wee ruo na e lere m ma hụ ndị mmadụ nke mkpụrụ-afọ m ka ha gbakọtara n’igwe na-emegide mkpụrụ-afọ nke ụmụnne m; ma ha gbakọtara ịlụ agha."},{"vNo":"16 ","txt":"Ma mụọ-ozi ahụ wee gwa m okwu, na-asị: Lee isi miri nke mmiri ruru inyi nke nna gị hụrụ; e, ọbụna osimiri ahụ nke o kwuru maka ya; ma omimi ya bụ omimi nile nke ala mụọ."},{"vNo":"17 ","txt":"Ma igirigi nke ọchịchịrị bụ ọnwụnwa nile nke ekwensu, nke na-ekpu isi n’anya, ma ga-emechị obi nile nke ụmụ nke mmadụ, ma na-edufu ha baa n’ime ụzọ nke sara mbara, ka ha laa n’iyi ma fuo."},{"vNo":"18 ","txt":"Ma nnukwu na obosara ụlọ ahụ nke nna gị hụrụ, bụ echiche nke efu nile ya na mpako nke ụmụ nke mmadụ. Ma nnukwu na oke ọlụlụ dị egwụ kewara ha; e, ọbụna okwu nke ikpe zịrị ezi nke Chineke ebighi-ebi, na Mesaịa ahụ bu Nwa-atụrụ nke Chineke nke Mụọ Nsọ na-agba ama banyere ya site na mmalite ụwa wee ruo ugbua, na site ugbua ruo mgbe nile."},{"vNo":"19 ","txt":"Ma mgbe mụọ-ozi na-ekwu okwu ndị a, e lere m ma hụ na mkpụrụ-afọ nke ụmụnne m nwere ndọrọ-ndọrọ megide mkpụrụ-afọ m, dịka okwu nke mụọ-ozi ahụ siri dị; ma n’ihi mpako nke mkpụrụ-afọ m, na ọnwụnwa nile nke ekwensu, m wee hụ na ike mkpụrụ-afọ nke ụmụnne m karịrị nke mkpụrụ-afọ m."},{"vNo":"20 ","txt":"Ma o wee ruo na e lere m, ma hụ mkpụrụ-afọ nke ụmụnne m na ha emeriwo mkpụrụ-afọ m; na ha jegharịrị n’ìgwè n’elu iru nke ala ahụ."},{"vNo":"21 ","txt":"Ma a hụrụ m ha ka ha gbakọtara n’ìgwè; ma a hụrụ m agha nile na asịrị agha nile n’etiti ha; na n’ime agha nile na asịrị agha nile a hụrụ m ọtụtụ ọgbọ ka ha gafere."},{"vNo":"22 ","txt":"Ma mụọ-ozi ahụ sịrị m: Lee ndị a ga-ala azụ n’ekweghị ekwe."},{"vNo":"23 ","txt":"Ma o wee ruo na e lere m, mgbe ha laworo azụ n’ekweghị ekwe, ha ghọrọ ndị oji, na-enweghị mmasị, ndị ruru inyi, jupụtara na ịnọ nkịtị na ụdị ihe arụ nile di iche iche."}]}