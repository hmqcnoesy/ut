{"heading":"لامانیان نیفایان را دنبال کرده و نابود می کنند — کتاب مورمون با قدرت خدا پیش خواهد آمد — وای بر کسانی اعلام می شود که علیه کار سَروَر دم ازغضب و ستیز می زنند — نگاشتۀ نیفای در روزگارِ نابکاری، تباهی، و از دین برگشتگی پیش خواهد آمد. نزدیک به ۴۰۰–۴۲۱ میلادی.","prevAbbr":"morm","prevNo":7,"nextAbbr":"morm","nextNo":9,"chapterTitle":"مورمون ۸","verses":[{"vNo":"۱ ","txt":"بنگرید من، مورونی، نگاشتۀ پدرم مورمون را تمام می کنم. بنگرید، من تنها چیزهای اندکی دارم، چیزهایی که من از سوی پدرم فرمان داده شده ام، تا بنویسم."},{"vNo":"۲ ","txt":"و اینک چنین گذشت که پس از آن نبرد بزرگ و عظیم در کومارا، بنگرید، نیفایانی که به منطقۀ جنوبی فرار کرده بودند از سوی لامانیان دنبال شدند، تا اینکه آنها همه نابود شدند."},{"vNo":"۳ ","txt":"و پدرم نیز بدست آنها کشته شد، و تنها من ماندم تا داستانِ غم انگیز نابودی مردمم را بنویسم. ولی بنگرید، آنها رفته اند، و من فرمان پدرم را برآورده می کنم. و آیا آنها مرا خواهند کشت، من نمی دانم."},{"vNo":"۴ ","txt":"بنابراین من خواهم نوشت و نگاشته ها را در زمین پنهان خواهم کرد؛ و مهم نیست من به کجا می روم."},{"vNo":"۵ ","txt":"بنگرید، پدرم این نگاشته را نگارش کرده است، و او نیّت آن را نوشته است. و بنگرید، من نیز اگر بر روی این ورقه ها جا داشتم می نوشتم، ولی ندارم؛ و سنگ معدنی من هیچ ندارم، زیرا من تنها هستم. پدرم، و همۀ بستگانم، در نبرد کشته شده اند، و من نه دوستی دارم نه جایی دارم بروم؛ و چه مدّت سَروَر روا خواهد داشت که من زنده باشم من نمی دانم."},{"vNo":"۶ ","txt":"بنگرید، چهارصد سال از زمان آمدن سَروَر و مُنجی ما گذشته است."},{"vNo":"۷ ","txt":"و بنگرید، لامانیان، مردمم نیفایان را دنبال کرده اند، شهر به شهر و مکان به مکان، حتّی تا اینکه آنها دیگر نیستند؛ و بزرگ بوده است فروافتادن آنها؛ آری، بزرگ و شگفت انگیز است نابودی مردمم، نیفایان."},{"vNo":"۸ ","txt":"و بنگرید، این دست سَروَر است که این کار را کرده است. و همچنین بنگرید، لامانیان با یکدیگر در جنگ هستند؛ و تمامی چهرۀ این سرزمین یک دورِ پیوستۀ آدم کشی و خونریزی است؛ و هیچ کسی از پایان جنگ آگاه نیست."},{"vNo":"۹ ","txt":"و اینک، بنگرید، من دیگر دربارۀ آنها نمی گویم، زیرا هیچ کسی نیست جز لامانیان و راهزنانی که بر روی این سرزمین زندگی می کنند."},{"vNo":"۱۰ ","txt":"و هیچ کسی نیست که خدای راستین را بشناسد جز پیروان مسیح، که در سرزمین ماندند تا اینکه نابکاریِ مردم چنان زیاد شد که سَروَر روا نداشت آنها با مردم بمانند؛ و آیا آنها بر روی این سرزمین باشند هیچ کسی نمی داند."},{"vNo":"۱۱ ","txt":"ولی بنگرید، پدرم و من آنها را دیده ایم، و آنها به ما تعلیم داده اند."},{"vNo":"۱۲ ","txt":"و هر کسی که این نگاشته را دریافت کند، و به سبب کمبودهایی که در آن هست آن را محکوم نکند، همان چیزهای بزرگتر از اینها را خواهد دانست. بنگرید، من مورونی هستم؛ و اگر امکان پذیر بود، من همۀ چیزها را بر شما آشکار می کردم."},{"vNo":"۱۳ ","txt":"بنگرید، من به سخن گفتن دربارۀ این مردم پایان می دهم. من پسر مورمون هستم، و پدرم یک نوادۀ نیفای بود."},{"vNo":"۱۴ ","txt":"و من همان کسی هستم که این نگاشته را برای سَروَر پنهان می کند؛ ورقه های آن، به سبب فرمان سَروَر، هیچ ارزشی ندارند. زیرا او براستی گفته است که هیچ کسی آنها را برای سوداندوزی نخواهد داشت؛ بلکه نگاشتۀ آن ارزش زیادی دارد؛ و هر کسی که آن را آشکار کند، او را سَروَر برکت خواهد داد."},{"vNo":"۱۵ ","txt":"زیرا هیچ کسی قدرت آشکار کردن آن را ندارد جز اینکه از سوی خدا به او عطا شود؛ زیرا خدا می خواهد که آن بدست کسی انجام شود که تنها شُکوه او، یا بهروزی مردم باستانی و پراکنده شدۀ پیمان بستۀ سَروَر را در نظر داشته باشد."},{"vNo":"۱۶ ","txt":"و برکت یافته باشد او که این چیز را آشکار کند؛ زیرا آن، برپایۀ سخن خدا، از تاریکی به نور آورده خواهد شد؛ آری، آن از زمین بیرون آورده خواهد شد، و بیرون از تاریکی خواهد درخشید، و به آگاهی مردم خواهد رسید؛ و این با قدرت خدا انجام خواهد شد."},{"vNo":"۱۷ ","txt":"و اگر خطاهایی باشد، آنها خطاهای آدمی هستند. ولی بنگرید، ما از هیچ خطایی آگاه نیستیم؛ با این وجود خدا همۀ چیزها را می داند؛ بنابراین، او که محکوم می کند، بگذارید او آگاه باشد مبادا او در خطر آتش دوزخ باشد."},{"vNo":"۱۸ ","txt":"و او که می گوید: به من نشان دهید، یا شما ضربه خواهید خورد — بگذارید او آگاه باشد مبادا او به آنچه از سوی سَروَر منع شده است فرمان دهد."},{"vNo":"۱۹ ","txt":"زیرا بنگرید، همان که عجولانه داوری می کند عجولانه نیز داوری خواهد شد؛ زیرا دستمزدش برپایۀ کارهایش خواهد بود؛ بنابراین، او که می زند نیز از سوی سَروَر زده خواهد شد."},{"vNo":"۲۰ ","txt":"بنگرید نوشتۀ مقدس چه می گوید — آدمی نه باید بزند نه داوری کند، زیرا داوری از آنِ من است، سَروَر می گوید، و انتقام نیز از آنِ من است، و من بازپرداخت خواهم کرد."},{"vNo":"۲۱ ","txt":"و او که دم از غضب زند و علیه کار سَروَر، و علیه مردمِ پیمان بستۀ سَروَر که خاندان اسرائیل هستند، ستیز کند و بگوید: ما کار سَروَر را نابود خواهیم کرد، و سَروَر پیمانی که با خاندان اسرائیل بسته است را به یاد نخواهد آورد — همان در خطر بریده شدن و در آتش افکنده شدن است؛"},{"vNo":"۲۲ ","txt":"زیرا هدف های جاویدان سَروَر ادامه خواهد یافت، تا زمانی که همۀ وعده هایش برآورده گردند."},{"vNo":"۲۳ ","txt":"نبوّت های اشعیا را بررسی کنید. بنگرید، من نمی توانم آنها را بنویسم. آری، بنگرید من به شما می گویم، که آن مقدّسینی که پیش از من رفته اند، که این سرزمین را تصرُّف کرده اند، فریاد برخواهند آورد؛ آری، حتّی از خاک آنها به درگاه سَروَر فریاد برخواهند آورد؛ و به هستی سَروَر سوگند او پیمانی که با آنها بسته است را به یاد خواهد آورد."},{"vNo":"۲۴ ","txt":"و او از نیایش هایی که آنها برای برادرانشان می کردند، آگاه است. و او از ایمانشان آگاه است، زیرا بنام او آنها توانستند کوه ها را از جا بکَنند؛ و بنام او آنها توانستند وادارند تا زمین بلرزد؛ و با قدرت سخن او آنها واداشتند تا زندان ها بر زمین فرو ریزند؛ آری، حتّی به سبب قدرت سخن او، نه آن کورۀ آتشین، نه جانوران درنده نه مارهای زهرآگین توانستند به آنها آسیبی برسانند."},{"vNo":"۲۵ ","txt":"و بنگرید، نیایش هایشان برای او نیز بود که سَروَر روادارد تا این چیزها پیش آورده شوند."},{"vNo":"۲۶ ","txt":"و هیچ کسی نیاز ندارد بگوید آنها نخواهند آمد، زیرا آنها براستی خواهند آمد، زیرا سَروَر آن را گفته است؛ زیرا بدست سَروَر، از زمین آنها بیرون خواهند آمد، و هیچ کسی نمی تواند در برابر آن ایستادگی کند؛ و آن در روزگاری خواهد آمدهنگامی که گفته شود که معجزه ها پایان یافته اند؛ و آن خواهد آمد چنان که گویی یکی از میان مردگان سخن می گوید."},{"vNo":"۲۷ ","txt":"و آن در روزگاری خواهد آمد هنگامی که، به سبب سازمان های مخفی و کارهای تاریکی، خون مقدّسین به درگاه سَروَر فریاد برآورد."},{"vNo":"۲۸ ","txt":"آری، آن در روزگاری خواهد آمد هنگامی که قدرت خدا انکار شود، و کلیساها آلوده شوند و غرق در غرور دل هایشان شوند؛ آری، در آن روزگار حتّی هنگامی که رهبران و آموزگاران کلیساها در غرور دل هایشان برخیزند، حتّی به آنهایی که به کلیسا هایشان تعلّق دارند حسادت کنند."},{"vNo":"۲۹ ","txt":"آری، آن در روزگاری خواهد آمد هنگامی که از آتش ها، و تُندبادها، و بخارهایی از دود در سرزمین های بیگانه شنیده شود."},{"vNo":"۳۰ ","txt":"و از جنگها، و شایعات جنگ ها، و زمین لرزه ها در جاهای گوناگون نیز شنیده شود."},{"vNo":"۳۱ ","txt":"آری، آن در روزگاری خواهد آمد هنگامی که آلودگی های زیادی بر روی زمین خواهد بود؛ آدم کشی ها، و راهزنی، و دروغگویی و فریب دادن ها، و روسپی گری ها و همه گونه کارهای پلید خواهد بود؛ هنگامی که بسیاری خواهند بود که بگویند: این کار را بکن یا آن کار را بکن، و این مهم نیست، برای اینکه سَروَر در روز آخر از چنین کسانی پشتیبانی خواهد کرد. ولی وای بر چنین کسانی، زیرا آنها در زردآبِ تلخ و در بندهای نابکاری هستند."},{"vNo":"۳۲ ","txt":"آری، آن در روزگاری خواهد آمد هنگامی که کلیساهای ساخته شوند که بگویند: به سوی من آیید، و گناهان شما به خاطر پول هایتان بخشیده خواهند شد."},{"vNo":"۳۳ ","txt":"ای شما مردم نابکار و مُنحرف و خیره سر، چرا شما کلیساهایی برای خودتان ساخته اید تا سود اندوزید؟ چرا سخن مقدّس خدا را تغییر داده اید، که شما لعنت را بر روان هایتان بیاورید؟ بنگرید، به مکاشفه های خدا نگاه کنید؛ زیرا بنگرید، آن زمان می آید در آن روز هنگامی که همۀ این چیزها برآورده می شوند."},{"vNo":"۳۴ ","txt":"بنگرید، سَروَر به من دربارۀ آنچه که باید به زودی بیاید چیزهای بزرگ و شگفت انگیزی نشان داده است، در آن روز هنگامی که این چیزها به میان شما خواهند آمد."},{"vNo":"۳۵ ","txt":"بنگرید، من با شما، گویی شما اینجا هستید، سخن می گویم، و در حالیکه شما نیستید. ولی بنگرید، عیسی مسیح شما را به من نشان داده است، و من از کارهای شما آگاهم."},{"vNo":"۳۶ ","txt":"و من می دانم که شما در غرور دل هایتان گام برمی دارید؛ و هیچ کسی نیست جز تنها اندکی که در غرور دل هایشان، با پوشیدن جامه های خیلی عالی، حسادت کردن، و ستیزه جویی ها، و کینه توزی، و آزار دادن ها، و همه گونه نابکاری ها، خودشان را بالا نمی گیرند؛ و کلیساهای شما، آری، حتّی یک به یک، به سبب غرور دل هایتان آلوده شده اند."},{"vNo":"۳۷ ","txt":"زیرا بنگرید، شما پول، و داراییتان، و جامه های عالی تان، و آراستن کلیساهایتان را، بیشتر از اینکه شما بینوایان و نیازمندان، بیماران و رنج کشیدگان را دوست داشته باشید، دوست دارید."},{"vNo":"۳۸ ","txt":"ای شما آلوده ها، شما آدم های دورو، شما آموزگاران که خودتان را برای آنچه که فاسد می شود می فروشید، چرا شما کلیسای مقدّس خدا را آلوده کرده اید؟ چرا شما از برگرفتن نام مسیح شرم می کنید؟ چرا شما نمی اندیشید که ارزش یک خوشبختیِ بی پایان بیشتر است از آن بدبختی که هرگز نمی میرد — به سبب ستایش جهانیان؟"},{"vNo":"۳۹ ","txt":"چرا شما خودتان را با آنچه که بیجان است می آرایید، و با این حال روا می دارید گرسنگان، و نیازمندان، و برهنگان، و بیماران و رنج کشیدگان از کنارتان بگذرند، و به آنها توجّهی نمی کنید؟"},{"vNo":"۴۰ ","txt":"آری، چرا شما کارهای پلید مخفی برپا می کنید تا سود اندوزید، و سبب شوید که بیوگان در برابر سَروَر سوگواری کنند، و همچنین یتیمان در پیشگاه سَروَر سوگواری کنند، و همچنین خون پدرانشان و شوهرانشان، برای انتقام بر سرهای شما، به درگاه سَروَر از خاک فریاد برآورند؟"},{"vNo":"۴۱ ","txt":"بنگرید، شمشیر انتقام بالای سر شما آویزان است؛ و آن زمان بزودی می آید که او انتقام خون مقدّسین را از شما بگیرد، زیرا او بیش از این، فریادهای آنها را تحمّل نخواهد کرد."}]}