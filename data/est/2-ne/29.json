{"heading":"Paljud paganad hülgavad Mormoni Raamatu. Nad ütlevad: Me ei vaja mingit muud Piiblit. Issand räägib paljudele rahvastele. Ta mõistab maailma üle kohut raamatute põhjal, mida kirjutatakse. Ligikaudu 559–545 eKr.","prevAbbr":"2-ne","nextAbbr":"2-ne","prevNo":28,"nextNo":30,"chapterTitle":"2. Nefi 29","prevTitle":"2. Nefi 28","nextTitle":"2. Nefi 30","verses":[{"vNo":1,"txt":"Aga vaata, on paljud – sel päeval, mil ma jätkan imepärase töö tegemist nende hulgas, et ma võiksin oma lepinguid meeles pidada, mis ma olen sõlminud inimlastega, et ma teist korda võiksin oma käe välja sirutada oma rahva tagasisaamiseks, kes on Iisraeli kojast."},{"vNo":2,"txt":"Ja samuti, et ma võiksin meeles pidada lubadusi, mis ma olen andnud sulle, Nefi, ja ka sinu isale, et ma pean meeles sinu seemet; ja et sinu seemne sõnad tulevad minu suust sinu seemnele; ja minu sõnad kostuvad puhanguna maa äärteni välja lipuks minu rahvale, kes on Iisraeli kojast."},{"vNo":3,"txt":"Ja mu sõnade puhangu tõttu ütlevad paljud paganad: Piibel! Piibel! Meil on Piibel ja ei saa olla mingit muud Piiblit."},{"vNo":4,"txt":"Aga nõnda ütleb Issand Jumal: Oo rumalad, nad saavad Piibli ja see tuleb juutidelt, minu muistselt lepingurahvalt! Ja kuidas nad tänavad juute Piibli eest, mis nad neilt saavad? Jah, mida paganad sellega mõtlevad? Kas neil on meeles juutide mure, valu ja vaev ning nende usinus minu ees paganatele pääste toomisel?"},{"vNo":5,"txt":"Oo te paganad, kas te olete meeles pidanud juute, minu muistset lepingurahvast? Ei, aga te olete neid neednud ja olete neid vihanud ega ole püüdnud neid tagasi tuua. Aga vaata, ma pööran kõik need asjad teie endi peade peale, sest mina, Issand, ei ole unustanud oma rahvast."},{"vNo":6,"txt":"Sa rumal, kes sa ütled: Piibel, meil on Piibel ja me ei vaja mingit muud Piiblit! Kas te olete saanud Piibli kelleltki muult kui juutidelt?"},{"vNo":7,"txt":"Kas te ei tea, et rahvaid on rohkem kui üks? Kas te ei tea, et mina, Issand, teie Jumal, olen loonud kõik inimesed, et ma pean meeles neid, kes on meresaartel; ja et ma valitsen ülal taevais ja all maa peal; ja et ma toon oma sõna inimlastele; jah, koguni kõikidele maa rahvastele?"},{"vNo":8,"txt":"Mispärast te siis nurisete, et saate rohkem minu sõna? Kas te ei tea, et kahe rahva tunnistus on teile tunnistajaks, et mina olen Jumal, et ma pean meeles ühte rahvast samamoodi kui teist? Mispärast, ma räägin samu sõnu ühele rahvale samuti nagu teiselegi. Ja kui kaks rahvast saavad üheks, siis ka kahe rahva tunnistused saavad üheks."},{"vNo":9,"txt":"Ja ma teen seda, et ma võiksin tõestada paljudele, et ma olen seesama eile, täna ja igavesti ja et ma räägin oma sõnu omaenda tahtmist mööda. Ja kuna ma olen rääkinud ühe sõna, ei pea te arvama, et ma ei saa enam rääkida teist; sest mu töö ei ole veel lõpetatud; ega saa lõpetatud enne, kui on inimesel lõpp ega ka tollest ajast peale ja igavesti."},{"vNo":10,"txt":"Mispärast, kuna teil on Piibel, ei pea te oletama, et see sisaldab kõiki minu sõnu; ka ei pea te oletama, et ma ei ole lasknud rohkem kirjutada."},{"vNo":11,"txt":"Sest ma käsin kõiki inimesi nii idas kui ka läänes ja nii põhjas kui ka lõunas ja meresaartel, et nad paneksid kirja sõnad, mida ma neile räägin; sest raamatute põhjal, mida kirjutatakse, ma mõistan kohut maailma üle, iga inimese üle tema tegude järgi vastavalt sellele, mis on kirjutatud."},{"vNo":12,"txt":"Sest vaata, ma räägin juutidele ja nad panevad selle kirja; ja ma räägin samuti nefilastele ja nemad panevad selle kirja; ja ma räägin samuti teistele Iisraeli koja suguharudele, keda ma olen ära juhtinud, ja nemad panevad selle kirja; ja ma räägin samuti kõikidele maailma rahvastele ja nemad panevad selle kirja."},{"vNo":13,"txt":"Ja sünnib, et juudid saavad nefilaste sõnad ja nefilased saavad juutide sõnad; ja nefilased ja juudid saavad Iisraeli kadunud suguharude sõnad; ja Iisraeli kadunud suguharud saavad nefilaste ja juutide sõnad."},{"vNo":14,"txt":"Ja sünnib, et minu rahvas, kes on Iisraeli kojast, kogutakse koju nende maavaldustele; ja samuti minu sõna kogutakse üheks. Ja ma näitan neile, kes sõdivad minu sõna vastu ja minu rahva vastu, kes on Iisraeli kojast, et mina olen Jumal ja et ma tegin Aabrahamiga lepingu, et ma pean meeles tema seemet igavesti."}]}