{"heading":"Palju valekirikuid ehitatakse viimsetel päevadel. Need õpetavad valesid, asjatuid ja rumalaid õpetusi. Valeõpetajate pärast on palju usust taganemist. Kurat raevutseb inimeste südametes. Ta õpetab kõiksugu valeõpetusi. Ligikaudu 559–545 eKr.","prevAbbr":"2-ne","prevNo":27,"nextAbbr":"2-ne","nextNo":29,"chapterTitle":"2. Nefi 28","verses":[{"vNo":"1 ","txt":"Ja nüüd, vaadake, mu vennad, ma olen rääkinud teile nii, nagu Vaim on mind sundinud; mispärast, ma tean, et need sõnad peavad kindlasti täide minema."},{"vNo":"2 ","txt":"Ja asjad, mida raamatust välja kirjutatakse, on inimlastele suure väärtusega, ja eriti meie seemnele, kes on Iisraeli koja jääk."},{"vNo":"3 ","txt":"Sest sel päeval sünnib, et kirikud, mis on üles ehitatud, ja mitte Issandale, mil üks ütleb teisele: Vaata, mina, mina olen Issanda oma; ja teised ütlevad: Mina, mina olen Issanda oma; ja nõnda ütleb igaüks, kes on ehitanud kirikud, ja mitte Issandale –"},{"vNo":"4 ","txt":"ja nad vaidlevad üksteisega; ja nende preestrid vaidlevad üksteisega ja õpetavad oma õppimise kohaselt ja eitavad Püha Vaimu, kes annab selle, mida öelda."},{"vNo":"5 ","txt":"Ja nad eitavad Jumala, Iisraeli Püha väge; ja nad ütlevad inimestele: Võtke kuulda meid ja kuulge meie õpetust; sest vaata, tänapäeval ei ole Jumalat, sest Issand ja Lunastaja on oma töö lõpetanud ja ta on andnud oma väe inimestele."},{"vNo":"6 ","txt":"Vaadake, võtke kuulda minu õpetust; kui nad ütlevad, et Issanda käega on korda saadetud ime, siis ärge uskuge seda; sest praegusel ajal ei ole ta imede Jumal; ta on oma töö lõpetanud."},{"vNo":"7 ","txt":"Jah, ja on paljusid, kes ütlevad: Söö, joo ja ole rõõmus, sest homme me sureme; ja meiega on kõik hästi."},{"vNo":"8 ","txt":"Ja samuti saab olema paljusid, kes ütlevad: Söö, joo ja ole rõõmus; ometi karda Jumalat – ta mõistab õigeks vähese patustamise; jah, valeta pisut, kasuta ära teist tema sõnade pärast, kaeva auk oma naabrile; see ei tee mingit kahju; ja tee kõike seda, sest homme me sureme; ja kui on nõnda, et me oleme süüdi, siis Jumal peksab meid mõne hoobiga ja lõpuks saame me päästetud Jumala kuningriiki."},{"vNo":"9 ","txt":"Jah, ja saab olema paljusid, kes õpetavad niiviisi valesid ja asjatuid ja rumalaid õpetusi ja on südameis iseennast täis ja püüavad kõvasti oma nõu Issanda eest peita; ja nende tööd on pimeduses."},{"vNo":"10 ","txt":"Ja pühade veri hüüab maa seest nende vastu."},{"vNo":"11 ","txt":"Jah, kõik nad on teelt eksinud; neist on saanud rikutud!"},{"vNo":"12 ","txt":"Uhkuse ja valeõpetajate ja valeõpetuse pärast on nende kirikud muutunud rikututeks ja nende kirikud on kõrgid; uhkuse pärast on nad iseennast täis."},{"vNo":"13 ","txt":"Nad röövivad vaeseid oma peente pühamute pärast; nad röövivad vaeseid oma peente rõivaste pärast; ja nad kiusavad taga tasaseid ja südames vaeseid, sest oma uhkuses on nad iseennast täis."},{"vNo":"14 ","txt":"Nad on kangekaelsed ja ajavad nina püsti; jah, ja uhkuse ja pahelisuse ja jäleduste ja hooramise tõttu on nad kõik eksiteele läinud peale mõne üksiku, kes on Kristuse alandlikud järgijad; ometi juhitakse neid nii, et paljudel juhtudel nad eksivad, kuna neid on õpetatud inimeste õpetuste järgi."},{"vNo":"15 ","txt":"Oo targad ja õpetatud ja rikkad, kes on oma südame uhkuses iseennast täis, ja kõik need, kes jutlustavad valeõpetusi, ja kõik need, kes hooravad ja moonutavad Issanda õiget teed: häda, häda, häda olgu nendele, ütleb Issand Jumal, Kõigeväeline, sest nad heidetakse alla põrgusse!"},{"vNo":"16 ","txt":"Häda nendele, kes tõrjuvad kõrvale õiglase eimillegi pärast ja laimavad seda, mis on hea, ja ütlevad, et sel ei ole mingit väärtust! Sest saabub päev, mil Issand Jumal nuhtleb kiirelt maa elanikke; ja sel päeval, mil nad on süüs täiesti küpsed, nad hukkuvad."},{"vNo":"17 ","txt":"Aga vaata, kui maa elanikud parandavad meelt oma pahelisusest ja jäledustest, siis neid ei hävitata, ütleb Vägede Issand."},{"vNo":"18 ","txt":"Aga vaata, see suur ja jäle kirik, kogu maa hoor, peab maha varisema ja suur peab olema ta langemine."},{"vNo":"19 ","txt":"Sest kuradi kuningriik peab kõikuma ja need, kes sinna kuuluvad, peavad olema paratamatult meeleparanduseks üles ärgitatud või muidu kurat haarab neist oma igavikuliste ahelatega ja nad ärgitatakse vihale ning hukkuvad."},{"vNo":"20 ","txt":"Sest vaata, sel päeval ta raevutseb inimlaste südameis ja ärgitab neid vihale selle vastu, mis on hea."},{"vNo":"21 ","txt":"Ja teisi ta rahustab ja suigutab nad lihalikku turvatundesse, nii et nad ütlevad: Siionis on kõik hästi; jah, Siionit saadab edu, kõik on hästi – ja nõnda petab kurat nende hingi ning juhib neid ettevaatlikult ära alla põrgusse."},{"vNo":"22 ","txt":"Ja vaata, teised ta meelitab ära ja räägib neile, et põrgut ei ole; ja ta ütleb nendele: Ma ei ole mingi kurat, sest teda ei ole olemas – ja nõnda ta sosistab neile kõrva, kuni ta haarab neist oma hirmsate ahelatega, millest pole mingit pääsu."},{"vNo":"23 ","txt":"Jah, nad on surma ja põrgu haardes; ja surm ja põrgu ja kurat ja kõik, mis on nende võimuses, peavad seisma Jumala trooni ees ja nende üle tuleb mõista kohut nende tegude järgi, kust nad peavad minema kohta, mis on neile ette valmistatud, nimelt tule- ja väävlijärve, mis on lõputu piin."},{"vNo":"24 ","txt":"Seepärast, häda neile, kes on Siionis ükskõiksed!"},{"vNo":"25 ","txt":"Häda sellele, kes hüüab: Kõik on hästi!"},{"vNo":"26 ","txt":"Jah, häda sellele, kes võtab kuulda inimeste õpetusi ja eitab Jumala väge ning Püha Vaimu andi!"},{"vNo":"27 ","txt":"Jah, häda sellele, kes ütleb: Me oleme saanud ja ei vaja rohkemat!"},{"vNo":"28 ","txt":"Ja lühidalt, häda kõigile nendele, kes värisevad ja vihastavad Jumala tõdede pärast! Sest vaata, see, kes on ehitanud kaljule, võtab selle vastu rõõmuga; ja see, kes on ehitanud liivasele alusele, väriseb hirmust, et ta langeb."},{"vNo":"29 ","txt":"Häda sellele, kes ütleb: Me oleme saanud Jumala sõna ja me ei vaja rohkem Jumala sõna, sest meil on küllalt!"},{"vNo":"30 ","txt":"Sest vaata, nõnda ütleb Issand Jumal: Ma annan inimlastele rea rea peale, õpetuse õpetuse peale, natuke siin ja natuke seal, ja õnnistatud on need, kes võtavad kuulda minu õpetusi ja avavad oma kõrva minu nõuannetele, sest nemad õpivad tarkust; sest sellele, kes võtab vastu, ma annan rohkem, ja nendelt, kes ütlevad: Meil on küllalt, neilt võetakse ära seegi, mis neil on."},{"vNo":"31 ","txt":"Neetud on see, kes paneb oma lootuse inimese peale ehk teeb liha oma käsivarreks ehk võtab kuulda inimeste õpetusi muidu, kui juhul, kui nende õpetused on antud Püha Vaimu väel."},{"vNo":"32 ","txt":"Häda paganatele, ütleb Vägede Issand Jumal! Sest olgugi, et ma päevast päeva sirutan neile oma käe, eitavad nad mind; ometi olen ma nende vastu halastav, ütleb Issand Jumal, kui nad parandavad meelt ja tulevad minu juurde, sest mu käsi on päev läbi välja sirutatud, ütleb Vägede Issand Jumal."}]}