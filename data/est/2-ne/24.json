{"heading":"Iisrael kogutakse kokku ja tunneb rõõmu tuhandeaastasest rahust. Lutsifer visati taevast välja vastuhaku pärast. Iisrael võidutseb Babüloni (maailma) üle. Võrdle Jesaja 14. Ligikaudu 559–545 eKr.","prevAbbr":"2-ne","prevNo":23,"nextAbbr":"2-ne","nextNo":25,"chapterTitle":"2. Nefi 24","verses":[{"vNo":"1 ","txt":"Sest Issand halastab Jaakobi peale ja valib taas Iisraeli ja asustab nad nende omale maale; ja võõrad liituvad nendega ja hoiavad ühte Jaakobi kojaga."},{"vNo":"2 ","txt":"Ja rahvad võtavad ning toovad neid nende kohale; jah, kaugelt maa ääreni välja; ja nad pöörduvad tagasi nende tõotatud maadele. Ja Iisraeli koda valdab neid ja Issanda maa on teenijatele ja ümmardajatele; nad võtavad vangi oma vangistajad ja valitsevad oma rõhujate üle."},{"vNo":"3 ","txt":"Ja sel päeval sünnib, et Issand annab sulle rahu sinu murest ja sinu kartusest ning raskest orjusest, milles sa pidid teenima."},{"vNo":"4 ","txt":"Ja sel päeval sünnib, et sa võtad üles selle õpetussõna Babüloni kuninga vastu ja ütled: Kuidas on rõhujale lõpp tulnud, kuldne linn lakanud!"},{"vNo":"5 ","txt":"Issand on katki murdnud paheliste kepi, võimutsejate valitsuskepid."},{"vNo":"6 ","txt":"Tema, kes rahvaid lõi raevus lõputute löökidega, tema, kes rahvusi valitses vihas, on taga kiusatud ja mitte keegi ei takista."},{"vNo":"7 ","txt":"Kogu maa tõmbab hinge ja vaikib; nad rõkatavad laulma."},{"vNo":"8 ","txt":"Jah, sinust tunnevad rõõmu küpressid ja ka Liibanoni seedrid, öeldes: Sest ajast, kui sa lamad, ei tule ükski langetaja üles meie vastu."},{"vNo":"9 ","txt":"Põrgu on all liikvel sinu pärast, et võtta sind vastu su tulekul; ta ärgitab sinu pärast üles surnud, nimelt kõik maa juhid; ta on lasknud nende aujärgedelt üles tõusta kõik rahvaste kuningad."},{"vNo":"10 ","txt":"Kõik nad räägivad ja ütlevad sulle: Kas sinagi oled jäänud jõuetumaks nagu meie? Oled sa saanud meie sarnaseks?"},{"vNo":"11 ","txt":"Alla hauda on tõugatud su toredus; su lüürade helinat ei kuulda; su alla on laotatud ussikesi ja sind katavad ussid."},{"vNo":"12 ","txt":"Kuidas oled sa alla langenud taevast, oo Lutsifer, hommiku poeg! Oled paisatud maha, sina, kes nõrgestasid rahvaid!"},{"vNo":"13 ","txt":"Sest sa ütlesid oma südames: Mina tõusen taevasse, kõrgemale Jumala tähtedest ma ülendan oma aujärje; ma istun ka kogunemismäele kaugel põhjas;"},{"vNo":"14 ","txt":"ma tõusen pilvede kõrgustike kohale; ma saan Kõigekõrgema sarnaseks."},{"vNo":"15 ","txt":"Siiski sind tuuakse alla põrgusse, haua äärele."},{"vNo":"16 ","txt":"Kes näevad sind, silmitsevad sind, vaatlevad sind kaalutlevalt ja ütlevad: Kas see on mees, kes pani maa värisema, kes pani kuningriigid vabisema?"},{"vNo":"17 ","txt":"Ja tegi maailma kõnnumaa sarnaseks ja hävitas selle linnad ning ei avanud oma vangide koda?"},{"vNo":"18 ","txt":"Kõik rahvaste kuningad, jah, kõik neist lamavad hiilguses, igaüks omaenda kojas."},{"vNo":"19 ","txt":"Aga sina oled nagu põlatud oks eemale heidetud oma hauast ja nagu jääk nendest, kes on tapetud, mõõgaga läbi pistetud, kes paisatakse alla kivimurdu nagu jalge alla tallatud laip."},{"vNo":"20 ","txt":"Sind ei maeta koos nendega, sest sa oled hävitanud oma maa ja tapnud oma rahva; kurja tegijate seeme ei saa iialgi nimekaks."},{"vNo":"21 ","txt":"Valmistage tema laste jaoks tapatalgud nende isade süütegude pärast, et nad ei tõuseks ega valdaks maad ega täidaks maailma palet linnadega."},{"vNo":"22 ","txt":"Sest mina tõusen üles nende vastu, ütleb Vägede Issand, ja ma lõikan Babülonilt ära nime ja jäägi ja poja ja vennapoja, ütleb Issand."},{"vNo":"23 ","txt":"Ma teen ta hüüpide omandiks ja laugasteks, ja ma pühin ta ära hävitusluuaga, ütleb Vägede Issand."},{"vNo":"24 ","txt":"Vägede Issand on vandunud, öeldes: Tõesti, nagu ma olen mõtelnud, nõnda see sünnib; ja nagu ma olen kavatsenud, läheb see korda –"},{"vNo":"25 ","txt":"et ma toon assurlase oma maale ja tallan ta jalge alla oma mägedel; siis on tema ike võetud nende pealt ja tema koorem võetud nende õlgadelt."},{"vNo":"26 ","txt":"See on kavatsus, mis on kavatsetud kogu maa kohta, ja see on käsi, mis on sirutatud kõigi rahvaste kohale."},{"vNo":"27 ","txt":"Sest Vägede Issand on nii kavatsenud ja kes teeb selle tühjaks? Ja tema käsi on välja sirutatud ja kes pöörab selle tagasi?"},{"vNo":"28 ","txt":"Aastal, mil kuningas Ahas suri, oli see ettekuulutus."},{"vNo":"29 ","txt":"Ära rõõmusta, kogu Palestiina, et murtud on vits, mis sind lõi; sest mao juure seest väljub mürkmadu ja tema vili on lõõmav lendmadu."},{"vNo":"30 ","txt":"Ja vaeste esmasündinud söövad ning abivajajad heidavad julgelt puhkama; ja sinu juure ma tapan näljaga, ja ta surmab su jäägi."},{"vNo":"31 ","txt":"Ulu, oo värav; kisenda, oo linn; sina, kogu Palestiina, oled lagunenud; sest põhja poolt tuleb suits ja keegi ei ole üksi tema määratud aegadel."},{"vNo":"32 ","txt":"Mida vastavad siis rahvaste sõnumitoojad? Et Issand on rajanud Siioni ja tema rahva vaesed loodavad selle peale."}]}