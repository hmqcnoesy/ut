{"heading":"Jesaja räägib messialikult. Tuuakse välja Messia alandamine ja kannatused. Ta valmistab oma hinge patu ohvriks ja kostab üleastujate eest. Võrdle Jesaja 53. Ligikaudu 148 eKr.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Moosia 14","verses":[{"vNo":"1 ","txt":"Jah, tõepoolest, kas Jesaja ei ütle: Kes on uskunud meie teadet ja kellele on ilmutatud Issanda käsivars?"},{"vNo":"2 ","txt":"Sest ta kasvab üles tema ees nagu õrn taimeke ja otsekui juur kuivast maast; tal ei ole kuju ega nägusust; ja kui me teda näeme, ei ole tal ilu, et peaksime teda ihaldama."},{"vNo":"3 ","txt":"Ta on inimestest põlatud ja hüljatud; murede mees ja südamevaluga tuttav; ja me otsekui pöörasime tema pealt oma näo ära; ta oli põlatud ja me ei pidanud temast lugu."},{"vNo":"4 ","txt":"Tõepoolest, ta on kannatanud meie südamevalusid ja kandnud meie muresid; siiski meie pidasime teda vigaseks, Jumalast lööduks ja vaevatuks."},{"vNo":"5 ","txt":"Aga teda haavati meie üleastumiste pärast; teda muljuti meie süütegude tõttu; karistus oli tema peal, et meil oleks rahu, ja tema vermete kaudu on meid terveks tehtud."},{"vNo":"6 ","txt":"Meie kõik oleme eksinud nagu lambad, igaüks meist on pöördunud oma teele ja Issand on lasknud meie kõigi süütegudel tema peale tulla."},{"vNo":"7 ","txt":"Teda rõhuti ja teda vaevati, ometi ei avanud ta oma suud; teda viiakse nagu talle tapmisele ja nagu lammas, kes oma niitjate ees on vait, nõnda ei avanud ta oma suud."},{"vNo":"8 ","txt":"Vanglast ja kohtu alt ta võeti; ja kes kuulutab tema põlvkonda? Sest ta lõigati ära elavate maalt, minu rahva üleastumiste pärast tabas teda surm."},{"vNo":"9 ","txt":"Ja ta sai oma haua paheliste juurde ja rikka käest, kui ta suri; sest ta ei olnud teinud halba ega olnud tema suus pettust."},{"vNo":"10 ","txt":"Ometi arvas Issand heaks teda muljuda; ta on pannud ta kannatama südamevalu; kui sa teed ta hinge patu ohvriks, näeb ta oma seemet, tema päevad pikenevad ja Issanda tahe laabub tema käes."},{"vNo":"11 ","txt":"Ta näeb oma hingevaeva ja tunneb rahuldust; oma tarkusega mõistab mu õigemeelne teenija õigeks paljud, sest ta võtab enda kanda nende süüteod."},{"vNo":"12 ","txt":"Seepärast ma annan temale osa vägevate hulgas ja ta jagab tugevatega saaki, sest ta on valanud välja oma hinge surmani ja teda arvati üleastujate hulka; ja ta kandis paljude patud ja kostis üleastujate eest."}]}