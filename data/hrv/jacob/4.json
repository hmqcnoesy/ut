{"heading":"Svi su proroci štovali Oca u ime Kristovo — Abrahamov prinos Izaka bijaše na sliku Boga i njegova Jedinorođenca — Ljudi se trebaju izmiriti s Bogom kroz Pomirenje — Židovi će odbaciti temeljni kamen. Oko 544–421. pr. Kr.","prevAbbr":"jacob","prevNo":3,"nextAbbr":"jacob","nextNo":5,"chapterTitle":"Jakov 4","verses":[{"vNo":"1 ","txt":"Sad gle, dogodi se da ja, Jakov, pošto posluživah mnogo narodu svojemu riječju (a ne mogu zapisati nego samo malo od riječi svojih, zbog teškoće urezivanja riječi naših na ploče), a znademo da ono što pišemo na pločama mora ostati;"},{"vNo":"2 ","txt":"Međutim, što god zapišemo na bilo čemu, osim na pločama, mora propasti i iščeznuti; no možemo zapisati nekoliko riječi na pločama, koje će pružiti djeci našoj, a i ljubljenoj braći našoj, nešto malo spoznaje o nama, to jest o ocima njihovim —"},{"vNo":"3 ","txt":"Evo, tome se radujemo; i trudimo se marljivo da bismo urezali ove riječi na ploče, nadajući se da će ih ljubljena braća naša i djeca naša primiti sa zahvalnim srcima, i istraživati ih kako bi učili s radošću, a ne sa žalošću, niti s prezirom, o prvim roditeljima svojim."},{"vNo":"4 ","txt":"Naime, s ovom nakanom zapisivasmo ove stvari, da bi oni doznali kako znadosmo o Kristu, i imadosmo nadu u slavu njegovu mnogo stotina godina prije dolaska njegova; a nismo samo mi imali nadu u slavu njegovu, već i svi sveti proroci što bijahu prije nas."},{"vNo":"5 ","txt":"Gle, oni vjerovahu u Krista, i štovahu Oca u ime njegovo, a i mi štujemo Oca u ime njegovo. I s ovom nakanom obdržavamo zakon Mojsijev, jer on upravlja duše naše k njemu; i iz tog razloga to nam je posvećeno kao pravednost, kao što se uračuna u pravednost Abrahamu u divljini što bijaše poslušan zapovijedima Božjim prinoseći sina svoga Izaka, a to je slika Boga i njegova Jedinorođenog Sina."},{"vNo":"6 ","txt":"Stoga, mi istražujemo proroke, i imamo mnoge objave i duh proroštva; a imajući sva ta svjedočanstva stječemo nadu, i vjera naša postaje nepokolebljiva, toliko da doista možemo zapovijedati u ime Isusovo i sama nam se stabla pokoravaju, ili gore, ili valovi morski."},{"vNo":"7 ","txt":"Ipak, Gospod nam Bog pokazuje slabost našu, kako bismo mogli znati da milošću njegovom i velikim milostivim djelima njegovim prema djeci ljudskoj imamo moć činiti te stvari."},{"vNo":"8 ","txt":"Gle, velika su i čudesna djela Gospodnja. Kako li su neistražive dubine otajstava njegovih; i nemoguće je da čovjek otkrije sve putove njegove. I nitko ne poznaje putove njegove, osim ako mu nije objavljeno; stoga braćo, ne prezirite objave Božje."},{"vNo":"9 ","txt":"Jer gle, moću riječi njegove čovjek dođe na lice zemaljsko, a ta zemlja bijaše stvorena moću riječi njegove. Stoga, ako Bog može govoriti i svijet postade, i govoriti i čovjek bijaše stvoren, o dakle, zašto ne bi mogao zapovijedati zemlji, ili djelu ruku svojih na licu njezinu, prema volji i želji svojoj?"},{"vNo":"10 ","txt":"Stoga braćo, ne nastojte savjetovati Gospoda, već primati savjet iz ruke njegove. Jer gle, sami znadete da on savjetuje u mudrosti, i u pravdi, i u velikom milosrđu nad svim djelima svojim."},{"vNo":"11 ","txt":"Stoga, ljubljena braćo, izmirite se s njime kroz pomirenje Krista, Jedinorođenoga Sina njegova, i moći ćete zadobiti uskrsnuće, u skladu s moću uskrsnuća koja je u Kristu, i biti predstavljeni kao prvine Kristove Bogu, imajući vjeru, i zadobivši sigurnu nadu u slavu po njemu prije nego što se on očituje u tijelu."},{"vNo":"12 ","txt":"A sad, ljubljeni, ne čudite se što vam kazujem ovo; jer zašto ne govoriti o pomirenju Kristovu, i ne težiti postizanju savršene spoznaje o njemu, kao i spoznaje o uskrsnuću i svijetu koji će doći?"},{"vNo":"13 ","txt":"Gle, braćo moja, onaj koji prorokuje, nek prorokuje tako da ljudi razumiju; jer Duh govori istinu i ne laže. Stoga, on govori o stvarima kakve uistinu jesu, i o stvarima kakve će uistinu biti; stoga, ove su nam stvari očitovane jasno, za spasenje duša naših. No gle, nismo samo mi svjedoci o tim stvarima; jer Bog ih također kazivaše prorocima iz davnine."},{"vNo":"14 ","txt":"No gle, Židovi bijahu tvrdovrat narod, i ne osvrtahu se na riječi jasnoće, i ubijahu proroke, i tražahu ono što ne mogahu razumjeti. Stoga, zbog sljepoće svoje, a ta sljepoća dođe zbog gledanja povrh cilja, oni moraju svakako pasti; jer Bog im oduze jasnoću svoju, i predade im mnogo toga što ne mogu razumjeti, jer oni to željahu. A pošto željahu to, Bog to učini, da bi se spotakli."},{"vNo":"15 ","txt":"I evo ja, Jakov, vođen sam Duhom da prorokujem; jer uviđam djelovanjem Duha što je u meni da će spoticanjem Židova oni odbaciti kamen na kojemu mogu graditi i imati siguran temelj."},{"vNo":"16 ","txt":"No gle, prema Pismima, ovaj će kamen postati velik, i posljednji, i jedini siguran temelj na kome Židovi mogu graditi."},{"vNo":"17 ","txt":"I evo, ljubljeni moji, kako je moguće da ovi, nakon što odbaciše siguran temelj, uzmognu ikad graditi na njemu, tako da on postane ugaoni kamen njihov?"},{"vNo":"18 ","txt":"Gle, ljubljena braćo moja, razotkrit ću vam ovo otajstvo; ne budem li nekako pokoleban od čvrstine svoje u Duhu, i ne spotaknem li se zbog prevelike brige svoje za vas."}]}