{"heading":"Jakov javno govori protiv ljubavi prema bogatstvu, oholosti i nečistoće — Ljudi mogu tražiti bogatstva da pomognu svojim bližnjima — Gospod zapovijeda da nijedan muškarac među Nefijcima ne smije imati više od jedne žene — Gospod se raduje u čistoći žena. Oko 544–421. pr. Kr.","prevAbbr":"jacob","prevNo":1,"nextAbbr":"jacob","nextNo":3,"chapterTitle":"Jakov 2","verses":[{"vNo":"1 ","txt":"Riječi koje Jakov, brat Nefijev, izreče narodu Nefijevu, nakon smrti Nefijeve:"},{"vNo":"2 ","txt":"Evo, ljubljena braćo moja, ja, Jakov, u skladu s odgovornošću pod kojom sam pred Bogom da uveličam službu svoju s trezvenošću, te da bih mogao oprati haljine svoje od grijeha vaših, uspinjem se u hram danas da bih vam navijestio riječ Božju."},{"vNo":"3 ","txt":"A vi sami znadete da dosad bijah marljiv u službi poziva svojega; no, danas sam opterećen mnogo većom željom i tjeskobom za dobrobit duša vaših nego što dosad bijah."},{"vNo":"4 ","txt":"Jer gle, do sada vi bijaste poslušni riječi Gospodnjoj koju vam dadoh."},{"vNo":"5 ","txt":"No gle, poslušajte me, i znajte da vam uz pomoć svemogućega Stvoritelja neba i zemlje mogu kazati o mislima vašim, kako počinjete djelovati u grijehu, a taj mi se grijeh čini veoma odvratnim, da, a čini se odvratnim i Bogu."},{"vNo":"6 ","txt":"Da, dušu moju žalosti i čini da ustuknem od stida pred nazočnošću Tvorca svojega, što vam moram svjedočiti o opačini srdaca vaših."},{"vNo":"7 ","txt":"I također me žalosti što moram koristiti toliko oštrine u govoru o vama pred ženama vašim i djecom vašom, a osjećaji mnogih od njih veoma su nježni, i čisti, i osjetljivi pred Bogom, što je ugodno Bogu;"},{"vNo":"8 ","txt":"I pretpostavljam da oni uziđoše amo poslušati ugodnu riječ Božju, da, riječ koja liječi ranjenu dušu."},{"vNo":"9 ","txt":"Stoga, dušu moju opterećuje što sam nagnan, radi stroge zapovijedi koju primih od Boga, opomenuti vas gledom na zločine vaše, proširiti rane onih koji su već ranjeni, umjesto da ublažim i liječim rane njihove; a oni koji ne bijahu ranjeni, umjesto da se goste ugodnom riječju Božjom, imaju bodeže uperene da probodu duše njihove i rane osjetljive umove njihove."},{"vNo":"10 ","txt":"No, unatoč veličini zadaće, moram postupiti u skladu sa strogim zapovijedima Božjim, i kazati vam o opačini i odvratnostima vašim, u nazočnosti onih koji su čista srca, i skršena srca, i pod pogledom pronicljiva oka Svemogućega Boga."},{"vNo":"11 ","txt":"Stoga, moram vam kazati istinu u skladu s jasnoćom riječi Božje. Jer gle, kad zapitah Gospoda, ovako mi dođe riječ, govoreći: Jakove, uziđi u hram sutra, i navijesti narodu ovome riječ koju ću ti dati."},{"vNo":"12 ","txt":"I evo gle, braćo moja, ovo je riječ koju vam navješćujem, da mnogi od vas počeše tragati za zlatom, i za srebrom, i za svakovrsnim dragocjenim rudama, kojima ova zemlja, koja je zemlja obećanja vama i potomstvu vašem, obiluje veoma izdašno."},{"vNo":"13 ","txt":"I ruka providnosti osmjehnu se na vas veoma umilno, te stekoste mnoga bogatstva; i pošto neki od vas stekoše obilnije negoli braća vaša, uzneseni ste u oholosti srdaca svojih, i držite ukočene vratove i uzdignute glave zbog skupocjenosti odjeće svoje, i progonite braću svoju jer držite da ste bolji od njih."},{"vNo":"14 ","txt":"I evo, braćo moja, držite li da vas Bog opravdava u tomu? Gle, kažem vam: Ne. Već vas osuđuje, a ustrajete li u tomu, sudovi njegovi moraju brzo doći na vas."},{"vNo":"15 ","txt":"O, kad bi vam pokazao da vas može probosti, i da vas jednim pogledom oka svojega može udariti tako da padnete u prah!"},{"vNo":"16 ","txt":"O, kad bi vas oslobodio toga bezakonja i odvratnosti. I o, kad biste poslušali riječ zapovijedi njegovih, i ne dozvolili toj oholosti srdaca vaših da uništi duše vaše!"},{"vNo":"17 ","txt":"Mislite o braći svojoj kao o sebi, i budite prisni sa svima te slobodni s imetkom svojim, tako da oni mogu biti bogati poput vas."},{"vNo":"18 ","txt":"No prije nego što budete tražili bogatstva, tražite kraljevstvo Božje."},{"vNo":"19 ","txt":"A nakon što steknete nadu u Kristu, steći ćete bogatstva, budete li ih tražili; a tražit ćete ih s nakanom da činite dobro — da odijevate gole, i da hranite gladne, i da oslobađate zasužnjene, i udjeljujete olakšanje bolesnima i izmučenima."},{"vNo":"20 ","txt":"I evo, braćo moja, govorah vam o oholosti; i oni od vas koji izmučiše bližnjega svoga, i proganjahu ga, jer bijaste oholi u srcima svojim zbog onoga što vam Bog dade, što kažete o tome?"},{"vNo":"21 ","txt":"Ne držite li da je tako nešto odvratno onomu koji stvori svako tijelo? A jedno biće toliko je dragocjeno u očima njegovim koliko i drugo. I svako je tijelo od praha; i s posve istim ciljem stvori on njih, da bi obdržavali zapovijedi njegove i slavili ga zauvijek."},{"vNo":"22 ","txt":"I sad vam okončavam govoriti o ovoj oholosti. I kad vam ne bih morao govoriti o krupnijem zločinu, srce moje radovalo bi se silno zbog vas."},{"vNo":"23 ","txt":"No, riječ Božja opterećuje me zbog krupnijih zločina vaših. Jer gle, ovako govori Gospod: Ovaj narod počinje rasti u bezakonju; oni ne razumiju Pisma, jer se nastoje opravdati kad čine bludništva, zbog onoga što bijaše zapisano o Davidu, i Salomonu sinu njegovu."},{"vNo":"24 ","txt":"Gle, David i Salomon zaista imahu mnogo žena i priležnica, što bijaše odvratno preda mnom, govori Gospod."},{"vNo":"25 ","txt":"Stoga, ovako govori Gospod: Izvedoh ovaj narod iz zemlje jeruzalemske snagom mišice svoje, da bih podigao sebi pravedan ogranak od ploda bokova Josipovih."},{"vNo":"26 ","txt":"Stoga ja, Gospod Bog, neću dopustiti da ovaj narod čini poput njih u davnini."},{"vNo":"27 ","txt":"Stoga braćo moja, čujte me, i poslušajte riječ Gospodnju: Neka nitko među vama nema više od jedne žene; a priležnica nek nema nikakvih;"},{"vNo":"28 ","txt":"Jer se ja, Gospod Bog, radujem čistoći žena. A bludništva su odvratnost preda mnom; ovako govori Gospod nad Vojskama."},{"vNo":"29 ","txt":"Dakle, ovaj će narod obdržavati zapovijedi moje, govori Gospod nad Vojskama, inače će prokleta biti zemlja zbog njih."},{"vNo":"30 ","txt":"Jer htjednem li, govori Gospod nad Vojskama, podići potomstvo za sebe, zapovjedit ću narodu svojemu; inače, oni će poslušati ovo."},{"vNo":"31 ","txt":"Jer gle, ja, Gospod, vidjeh žalost, i čuh tugovanje kćeri naroda svojega u zemlji jeruzalemskoj, da, i u svim zemljama naroda svojega, uslijed opačine i odvratnostī muževa njihovih."},{"vNo":"32 ","txt":"I neću dopustiti, govori Gospod nad Vojskama, da vapaji lijepih kćeri ovoga naroda, kojega izvedoh iz zemlje jeruzalemske, uzlaze k meni protiv muškaraca naroda mojega, govori Gospod nad Vojskama."},{"vNo":"33 ","txt":"Jer oni neće odvoditi kao sužnje kćeri naroda mojega zbog nježnosti njihove, osim ako ih ne budem pohodio teškom kletvom, sve do uništenja; jer oni neće činiti bludništva poput onih u davnini, govori Gospod nad Vojskama."},{"vNo":"34 ","txt":"A sad gle, braćo moja, znadete da ove zapovijedi bijahu dane ocu našemu, Lehiju; stoga ih poznavaste ranije; i stigoste do velike osude; jer počiniste ono što ne smjedoste činiti."},{"vNo":"35 ","txt":"Gle, vi počiniste veća bezakonja nego Lamanci, braća naša. Vi slomiste srca nježnih žena svojih, i izgubiste pouzdanje djece svoje, zbog loših primjera vaših pred njima; a jecaji srdaca njihovih uzdižu se k Bogu protiv vas. I zbog strogosti riječi Božje, koja se obara protiv vas, mnoga srca umriješe probodena dubokim ranama."}]}