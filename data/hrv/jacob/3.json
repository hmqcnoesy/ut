{"heading":"Čisti u srcu primaju ugodnu riječ Božju — Pravednost Lamanaca nadmašuje pravednost Nefijaca — Jakov upozorava protiv bludništva, pohotnosti i svakoga grijeha. Oko 544–421. pr. Kr.","prevAbbr":"jacob","prevNo":2,"nextAbbr":"jacob","nextNo":4,"chapterTitle":"Jakov 3","verses":[{"vNo":"1 ","txt":"No gle, ja, Jakov, govorio bih vama koji ste čisti u srcu. Oslanjajte se na Boga s čvrstinom uma, i molite mu se sa silnom vjerom, i on će vas utješiti u nevoljama vašim, i on će zastupati stvar vašu, i poslati pravdu na one koji traže uništenje vaše."},{"vNo":"2 ","txt":"O svi vi, koji ste čisti u srcu, uzdignite glave svoje i primite ugodnu riječ Božju, i gostite se ljubavlju njegovom; jer to možete, ako su umovi vaši čvrsti, zauvijek."},{"vNo":"3 ","txt":"No jao, jao vama koji niste čisti u srcu, koji ste prljavi danas pred Bogom; jer, osim ako se ne pokajete, zemlja je prokleta zbog vas; a Lamanci, koji nisu prljavi poput vas, ipak su prokleti teškom kletvom, izbičevat će vas sve do uništenja."},{"vNo":"4 ","txt":"I vrijeme brzo dolazi kad će oni, osim ako se ne pokajete, zaposjesti zemlju baštine vaše, a Gospod će Bog izvesti pravedne između vas."},{"vNo":"5 ","txt":"Gle, Lamanci, braća vaša, koju mrzite zbog prljavštine njihove i kletve što pade na kožu njihovu, pravedniji su od vas; jer oni ne zaboraviše zapovijed Gospodnju što bijaše dana ocu našemu — da smiju imati samo jednu ženu, a priležnica ne smiju imati nikakvih, i da se bludništva ne smiju činiti među njima."},{"vNo":"6 ","txt":"I evo, tu se zapovijed oni trude obdržavati; stoga, zbog toga truda u obdržavanju ove zapovijedi, Gospod ih Bog neće uništiti, nego će im biti milosrdan; i jednog će dana oni postati blagoslovljen narod."},{"vNo":"7 ","txt":"Gle, muževi njihovi ljube žene svoje, a žene njihove ljube muževe svoje; i muževi njihovi i žene njihove ljube djecu svoju; a nevjera njihova i mržnja njihova prema vama su zbog bezakonja otaca njihovih; stoga, koliko ste vi bolji od njih u očima velikoga Stvoritelja svojega?"},{"vNo":"8 ","txt":"O braćo moja, bojim se, ne pokajete li se za grijehe svoje, da će koža njihova biti bjelja od vaše, kad budete privedeni s njima pred prijestolje Božje."},{"vNo":"9 ","txt":"Stoga, zapovijed vam dajem, koja je riječ Božja, da više ne govorite pogrdno protiv njih zbog tamne kože njihove; niti ćete govoriti pogrdno protiv njih zbog prljavštine njihove; već ćete se sjetiti vlastite prljavštine svoje, i sjetite se da prljavština njihova dođe zbog otaca njihovih."},{"vNo":"10 ","txt":"Dakle, sjetite se djece svoje, kako ražalostiste srca njihova zbog primjera koji pokazivaste pred njima; a uz to, sjetite se da možete, zbog prljavštine svoje, dovesti djecu svoju do uništenja, a grijesi njihovi bit će nagomilani na glave vaše u posljednji dan."},{"vNo":"11 ","txt":"O braćo moja, poslušajte riječi moje; razbudite sposobnosti duša svojih; protresite se da biste se probudili iz sna smrti; i oslobodite se boli pakla tako da ne postanete anđeli đavlu, i budete bačeni u to jezero ognjeno i sumporno, koje je druga smrt."},{"vNo":"12 ","txt":"I evo, ja, Jakov, govorah mnogo više toga narodu Nefijevu, upozoravajući ih protiv bludništva i pohotnosti, i svakojakog grijeha, kazujući im strašne posljedice njihove."},{"vNo":"13 ","txt":"A niti stoti dio postupaka ovoga naroda, koji sad poče biti brojan, ne može biti zapisan na ove ploče; no, mnogi od postupaka njihovih zapisani su na većim pločama, i ratovi njihovi, i sukobi njihovi, i vladavine kraljeva njihovih."},{"vNo":"14 ","txt":"Ove ploče nazivaju se ploče Jakovljeve, i one bijahu izrađene rukom Nefijevom. I ja okončavam govoriti riječi ove."}]}