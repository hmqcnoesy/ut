{"heading":"Amon slavi u Gospodu — Vjerne osnažuje Gospod i dana im je spoznaja — Kroz vjeru ljudi mogu privesti tisuće duša k pokajanju — Bog ima svu moć i shvaća sve. Oko 90–77. pr. Kr.","prevAbbr":"alma","prevNo":25,"nextAbbr":"alma","nextNo":27,"chapterTitle":"Alma 26","verses":[{"vNo":"1 ","txt":"I sad, ovo su riječi Amonove braći njegovoj, koje glase ovako: Braćo moja rođena i ostala braćo moja, gle kažem vam, kako li veliki razlog imamo radovati se; jer mogasmo li i pomisliti kad krenusmo iz zemlje zarahemalske da će nam Bog udijeliti tako velike blagoslove?"},{"vNo":"2 ","txt":"I sad, pitam, koje velike blagoslove on udijeli nama? Možete li reći?"},{"vNo":"3 ","txt":"Gle, odgovaram umjesto vas; jer braća naša, Lamanci, bijahu u tami, da, i to u najtamnijem bezdanu, no gle, koliki su mnogi od njih privedeni da vide čudesno svjetlo Božje! I ovo je blagoslov koji nam bijaše udijeljen, da bijasmo učinjeni oruđem u rukama Božjim za ostvarivanje ovoga velikog djela."},{"vNo":"4 ","txt":"Gle, tisuće od njih se raduju, i bijahu privedeni u stado Božje."},{"vNo":"5 ","txt":"Gle, njiva bijaše dozrela, i blagoslovljeni ste vi, jer zamahivali ste srpom i želi ste moću svojom; da, cijeli se dan trudiste, i gle broja snopova vaših! I oni će biti sabrani u žitnice, te neće biti rastepeni."},{"vNo":"6 ","txt":"Da, neće biti izudarani olujom u posljednji dan; da, niti će biti rasijani vihorima; nego će, kad dođe oluja, biti sabrani na mjesto svoje, tako da oluja neće moći prodrijeti do njih; da, niti će biti tjerani žestokim vjetrovima kamo god ih neprijatelj bude želio odnijeti."},{"vNo":"7 ","txt":"No gle, oni su u rukama Gospodara žetve, i njegovi su; i on će ih uzdignuti u posljednji dan."},{"vNo":"8 ","txt":"Blagoslovljeno budi ime Boga našega; zapjevajmo u njegovu čast, da, dajmo zahvale svetomu imenu njegovu, jer on postupa pravedno zauvijek."},{"vNo":"9 ","txt":"Jer da ne uziđosmo iz zemlje zarahemalske, ova naša draga ljubljena braća, koja nas tako nježno zavolješe, još bi uvijek bila razdirana mržnjom prema nama, da, i također bi bili tuđinci Bogu."},{"vNo":"10 ","txt":"I dogodi se, kad Amon izgovori te riječi, brat ga njegov Aron prekori, govoreći: Amone, bojim se da te radost tvoja zanosi u hvastanje."},{"vNo":"11 ","txt":"No, Amon mu reče: Ne hvastam se snagom svojom, ni mudrošću svojom; već gle, radost je moja potpuna, da, srce je moje prepuno radosti, i radovat ću se u Bogu svojemu."},{"vNo":"12 ","txt":"Da, znadem da sam ništa; gledom na snagu svoju slab sam; zato se neću hvastati sobom, već ću se hvastati Bogom svojim, jer u snazi njegovoj mogu učiniti sve; da, gle, mnoga moćna čudesa učinismo u ovoj zemlji, zbog kojih ćemo hvaliti ime njegovo zauvijek."},{"vNo":"13 ","txt":"Gle, koliko tisuća braće naše on oslobodi boli pakla; i privedeni su da opjevaju otkupljujuću ljubav, i to zbog moći riječi njegove koja je u nama; zato, nemamo li veliki razlog da se radujemo?"},{"vNo":"14 ","txt":"Da, imamo razlog da ga hvalimo zauvijek, jer on je Svevišnji Bog, i on odriješi braću našu iz veriga pakla."},{"vNo":"15 ","txt":"Da, oni bijahu obavijeni vječnom tamom i uništenjem; no gle, on ih privede u vječno svjetlo svoje, da, u vječno spasenje; i obavijeni su nenadmašivim obiljem ljubavi njegove; da, a mi bijasmo oruđe u rukama njegovim za izvođenje toga velikog i čudesnog djela."},{"vNo":"16 ","txt":"Zato slavimo, da, slavit ćemo u Gospodu; da, radovat ćemo se, jer je radost naša potpuna; da, hvalit ćemo Boga našega zauvijek. Gle, tko može previše slaviti u Gospodu? Da, tko može reći previše o velikoj moći njegovoj, i o milosrđu njegovu, i o dugotrpnosti njegovoj prema djeci ljudskoj? Gle, kažem vam, ne mogu izreći ni najmanji dio onoga što osjećam."},{"vNo":"17 ","txt":"Tko je mogao pomisliti da će Bog naš biti tako milosrdan te nas istrgnuti iz strašnoga, grešnoga i onečišćenog stanja našega?"},{"vNo":"18 ","txt":"Gle, iđasmo, i to u gnjevu, s moćnim prijetnjama da uništimo crkvu njegovu."},{"vNo":"19 ","txt":"O dakle, zašto nas ne izruči strahovitu uništenju, da, zašto ne dopusti da se mač pravde njegove obori na nas, i osudi nas na vječni očaj?"},{"vNo":"20 ","txt":"O, duša moja gotovo bježi na tu pomisao. Gle, on ne izvrši pravdu svoju nad nama, već nas u velikom milosrđu svojemu prenese preko toga vječnog bezdana smrti i bijede, na spasenje duša naših."},{"vNo":"21 ","txt":"A sad gle, braćo moja, koji naravan čovjek postoji koji znade sve to? Kažem vam, nema nikoga tko znade sve to, osim ako nije raskajan."},{"vNo":"22 ","txt":"Da, onaj koji se pokaje i oživotvori vjeru, i rađa dobrim djelima, i moli se trajno bez prestanka — takvomu se daje da spozna otajstva Božja; da, takvomu će se dati da objavljuje ono što nikad ne bijaše objavljeno; da, i bit će dano takvomu da privede tisuće duša k pokajanju, baš kao što bijaše dano nama da privedemo ovu braću svoju k pokajanju."},{"vNo":"23 ","txt":"Evo, sjećate li se, braćo moja, kako rekosmo braći našoj u zemlji zarahemalskoj da idemo gore u zemlju Nefijevu propovijedati braći svojoj Lamancima, a oni nas ismijaše?"},{"vNo":"24 ","txt":"Naime, oni nam rekoše: Držite li da možete privesti Lamance k spoznaji istine? Držite li da možete uvjeriti Lamance o neispravnosti predaja otaca njihovih, kad su tako tvrdovrat narod, čija srca uživaju u prolijevanju krvi, čiji su dani provedeni u najgrubljem bezakonju, čiji putovi bijahu putovi prijestupnika od početka? Evo, braćo moja, sjećate se kako to bijaše govor njihov."},{"vNo":"25 ","txt":"I povrh toga rekoše: Podignimo oružje protiv njih, da istrijebimo njih i bezakonje njihovo sa zemlje, da nas oni ne bi nadvladali i uništili."},{"vNo":"26 ","txt":"No gle, ljubljena braćo moja, ne dođosmo u divljinu s nakanom da uništimo braću našu, već s nakanom da bismo možda spasili nekoliko duša njihovih."},{"vNo":"27 ","txt":"Evo, kad srca naša bijahu potištena, i upravo se htjedosmo vratiti, gle, Gospod nas utješi i reče: Pođite među braću svoju, Lamance, i podnašajte sa strpljivošću nevolje svoje, a ja ću vam dati uspjeha."},{"vNo":"28 ","txt":"I evo gle, mi dođosmo i kretasmo se među njima; i bijasmo strpljivi u patnjama našim, i pretrpjesmo svaku oskudicu; da, putovasmo od kuće do kuće, uzdajući se u milosrđa svijeta — ne samo u milosrđa svijeta, već i u milosrđa Božja."},{"vNo":"29 ","txt":"I ulazili smo u kuće njihove i podučavali smo ih, i podučavali smo ih na ulicama njihovim; da, i podučavali smo ih na bregovima njihovim; i također smo ulazili u hramove njihove i u sinagoge njihove, i podučavali smo ih; i bijasmo istjerivani, i ismijavani, i popljuvani, i udarani po obrazima svojim; i bijasmo kamenovani, i hvatani i vezani čvrstim konopcima, i bacani u tamnicu; i kroz moć i mudrost Božju bijasmo izbavljeni ponovno."},{"vNo":"30 ","txt":"I pretrpjeli smo svakovrsne nevolje, i sve to da bismo možda mogli biti sredstvo spasenja koje duše; i držali smo da će radost naša biti potpuna, budemo li možda bili sredstvo spasenja nekih."},{"vNo":"31 ","txt":"Sad gle, možemo pogledati i vidjeti plodove trudova svojih; i ima li ih malo? Kažem vam, ne, ima ih mnogo; da, možemo se osvjedočiti o iskrenosti njihovoj, zbog ljubavi njihove prema braći njihovoj i također prema nama."},{"vNo":"32 ","txt":"Jer gle, oni bi radije žrtvovali živote svoje negoli da oduzmu život čak i neprijatelju svojemu; i oni zakopaše svoje oružje ratno duboko u zemlju, zbog ljubavi svoje prema braći svojoj."},{"vNo":"33 ","txt":"I sad gle, kažem vam, bijaše li tako velike ljubavi u cijeloj zemlji? Gle, kažem vam, ne, ne bijaše, čak ni među Nefijcima."},{"vNo":"34 ","txt":"Jer gle, oni bi podigli oružje protiv braće svoje; ne bi dopustili da budu pobijeni. No gle, koliki od ovih položiše živote svoje; a znademo da otiđoše k Bogu svojemu, zbog ljubavi svoje i mržnje svoje prema grijehu."},{"vNo":"35 ","txt":"Evo, nemamo li razloga radovati se? Da, kažem vam, nikad ne bijaše ljudi koji imahu tako veliki razlog radovati se kao mi, otkako svijet postade; da, i radost se moja zanosi, sve do hvastanja u Bogu mojemu; jer on ima svu moć, svu mudrost i sve razumijevanje; on shvaća sve, i milosrdno je Biće, sve do spasenja, za one koji se pokaju i povjeruju u ime njegovo."},{"vNo":"36 ","txt":"Evo, ako je ovo hvastanje, onda ću se tako hvastati; jer ovo je život moj i svjetlo moje, radost moja i spasenje moje, i otkupljenje moje od vječnoga »jao«. Da, blagoslovljeno je ime Boga mojega koji se spominje ovoga naroda, koji je ogranak stabla Izraelova, i koji se izgubi od tijela svojega u nepoznatoj zemlji; da, kažem, blagoslovljeno budi ime Boga mojega, koji se spominje nas, lutalica u nepoznatoj zemlji."},{"vNo":"37 ","txt":"Evo, braćo moja, vidimo da se Bog spominje svakog naroda, u kojoj god zemlji on bio; da, on prebrojava narod svoj, i njegova milosrdna nutrina nad svom je zemljom. Evo, ovo je radost moja, i velika zahvalnica moja; da, i davat ću zahvale Bogu svojemu zauvijek. Amen."}]}