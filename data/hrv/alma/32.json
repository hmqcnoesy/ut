{"heading":"Alma podučava siromašne koje su njihove nevolje ponizile — Vjera je nada u ono što se ne vidi, što je istinito — Alma svjedoči da anđeli poslužuju muškarcima, ženama i djeci — Alma uspoređuje riječ sa sjemenom — Ona mora biti posijana i njegovana — Tada ona izrasta u stablo s kojeg se bere plod vječnog života. Oko 74. pr. Kr.","prevAbbr":"alma","prevNo":31,"nextAbbr":"alma","nextNo":33,"chapterTitle":"Alma 32","verses":[{"vNo":"1 ","txt":"I dogodi se da oni krenuše i počeše propovijedati riječ Božju narodu, ulazeći u sinagoge njihove i u kuće njihove; da, i štoviše, oni propovijedahu riječ na ulicama njihovim."},{"vNo":"2 ","txt":"I dogodi se, nakon mnogo truda među njima, oni počeše imati uspjeha među siromašnim slojem ljudi; jer gle, oni bijahu izbačeni iz sinagoga zbog grubosti odjeće svoje —"},{"vNo":"3 ","txt":"Zato im ne bijaše dopušteno ulaziti u sinagoge njihove da se klanjaju Bogu, jer ih smatrahu prljavštinom; dakle, oni bijahu siromašni; da, braća ih njihova smatrahu troskom; dakle, bijahu siromašni gledom na ono što je od svijeta, i također bijahu siromašni u srcu."},{"vNo":"4 ","txt":"Evo, dok Alma podučavaše i govoraše narodu na brijegu Onidi, dođe veliko mnoštvo k njemu, što bijahu oni o kojima govorasmo, što bijahu siromašni u srcu, zbog siromaštva svojega gledom na ono što je od svijeta."},{"vNo":"5 ","txt":"I oni dođoše Almi; a onaj koji bijaše najistaknutiji među njima reče mu: Gle, što da čine ova braća moja, jer su prezreni od svih ljudi zbog siromaštva svojega, da, a naročito od svećenika naših; jer oni nas izbaciše iz sinagoga naših za koje radismo obilno da ih izgradimo vlastitim rukama svojim; i oni nas izbaciše zbog velikog siromaštva našega, i nemamo nikakva mjesta da se klanjamo Bogu svojemu; i gle, što da činimo?"},{"vNo":"6 ","txt":"I evo, kad Alma ču to, okrenu se, licem svojim izravno prema njemu, i gledaše s velikom radošću; jer opazi da ih nevolje njihove istinski poniziše, te da su pripravni čuti riječ."},{"vNo":"7 ","txt":"Zato on ne reče ništa više ostalom mnoštvu, već ispruži ruku svoju i povika onima koje gledaše, koji bijahu istinski raskajani, i reče im:"},{"vNo":"8 ","txt":"Vidim da ste ponizni u srcu; a ako je tako, blagoslovljeni ste vi."},{"vNo":"9 ","txt":"Gle, brat tvoj reče: Što da činimo? — jer smo izbačeni iz sinagoga naših, te se ne možemo klanjati Bogu našemu."},{"vNo":"10 ","txt":"Gle, kažem vam, držite li da se ne možete klanjati Bogu doli jedino u sinagogama svojim?"},{"vNo":"11 ","txt":"I povrh toga pitao bih, držite li da ne smijete štovati Boga doli samo jednom u tjednu?"},{"vNo":"12 ","txt":"Kažem vam, dobro je što ste izbačeni iz sinagoga vaših, da biste mogli biti ponizni i da biste mogli naučiti mudrost; jer je nužno da naučite mudrost; jer ste, zato što ste izbačeni, zato što ste prezreni od braće svoje zbog velikog siromaštva vašega, privedeni k skromnosti srca; jer ste neizbježno navedeni da budete ponizni."},{"vNo":"13 ","txt":"A sad, zato što ste prisiljeni biti ponizni blagoslovljeni ste vi; jer čovjek ponekad, ako je prisiljen biti ponizan, traži pokajanje; a sad zasigurno, tko se god pokaje naći će milosrđe; a onaj tko nađe milosrđe i ustraje do svršetka, taj će biti spašen."},{"vNo":"14 ","txt":"I sad, kako vam rekoh da bijaste blagoslovljeni zato što bijaste prisiljeni biti ponizni, ne držite li da su još većma blagoslovljeni oni koji se istinski ponize zbog riječi?"},{"vNo":"15 ","txt":"Da, onaj koji se istinski ponizi, i pokaje se za grijehe svoje, i ustraje do svršetka, taj će biti blagoslovljen — da, mnogo više blagoslovljen nego oni koji su prisiljeni biti ponizni zbog velikog siromaštva svojega."},{"vNo":"16 ","txt":"Zato, blagoslovljeni su oni koji se ponize, a nisu prisiljeni biti ponizni; ili zapravo, drugim riječima, blagoslovljen je onaj koji povjeruje u riječ Božju, i krsti se bez tvrdoglavosti srca, da, bez da je priveden k spoznaji riječi, ili čak prisiljen spoznati, prije nego što će povjerovati."},{"vNo":"17 ","txt":"Da, ima ih mnogo što govore: Ako nam pokažeš znak s neba, tad ćemo znati zasigurno; tad ćemo povjerovati."},{"vNo":"18 ","txt":"Sad pitam, je li to vjera? Gle, kažem vam: Ne; jer ako čovjek znade nešto, nema razloga vjerovati, jer to znade."},{"vNo":"19 ","txt":"I sad, koliko li je većma proklet onaj tko poznaje volju Božju, a ne čini je, nego onaj koji samo vjeruje, ili samo ima razloga vjerovati, i upada u prijestup?"},{"vNo":"20 ","txt":"Evo, o ovome morate suditi. Gle, kažem vam da je s jedne strane kao što je s druge; i bit će svakom čovjeku prema djelu njegovu."},{"vNo":"21 ","txt":"A sad, kao što rekoh o vjeri — vjera je ne imati savršenu spoznaju o nečemu; zato, ako imaš vjeru, nadaš se onomu što se ne vidi, što je istinito."},{"vNo":"22 ","txt":"I sad gle, kažem vam, i htio bih da se sjetite kako je Bog milosrdan svima koji povjeruju u ime njegovo; zato on želi, prije svega, da povjerujete, da, i to u riječ njegovu."},{"vNo":"23 ","txt":"I evo, on udjeljuje riječ svoju muškarcima po anđelima, da, ne samo muškarcima već i ženama. Evo, to nije sve; malenoj su djeci riječi dane mnogo puta, koje postiđuju mudre i učene."},{"vNo":"24 ","txt":"A sad, ljubljena braćo moja, kako vi zaželjeste doznati od mene što da činite zato što ste izmučeni i izbačeni — evo, ne želim da držite kako vam mislim suditi, osim prema onomu što je istinito —"},{"vNo":"25 ","txt":"Jer ne mislim da vi, svi vi bijaste prisiljeni poniziti se; jer uistinu vjerujem da ima nekih među vama koji bi se ponizili bez obzira u kakvim prilikama oni bili."},{"vNo":"26 ","txt":"Evo, kako rekoh o vjeri — da ona nije savršena spoznaja — isto je tako s riječima mojim. Ne možete znati o sigurnosti njihovoj na početku, sve do savršenstva, kao što ni vjera nije savršena spoznaja."},{"vNo":"27 ","txt":"No gle, probudite li se i razbudite li sposobnosti svoje, i to za pokus gledom na riječi moje, i oživotvorite dijelak vjere, da, čak i ne možete li više nego zaželjeti vjerovati, nek ta želja djeluje u vama, sve dok ne povjerujete na način da možete dati mjesta dijelu riječi mojih."},{"vNo":"28 ","txt":"Evo, usporedit ćemo riječ sa sjemenom. Evo, dadete li mjesta da sjeme može biti posijano u srce vaše, gle, bude li to pravo sjeme, to jest dobro sjeme, ne izbacite li ga nevjerom svojom tako da se oduprete Duhu Gospodnjemu, gle, ono će početi bubriti u grudima vašim; a kad osjetite te pokrete bubrenja, počet ćete govoriti u sebi — Mora svakako biti da je ovo dobro sjeme, to jest da je riječ dobra, jer ona počinje uvećavati dušu moju; da, počinje prosvjetljavati razumijevanje moje, da, počinje mi biti slasna."},{"vNo":"29 ","txt":"Evo gle, neće li to povećati vjeru vašu? Kažem vam: Da; ipak, ona nije izrasla u savršenu spoznaju."},{"vNo":"30 ","txt":"No gle, kako sjeme bubri, i klija, i počinje rasti, tad morate svakako reći da je sjeme dobro; jer gle, ono bubri, i klija, i počinje rasti. I evo gle, neće li to ojačati vjeru vašu? Da, to će ojačati vjeru vašu; jer ćete reći: Znadem da je ovo dobro sjeme; jer gle, ono klija i počinje rasti."},{"vNo":"31 ","txt":"I sad gle, jeste li sigurni da je ovo dobro sjeme? Kažem vam: Da; jer svako sjeme rađa na sliku svoju."},{"vNo":"32 ","txt":"Zato, ako sjeme raste, dobro je, no ne raste li, gle, nije dobro, zato se odbacuje."},{"vNo":"33 ","txt":"A sad gle, zato što iskušaste pokus, i posijaste sjeme, i ono bubri i klija, te počinje rasti, morate svakako znati da je sjeme dobro."},{"vNo":"34 ","txt":"I sad gle, je li spoznaja vaša savršena? Da, spoznaja je vaša savršena u tomu, a vjera je vaša uspavana; i to zato što znadete, jer znadete da riječ proširi duše vaše, i također znadete da ona proklija, da razumijevanje vaše počinje biti prosvijetljeno, i um se vaš počinje širiti."},{"vNo":"35 ","txt":"O, dakle, nije li to stvarno? Kažem vam: Da, jer je svjetlo; i što je god svjetlo, dobro je, zato što je razlučivo, zato morate znati da je dobro; a sad gle, nakon što okusiste ovo svjetlo, je li spoznaja vaša savršena?"},{"vNo":"36 ","txt":"Gle, kažem vam: Ne; niti smijete odložiti vjeru svoju, jer vi samo oživotvoriste vjeru svoju tako da posijaste sjeme, da biste mogli iskušati pokus kako biste saznali je li sjeme dobro."},{"vNo":"37 ","txt":"I gle, kako stablo počinje rasti, reći ćete: Njegujmo ga s velikom brižnošću, da može uhvatiti korijen, da može izrasti i uroditi plodom za nas. I evo gle, budete li ga njegovali s mnogo brižnosti uhvatit će korijen, i izrasti, i uroditi plodom."},{"vNo":"38 ","txt":"No, zanemarite li stablo i ne brinete se o njegovanju njegovu, gle, ono neće uhvatiti nikakav korijen; i kad vrelina sunca dođe i spali ga, zato što nema korijena ono vene, a vi ga čupate i izbacujete van."},{"vNo":"39 ","txt":"Evo, to nije zato što sjeme ne bijaše dobro, niti je to zato što plod njegov ne bi bio poželjan; već je to zato što je tlo vaše neplodno, a vi nećete njegovati stablo, zato ne možete imati plod njegov."},{"vNo":"40 ","txt":"I tako, ako ne želite njegovati riječ, iščekujući s okom vjere plod njezin, nećete nikada moći ubirati ploda sa stabla života."},{"vNo":"41 ","txt":"No, budete li njegovali riječ, da, njegovali stablo dok počinje rasti, vjerom svojom i s velikom marljivošću, i sa strpljivošću, iščekujući plod njegov, ono će uhvatiti korijen; i gle, to će biti stablo što uzrasta u vječni život."},{"vNo":"42 ","txt":"A zbog marljivosti svoje, i vjere svoje, i strpljivosti svoje u njegovanju riječi, da bi ona mogla uhvatiti korijen u vama, gle, uskoro ćete ubirati plod njezin, koji je najdragocjeniji, koji je slađi od svega što je slatko, i koji je bjelji od svega što je bijelo, da, i čistiji od svega što je čisto; i gostit ćete se ovim plodom sve dok ne budete siti, tako da ne gladujete, niti ćete žeđati."},{"vNo":"43 ","txt":"Tada, braćo moja, žet ćete nagrade za vjeru svoju, i marljivost svoju, i strpljivost, i dugotrpnost, čekajući da vam stablo urodi plodom."}]}