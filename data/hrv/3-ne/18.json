{"heading":"Isus ustanovljuje sakrament među Nefijcima — Zapovjeđeno im je da se mole uvijek u njegovo ime — Oni koji nedostojno jedu njegovo tijelo i piju njegovu krv su prokleti — Učenicima je dana moć da podjeljuju Duha Svetoga. Oko 34. po. Kr.","prevAbbr":"3-ne","prevNo":17,"nextAbbr":"3-ne","nextNo":19,"chapterTitle":"3 Nefi 18","verses":[{"vNo":"1 ","txt":"I dogodi se da Isus zapovjedi učenicima svojim neka mu donesu nešto kruha i vina."},{"vNo":"2 ","txt":"I kad oni otiđoše po kruh i vino, on zapovjedi mnoštvu da posjeda po zemlji."},{"vNo":"3 ","txt":"A kad se učenici vratiše s kruhom i vinom, on uze od kruha te ga razlomi i blagoslovi; i dade učenicima i zapovjedi da jedu."},{"vNo":"4 ","txt":"I nakon što oni bijahu jeli i nasitili se, on zapovjedi da dadu mnoštvu."},{"vNo":"5 ","txt":"I nakon što mnoštvo bijaše jelo i nasitilo se, on reče učenicima: Gle, bit će jedan zaređen među vama, i njemu ću dati moć da lomi kruh, i blagoslivlja ga, i daje ga narodu crkve moje, svima onima koji povjeruju i budu kršteni u ime moje."},{"vNo":"6 ","txt":"I ovo ćete se uvijek truditi činiti, kao što i ja učinih, kao što i ja razlomih kruh i blagoslovih ga i dadoh ga vama."},{"vNo":"7 ","txt":"I to ćete činiti na spomen tijela mojega, koje vam pokazah. I to će biti svjedočanstvo Ocu da se uvijek spominjete mene. I budete li se uvijek spominjali mene, imat ćete Duha mojega da bude s vama."},{"vNo":"8 ","txt":"I dogodi se nakon što izreče ove riječi, on zapovjedi učenicima svojim da uzmu od vina iz čaše i piju od njega, te da također dadu mnoštvu tako da bi ono moglo piti od njega."},{"vNo":"9 ","txt":"I dogodi se da oni učiniše tako, i pijahu od njega i utažiše žeđ; i oni dadoše mnoštvu, i ono pijaše i utaži žeđ."},{"vNo":"10 ","txt":"I nakon što učenici učiniše to, Isus im reče: Blagoslovljeni ste vi zbog ovoga što učiniste, jer to je ispunjenje zapovijedi mojih, i to svjedoči Ocu da ste voljni činiti ono što vam zapovjedih."},{"vNo":"11 ","txt":"I to ćete uvijek činiti onima koji se pokaju i krste u ime moje; i činit ćete to na spomen krvi moje koju prolih za vas, kako biste mogli posvjedočiti Ocu da se uvijek spominjete mene. I budete li se uvijek spominjali mene, imat ćete Duha mojega da bude s vama."},{"vNo":"12 ","txt":"I dajem vam zapovijed da činite ovo. I budete li uvijek činili ovo blagoslovljeni ste vi, jer ste izgrađeni na stijeni mojoj."},{"vNo":"13 ","txt":"No, tko god među vama bude činio više ili manje od ovoga nije izgrađen na stijeni mojoj, već je izgrađen na pjeskovitu temelju; i kad se kiša spusti, i bujice dođu, i vjetrovi duhnu i udare na njih, oni će pasti, i vrata pakla već su otvorena da ih prime."},{"vNo":"14 ","txt":"Zato blagoslovljeni ste vi budete li obdržavali zapovijedi moje, koje mi Otac zapovjedi da vam dadem."},{"vNo":"15 ","txt":"Zaista, zaista, kažem vam, morate bdjeti i moliti se uvijek, da vas đavao ne bi iskušavao i odveo vas zasužnjene."},{"vNo":"16 ","txt":"I kao što se ja moljah među vama, isto se tako vi molite u crkvi mojoj, među narodom mojim koji se pokaje i krsti u ime moje. Gle, ja sam svjetlo; pružih vam primjer."},{"vNo":"17 ","txt":"I dogodi se, nakon što Isus izreče te riječi učenicima svojim, okrenu se ponovno k mnoštvu i reče im:"},{"vNo":"18 ","txt":"Gle, zaista, zaista, kažem vam, morate bdjeti i moliti se uvijek da ne biste upali u napast; jer vas Sotona želi imati, da bi vas mogao rešetati kao pšenicu."},{"vNo":"19 ","txt":"Zato se morate uvijek moliti Ocu u ime moje;"},{"vNo":"20 ","txt":"I što god zaištete od Oca u ime moje, što je ispravno, vjerujući da ćete primiti, gle, dat će vam se."},{"vNo":"21 ","txt":"Molite se Ocu u obiteljima svojim, uvijek u ime moje, da žene vaše i djeca vaša budu blagoslovljeni."},{"vNo":"22 ","txt":"I gle, sastajte se često; i nemojte braniti nikome dolazak k vama kad se sastajete, već ih puštajte da dođu k vama i ne branite im;"},{"vNo":"23 ","txt":"Već se molite za njih, i ne tjerajte ih; i bude li tako da oni budu dolazili k vama često, molite se za njih Ocu u ime moje."},{"vNo":"24 ","txt":"Zato uzdignite svjetlo svoje da bi moglo zasjati svijetu. Gle, ja sam svjetlo koje ćete uzdizati — ono što vidjeste mene kako činim. Gle, vidite kako se moljah Ocu, i svi bijaste svjedoci."},{"vNo":"25 ","txt":"I vidite kako ne zapovjedih nikome od vas da ode, već umjesto toga zapovjedih da dođete k meni, kako biste mogli opipati i vidjeti; isto tako vi činite svijetu; i tko god prekrši ovu zapovijed dopušta da bude uveden u napast."},{"vNo":"26 ","txt":"I tad se dogodi, nakon što Isus izgovori te riječi, on svrnu pogled svoj ponovno prema učenicima koje bijaše izabrao, i reče im:"},{"vNo":"27 ","txt":"Gle, zaista, zaista, kažem vam, dajem vam još jednu zapovijed, a tada moram poći k Ocu svojemu kako bih mogao ispuniti druge zapovijedi koje mi on dade."},{"vNo":"28 ","txt":"A sad gle, ovo je zapovijed koju vam dajem, ne dopustite nikome znajući da blaguje od tijela mojega i krvi moje nedostojno, kada ih budete posluživali;"},{"vNo":"29 ","txt":"Jer tko god jede i pije tijelo moje i krv moju nedostojno, jede i pije prokletstvo duši svojoj; zato, ako znadete da je netko nedostojan jesti i piti od tijela mojega i krvi moje, zabranite mu."},{"vNo":"30 ","txt":"Ipak, nemojte ga tjerati iz sredine svoje, već mu poslužujte i molite se za njega Ocu u ime moje; i bude li tako da se on pokaje i krsti u ime moje, tada ga primite i poslužujte mu od tijela mojega i krvi moje."},{"vNo":"31 ","txt":"No, ako se ne pokaje, neće biti ubrojen među narod moj, da ne bi uništio narod moj, jer gle, ja poznam ovce svoje, i one su ubrojene."},{"vNo":"32 ","txt":"Ipak, nemojte ga tjerati iz sinagoga svojih, ni s bogoštovnih mjesta svojih, jer ćete takvima nastaviti posluživati; jer ne znate hoće li se oni vratiti i pokajati, i doći k meni s cjelovitom namjerom srca, i ja ću ih iscijeliti; a vi ćete biti sredstvo koje im donosi spasenje."},{"vNo":"33 ","txt":"Dakle, obdržavajte ove besjede koje vam zapovjedih da ne biste došli pod osudu; jer jao onomu koga Otac osudi."},{"vNo":"34 ","txt":"I dajem vam ove zapovijedi zbog prepiranja koje bijaše među vama. I blagoslovljeni ste vi ne bude li prepiranja među vama."},{"vNo":"35 ","txt":"A sad odlazim k Ocu, jer je potrebno da pođem k Ocu radi vas."},{"vNo":"36 ","txt":"I dogodi se, nakon što Isus okonča ove besjede, on dotaknu rukom svojom učenike koje bijaše izabrao, jednoga po jednoga, sve dok ih ne dotaknu sve, i govoraše im dok ih je doticao."},{"vNo":"37 ","txt":"I mnoštvo ne ču riječi koje izgovori, zato i ne posvjedoči; no, učenici posvjedočiše da im dade moć podjeljivati Duha Svetoga. I pokazat ću vam kasnije da je ovo svjedočanstvo istinito."},{"vNo":"38 ","txt":"I dogodi se, nakon što ih Isus sve dotaknu, naiđe oblak i zasjeni mnoštvo tako da ne mogahu vidjeti Isusa."},{"vNo":"39 ","txt":"I dok bijahu zasjenjeni on otiđe od njih i uziđe na nebo. A učenici vidješe i posvjedočiše da on uziđe ponovno na nebo."}]}