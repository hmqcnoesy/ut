{"heading":"Nefijci se kaju i odbacuju svoje grijehe — Mormon piše povijest svojeg naroda i navješćuje mu vječnu riječ — Izrael će biti sabran iz svoje dugotrajne raspršenosti. Oko 22–26. po. Kr.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3 Nefi 5","verses":[{"vNo":"1 ","txt":"I sad gle, ne bijaše žive duše među cijelim narodom Nefijaca koja je i najmanje sumnjala u riječi svih svetih proroka koji govorahu; jer oni znahu kako mora svakako biti da se one moraju ispuniti."},{"vNo":"2 ","txt":"I oni znahu kako mora biti neophodno da je Krist došao, zbog mnogih znakova koji bijahu dani prema riječima prorokā; a zbog onoga što se već bijaše dogodilo oni znahu kako mora svakako biti da će se sve dogoditi u skladu s onim što bijaše rečeno."},{"vNo":"3 ","txt":"Zato oni odbaciše sve grijehe svoje, i odvratnosti svoje, i bludništva svoja, i služahu Bogu sa svom marljivošću danju i noću."},{"vNo":"4 ","txt":"I tad se dogodi, nakon što zarobiše sve razbojnike, toliko da nijedan ne pobježe tko ne bijaše ubijen, oni baciše zarobljenike svoje u tamnicu, i učiniše da im se riječ Božja propovijeda; i svi oni koji bi se pokajali za grijehe svoje i ušli u savez da više neće počinjati umorstva bijahu pušteni na slobodu."},{"vNo":"5 ","txt":"No, svi oni koliko ih bijaše koji ne uđoše u savez, i koji i dalje nastavljahu gajiti ona potajna umorstva u srcima svojim, da, svi oni koji bijahu otkriveni kako izgovaraju prijetnje protiv braće svoje bijahu osuđeni i kažnjeni u skladu sa zakonom."},{"vNo":"6 ","txt":"I tako oni dokrajčiše sve one opake, i tajne, i odvratne zavjere, u kojima bijaše toliko mnogo opačine, i toliko mnogo umorstava počinjeno."},{"vNo":"7 ","txt":"I tako dvadeset i druga godina bijaše prošla, a također i dvadeset i treća, i dvadeset i četvrta, i dvadeset i peta; i tako dvadeset i pet godina bijaše prošlo."},{"vNo":"8 ","txt":"I mnogo se toga bijaše zbilo što bi u očima nekih bilo veliko i čudesno; ipak, to sve ne može biti zapisano u ovoj knjizi; da, ova knjiga ne može sadržavati ni stoti dio onoga što bijaše učinjeno među toliko mnogo ljudi u razdoblju od dvadeset i pet godina;"},{"vNo":"9 ","txt":"No gle, postoje zapisi koji sadržavaju sve postupke ovoga naroda; a kraće ali istinito izvješće dade Nefi."},{"vNo":"10 ","txt":"Zato ja izradih zapis svoj o tomu prema zapisu Nefijevu, koji bijaše urezan na pločama koje se nazivahu ploče Nefijeve."},{"vNo":"11 ","txt":"I gle, ja izrađujem zapis na pločama koje izradih vlastitim rukama svojim."},{"vNo":"12 ","txt":"I gle, zovem se Mormon, jer bijah nazvan po zemlji Mormonovoj, zemlji u kojoj Alma uspostavi crkvu među narodom, da, prvu crkvu koja bijaše uspostavljena među njima nakon prijestupa njihova."},{"vNo":"13 ","txt":"Gle, učenik sam Isusa Krista, Sina Božjega. Bijah pozvan od njega da navijestim riječ njegovu među narodom njegovim, da bi oni mogli imati vječni život."},{"vNo":"14 ","txt":"I postade korisno da ja, u skladu s voljom Božjom, kako bi se molitve onih što otiđoše odavde, koji bijahu sveci, ispunile u skladu s vjerom njihovom, izradim zapis o onomu što bijaše učinjeno —"},{"vNo":"15 ","txt":"Da, malen zapis o onomu što se zbilo od vremena kada Lehi napusti Jeruzalem, pa sve do sadašnjeg vremena."},{"vNo":"16 ","txt":"Zato izrađujem zapis svoj iz izvješća što ih dadoše oni koji bijahu prije mene, sve do začetka dana mojega;"},{"vNo":"17 ","txt":"A tada izrađujem zapis o onomu što vidjeh vlastitim očima svojim."},{"vNo":"18 ","txt":"I znadem da je zapis kojega izrađujem pravičan i istinit zapis; ipak, ima mnogo toga što uslijed jezika našega ne možemo zapisati."},{"vNo":"19 ","txt":"A sada okončavam besjedu svoju, koja je o meni samome, i nastavljam davati izvješće svoje o onomu što bijaše prije mene."},{"vNo":"20 ","txt":"Ja sam Mormon, i čisti potomak Lehijev. Imam razloga blagoslivljati Boga svojega i Spasitelja svojega Isusa Krista, što izvede oce naše iz zemlje jeruzalemske (i nitko to ne znaše doli on sam i oni koje on izvede iz te zemlje), i što dade meni i narodu mojemu toliku spoznaju za spasenje duša naših."},{"vNo":"21 ","txt":"Doista, on blagoslovi dom Jakovljev, i bijaše milosrdan potomstvu Josipovu."},{"vNo":"22 ","txt":"I ukoliko djeca Lehijeva obdržavahu zapovijedi njegove, on ih blagoslivljaše i obasipaše napretkom u skladu s riječju svojom."},{"vNo":"23 ","txt":"Da, i zasigurno će on ponovno privesti ostatak potomstva Josipova k spoznaji o Gospodu Bogu njihovom."},{"vNo":"24 ","txt":"I zasigurno, živoga mi Gospoda, on će sabrati s četiri kraja zemlje sav ostatak potomstva Jakovljeva, što je raspršen posvuda po svemu licu zemaljskomu."},{"vNo":"25 ","txt":"I pošto on sklopi savez s cijelim domom Jakovljevim, isto će tako savez koji on sklopi s domom Jakovljevim biti ispunjen u pravo vrijeme njegovo, te će se sav dom Jakovljev vratiti k spoznaji o savezu kojega on sklopi s njima."},{"vNo":"26 ","txt":"I tad će oni spoznati Otkupitelja svojega, koji je Isus Krist, Sin Božji; i tad će biti sabrani s četiri kraja zemlje u zemlje svoje, odakle bijahu raspršeni; da, živoga mi Gospoda, tako će to biti. Amen."}]}