{"heading":"Devetorica od dvanaestorice učenika žele baštinu u Kristovom kraljevstvu kada umru, i ona im je obećana — Tri Nefijca žele i dana im je moć nad smrću tako da mogu ostati na zemlji sve dok Isus ne dođe ponovno — Oni su preneseni i vide ono što nije zakonito izgovoriti, i sada poslužuju među ljudima. Oko 34–35. po. Kr.","prevAbbr":"3-ne","prevNo":27,"nextAbbr":"3-ne","nextNo":29,"chapterTitle":"3 Nefi 28","verses":[{"vNo":"1 ","txt":"I dogodi se, kada Isus izgovori te riječi, on prozbori učenicima svojim, jednom po jednom, govoreći im: Što želiš od mene, nakon što otiđem k Ocu?"},{"vNo":"2 ","txt":"I oni svi rekoše, osim trojice, govoreći: Želimo, nakon što poživimo do dobi čovjekove, da službeništvo naše, na koje nas ti pozva, može imati kraj, da bismo mogli brzo doći k tebi u kraljevstvo tvoje."},{"vNo":"3 ","txt":"I on im reče: Blagoslovljeni ste vi zato što zaželjeste ovo od mene; zato, kad vam budu sedamdeset i dvije godine doći ćete k meni u kraljevstvo moje; i kod mene ćete naći počinak."},{"vNo":"4 ","txt":"I nakon što govoraše njima, on se okrenu k trojici i reče im: Što želite vi da vam učinim nakon što otiđem k Ocu?"},{"vNo":"5 ","txt":"A oni se ražalostiše u srcima svojim, jer mu se ne usudiše kazati ono što željahu."},{"vNo":"6 ","txt":"I on im reče: Gle, znam misli vaše, i vi zaželjeste ono što Ivan, ljubljeni moj, koji bijaše sa mnom u službeništvu mojemu, prije no što me Židovi uzdigoše, zaželje od mene."},{"vNo":"7 ","txt":"Zato ste vi još više blagoslovljeni, jer nikada nećete okusiti smrti; već ćete poživjeti da vidite sva djela Očeva djeci ljudskoj, sve dok se sve ne ispuni u skladu s voljom Očevom, kad ja dođem u slavi svojoj s moćima nebeskim."},{"vNo":"8 ","txt":"I nikada nećete iskusiti boli smrtne; nego ćete, kad ja dođem u slavi svojoj, biti izmijenjeni u tren oka iz smrtnosti u besmrtnost; i tada ćete biti blagoslovljeni u kraljevstvu Oca mojega."},{"vNo":"9 ","txt":"I opet, nećete osjećati bol dok budete prebivali u tijelu, niti žalost osim da to bude zbog grijeha svijeta; i sve ću to učiniti zbog onoga što vi zaželjeste od mene, jer zaželjeste da možete privoditi duše ljudske k meni, dok svijet bude stajao."},{"vNo":"10 ","txt":"I iz tog razloga imat ćete puninu radosti; i sjest ćete u kraljevstvu Oca mojega; da, radost će vaša biti potpuna, isto kao što Otac dade meni puninu radosti; i bit ćete baš kao što sam ja; a ja sam baš kao Otac; i Otac i ja jedno smo;"},{"vNo":"11 ","txt":"A Duh Sveti svjedoči o Ocu i meni; i Otac daje Duha Svetoga djeci ljudskoj poradi mene."},{"vNo":"12 ","txt":"I dogodi se, nakon što Isus izgovori ove riječi, on dotaknu svakoga od njih prstom svojim, osim one trojice koja imahu ostati, i onda otiđe."},{"vNo":"13 ","txt":"I gle, nebesa se otvoriše, i oni bijahu uzneseni u nebo, te vidješe i čuše nešto neizrecivo."},{"vNo":"14 ","txt":"I bijaše im zabranjeno izreći to; a ne bijaše im dana ni moć da bi mogli izreći ono što vidješe i čuše;"},{"vNo":"15 ","txt":"A bijahu li u tijelu ili izvan tijela ne mogahu reći; jer im se to činilo poput njihova preobraženja, tako da bijahu promijenjeni od ovoga mesnatoga tijela u besmrtno stanje, da bi mogli gledati ono što je Božje."},{"vNo":"16 ","txt":"No, dogodi se da oni ponovno posluživahu na licu zemaljskomu; ipak ne posluživahu ono što bijahu čuli i vidjeli, zbog zapovijedi koja im bijaše dana na nebu."},{"vNo":"17 ","txt":"I evo, bijahu li oni smrtni ili besmrtni od dana preobraženja svojega ne znam;"},{"vNo":"18 ","txt":"No, ovoliko znadem, u skladu sa zapisom koji bijaše dan — oni iđahu licem zemlje i posluživahu svem narodu, pridružujući crkvi sve one koji bi povjerovali u propovijedanje njihovo; krsteći ih, i svi oni koji bijahu kršteni primiše Duha Svetoga."},{"vNo":"19 ","txt":"I bacahu ih u tamnicu oni koji ne pripadahu crkvi. I tamnice ih ne mogahu zadržati, jer se raspukoše nadvoje."},{"vNo":"20 ","txt":"I bijahu bacani dolje u zemlju; no, oni udarahu zemlju riječju Božjom, toliko da moću njegovom bijahu izbavljeni iz dubina zemlje; i zato oni ne mogahu iskopati jame dostatne da ih zadrže."},{"vNo":"21 ","txt":"I triput bijahu bačeni u peć i ne zadobiše nikakve ozljede."},{"vNo":"22 ","txt":"I dvaput bijahu bačeni u jamu s divljim zvijerima; i gle, oni se igrahu sa zvijerima kao dijete s janjetom sisančetom, i ne zadobiše nikakve ozljede."},{"vNo":"23 ","txt":"I dogodi se da tako oni iđahu među svim narodom Nefijevim, i propovijedahu evanđelje Kristovo svemu narodu na licu zemlje; i oni se obraćahu Gospodu, i pridruživahu se crkvi Kristovoj, i tako narod onoga naraštaja bijaše blagoslovljen, u skladu s riječju Isusovom."},{"vNo":"24 ","txt":"A sad ja, Mormon, okončavam govoriti o tomu na neko vrijeme."},{"vNo":"25 ","txt":"Gle, upravo htjedoh zapisati imena onih koji nikad neće okusiti smrti, ali mi Gospod zabrani; zato ih ne pišem, jer su ona skrivena od svijeta."},{"vNo":"26 ","txt":"No gle, ja ih vidjeh, i oni mi posluživahu."},{"vNo":"27 ","txt":"I gle, oni će biti među poganima, i pogani ih neće poznavati."},{"vNo":"28 ","txt":"Bit će također među Židovima, i Židovi ih neće poznavati."},{"vNo":"29 ","txt":"I dogodit će se, kad Gospod bude smatrao prikladnim u mudrosti svojoj, da će oni posluživati svim raspršenim plemenima Izraelovim, i svim narodima, plemenima, jezicima i pucima, i izvest će iz njih k Isusu mnoge duše, da bi im se želja njihova ispunila, i također zbog uvjeravajuće moći Božje koja je u njima."},{"vNo":"30 ","txt":"I oni su poput anđela Božjih, i ako se pomole Ocu u ime Isusovo, mogu se pokazati svakomu čovjeku kad im se čini da je to dobro."},{"vNo":"31 ","txt":"Stoga, velika će i čudesna djela oni izvesti prije velikoga i nadolazećeg dana kad svi ljudi moraju zasigurno stati pred sudište Kristovo;"},{"vNo":"32 ","txt":"Da, čak će i među poganima oni izvesti veliko i čudesno djelo, prije onoga sudnjeg dana."},{"vNo":"33 ","txt":"A ako biste imali sva Pisma koja daju izvješće o svim čudesnim djelima Kristovim, znali biste, u skladu s riječima Kristovim, da ovo zasigurno mora doći."},{"vNo":"34 ","txt":"I jao onomu koji neće poslušati riječi Isusa, a i one koje on izabra i posla među njih; jer tko god ne prima riječi Isusove, ni riječi onih koje on posla, ne prima njega; i zato on neće primiti njih u posljednji dan;"},{"vNo":"35 ","txt":"I bilo bi bolje za njih da se nisu ni rodili. Jer držite li da možete poništiti pravdu uvrijeđenoga Boga, koji bijaše pogažen nogama ljudi, kako bi spasenje moglo doći?"},{"vNo":"36 ","txt":"A sad gle, kao što govorah o onima koje Gospod izabra, da, i to o trojici koja bijahu uznesena u nebesa, da ne znadoh bijahu li očišćeni od smrtnosti u besmrtnost —"},{"vNo":"37 ","txt":"No gle, otkako pisah, zapitah Gospoda, i on mi očitova da mora svakako biti promjena izvedena u tijelima njihovim, inače je neophodno da oni okuse smrt;"},{"vNo":"38 ","txt":"Zato, da oni ne bi okusili smrt promjena bijaše izvedena u tijelima njihovim, da ne bi trpjeli boli ni žalosti, osim da to bude za grijehe svijeta."},{"vNo":"39 ","txt":"Evo, ova promjena ne bijaše jednaka onoj koja će se dogoditi u posljednji dan; već promjena bijaše izvedena u njima toliko da Sotona ne mogaše imati moći nad njima, te ih ne mogaše iskušavati; i oni bijahu posvećeni u tijelu, tako da bijahu sveti, i moći ih zemaljske ne mogahu zadržati."},{"vNo":"40 ","txt":"I u tom stanju oni trebahu ostati sve do sudnjega dana Kristova; i u taj dan oni trebahu primiti veću promjenu, i biti primljeni u kraljevstvo Očevo da više nikad ne iziđu, već da prebivaju s Bogom vječno na nebesima."}]}