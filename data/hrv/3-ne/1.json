{"heading":"Nefi, sin Helamanov, odlazi iz zemlje, i njegov sin Nefi vodi zapise — Iako znakovi i čudesa obiluju, opaki namjeravaju pobiti pravedne — Stiže noć Kristova rođenja — Znak je dan, i nova se zvijezda uzdiže — Laži i obmane se uvećavaju, i Gadijantonovi razbojnici ubijaju mnoge. Oko 1–4. po. Kr.","sectionHeading":"A Helaman bijaše sin Helamana, a on bijaše sin Alme koji bijaše sin Almin, a on bijaše potomak Nefija koji bijaše sin Lehijev, a on iziđe iz Jeruzalema prve godine vladavine Sidkije, kralja judejskoga.","prevAbbr":"hel","prevNo":16,"nextAbbr":"3-ne","nextNo":2,"chapterTitle":"3 Nefi 1","verses":[{"vNo":"1 ","txt":"Evo, dogodi se da devedeset i prva godina bijaše prošla i bijaše šest stotina godina od vremena kada Lehi napusti Jeruzalem; i to bijaše u godini kada Lakonej bijaše vrhovni sudac i upravitelj nad zemljom."},{"vNo":"2 ","txt":"A Nefi, sin Helamanov, bijaše otputovao iz zemlje zarahemalske, predavši odgovornost sinu svome Nefiju, koji bijaše najstariji sin njegov, gledom na mjedene ploče i sve zapise koji bijahu vođeni, i sve ono što se čuvalo svetim od odlaska Lehijeva iz Jeruzalema."},{"vNo":"3 ","txt":"Tada on otputova iz zemlje, i kamo otiđe nitko ne zna; a sin njegov Nefi vođaše zapise umjesto njega, da, zapis o ovome narodu."},{"vNo":"4 ","txt":"I dogodi se da se začetkom devedeset i druge godine, gle, proroštva prorokā počeše potpunije ispunjati; jer se počeše činiti veći znaci i veća čudesa među narodom."},{"vNo":"5 ","txt":"No, bijaše nekih koji počeše govoriti kako je vrijeme prošlo da se ispune riječi što ih izreče Samuel, Lamanac."},{"vNo":"6 ","txt":"I oni počeše likovati nad braćom svojom, govoreći: Gle, vrijeme je prošlo, a riječi se Samuelove ne ispuniše; dakle, radost vaša i vjera vaša gledom na to bijahu uzaludne."},{"vNo":"7 ","txt":"I dogodi se da oni stvoriše veliku pomutnju diljem zemlje; a ljudi koji vjerovahu počeše se veoma žalostiti, da se kojim slučajem ono što bijaše rečeno možda neće dogoditi."},{"vNo":"8 ","txt":"No gle, oni iščekivahu postojano onaj dan, i onu noć, i onaj dan koji će biti kao jedan dan, kao da nema noći, kako bi spoznali da vjera njihova ne bijaše uzaludna."},{"vNo":"9 ","txt":"Tad se dogodi da nevjernici utvrdiše dan, kada će svi oni koji povjerovahu u one predaje biti usmrćeni, osim ako se znak ne dogodi, kojega dade Samuel prorok."},{"vNo":"10 ","txt":"Tad se dogodi, kad Nefi, sin Nefijev, vidje ovu opačinu naroda svojega, srce se njegovo veoma ražalosti."},{"vNo":"11 ","txt":"I dogodi se da on iziđe i pokloni se do zemlje, te zavapi snažno Bogu svojemu za dobrobit naroda svojega, da, onih što uskoro trebahu biti uništeni zbog vjere svoje u predaju otaca svojih."},{"vNo":"12 ","txt":"I dogodi se da je vapio snažno Gospodu cio taj dan; i gle, glas mu Gospodnji dođe, govoreći:"},{"vNo":"13 ","txt":"Uzdigni glavu svoju i budi odvažan; jer gle, vrijeme dođe, i ove će noći znak biti dan, a sutradan dolazim ja na svijet, da pokažem svijetu kako ću ispuniti sve ono što naredih da bude izgovoreno ustima svetih proroka mojih."},{"vNo":"14 ","txt":"Gle, dolazim k svojima da ispunim sve ono što otkrih djeci ljudskoj od postanka svijeta, i da činim volju i Očevu i Sinovu — Očevu poradi mene, a Sinovu poradi tijela mojega. I gle, vrijeme dođe i noćas će znak biti dan."},{"vNo":"15 ","txt":"I dogodi se da se riječi koje dođoše Nefiju ispuniše onako kako bijahu izrečene; jer gle, na zalasku sunca ne bijaše tame; i narod se poče silno čuditi zato što ne bijaše tame kad noć dođe."},{"vNo":"16 ","txt":"I bijaše mnogih koji ne vjerovahu riječima prorokā, koji popadaše na zemlju i postadoše kao da su mrtvi, jer znadoše da veliki naum uništenja kojega skovaše protiv onih koji vjerovahu u riječi prorokā bijaše ometen; jer znak što bijaše naviješten već se događaše."},{"vNo":"17 ","txt":"I oni počeše spoznavati da se Sin Božji mora uskoro pojaviti; da, ukratko, svi ljudi na licu cijele zemlje od zapada do istoka, i u zemlji na sjeveru i u zemlji na jugu, bijahu toliko silno zapanjeni da popadaše na zemlju."},{"vNo":"18 ","txt":"Jer oni znadoše da proroci bijahu svjedočili o tome mnogo godina, i da se znak što bijaše naviješten već događaše; i oni se počeše bojati zbog bezakonja svojega i nevjere svoje."},{"vNo":"19 ","txt":"I dogodi se da ne bijaše tame cijele te noći, već bijaše tako svijetlo kao da je podne. I dogodi se da sunce izađe izjutra ponovno, po ustaljenom redu svojemu; i oni znadoše da je to dan kad će se Gospod roditi, zbog znaka što bijaše dan."},{"vNo":"20 ","txt":"I bijaše se dogodilo, da, sve, do u tančine, u skladu s riječima prorokā."},{"vNo":"21 ","txt":"I dogodi se također da se nova zvijezda pojavi, u skladu s riječju."},{"vNo":"22 ","txt":"I dogodi se da od toga vremena nadalje Sotona poče slati laži među narod, da otvrdne srca njihova, sa svrhom da ne povjeruju u te znakove i čudesa koja bijahu vidjeli; no, unatoč tim lažima i obmanama veći dio naroda povjerova i obrati se ka Gospodu."},{"vNo":"23 ","txt":"I dogodi se da Nefi krenu među narod, a također i mnogi drugi, krsteći na pokajanje, u čemu bijaše velik otpust grijeha. I tako narod poče ponovno imati mir u zemlji."},{"vNo":"24 ","txt":"I ne bijaše nikakvih sukoba, osim što nekolicina njih poče propovijedati, nastojeći dokazati Pismima kako ne bijaše više potrebno poštivati zakon Mojsijev. Evo, u tomu se oni varahu, jer ne razumješe Pisma."},{"vNo":"25 ","txt":"No, dogodi se da se oni ubrzo obratiše i uvjeriše se o zabludi u kojoj bijahu, jer im bijaše otkriveno da zakon još nije ispunjen, i da se on mora ispuniti do u tančine; da, riječ im dođe da se on mora ispuniti; da, da nijedna jota ni kovrčica neće proći dok se sve ne ispuni; zato te iste godine bijahu oni privedeni k spoznaji o zabludi svojoj i priznaše nedjela svoja."},{"vNo":"26 ","txt":"I tako devedeset i druga godina prođe, donijevši radosnu vijest narodu zbog znakova koji se dogodiše, u skladu s riječima proroštva svih svetih proroka."},{"vNo":"27 ","txt":"I dogodi se da devedeset i treća godina također prođe u miru, osim zbog Gadijantonovih razbojnika, što prebivahu u planinama, koji preplavljivahu zemlju; jer tako čvrsta bijahu uporišta njihova i skrovišta njihova da ih narod ne mogaše nadjačati; zato oni činjahu mnoga umorstva, i stvarahu velik pokolj među narodom."},{"vNo":"28 ","txt":"I dogodi se da se devedeset i četvrte godine oni počeše množiti u velikoj mjeri, zato što bijaše mnogo odmetnika od Nefijaca koji pobjegoše k njima, što uzrokova veliku žalost onih Nefijaca koji ostadoše u zemlji."},{"vNo":"29 ","txt":"A postojaše također razlog za veliku žalost među Lamancima; jer gle, oni imahu mnogo djece koja uzrastoše i počeše dozrijevati u godinama, tako da postadoše samostalni, a neki koji bijahu Zoramci zavedoše ih lažima svojim i laskavim riječima svojim da se priključe onim Gadijantonovim razbojnicima."},{"vNo":"30 ","txt":"I tako i Lamanci bijahu izmučeni, i oni počeše slabjeti gledom na vjeru i pravednost svoju, zbog opačine nadolazećeg naraštaja."}]}