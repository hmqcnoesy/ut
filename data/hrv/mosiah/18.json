{"heading":"Alma propovijeda u skrovitosti — On razlaže savez krštenja i krsti u vodama Mormonovim — On osniva Crkvu Kristovu i zaređuje svećenike — Oni uzdržavaju sami sebe i podučavaju narod — Alma i njegov narod bježe od kralja Noe u divljinu. Oko 147–145. pr. Kr.","prevAbbr":"mosiah","prevNo":17,"nextAbbr":"mosiah","nextNo":19,"chapterTitle":"Mosija 18","verses":[{"vNo":"1 ","txt":"I tad se dogodi da se Alma, koji bijaše pobjegao slugama kralja Noe, pokaja za grijehe i bezakonja svoja, i kretaše se skrovito među narodom, te poče podučavati riječi Abinadijeve —"},{"vNo":"2 ","txt":"Da, o onome što će doći, i također o uskrsnuću mrtvih i otkupljenju ljudi koje će se ostvariti kroz moć, i patnje, i smrt Kristovu, te njegovo uskrsnuće i uzašašće na nebo."},{"vNo":"3 ","txt":"I on podučavaše sve one koji htjedoše slušati riječi njegove. I podučavaše ih skrovito, da to ne bi došlo do ušiju kralja. I mnogi povjerovaše riječima njegovim."},{"vNo":"4 ","txt":"I dogodi se da svi oni koji mu povjerovaše odlažahu na mjesto što bijaše nazvano Mormon, a dobi ime svoje od kralja, i bijaše u graničnim predjelima zemlje, i bijaše povremeno, to jest u raznim razdobljima, preplavljivano divljim zvijerima."},{"vNo":"5 ","txt":"Evo, bijaše u Mormonu izvor čiste vode, i Alma odlažaše onamo, jer bijaše blizu vode guštik niska drveća, gdje se on skrivaše danju od potraga kraljevih."},{"vNo":"6 ","txt":"I dogodi se da svi oni koji mu povjerovaše odlažahu onamo slušati riječi njegove."},{"vNo":"7 ","txt":"I dogodi se, nakon mnogo dana znatan se broj skupi kod mjesta Mormonova, da čuje riječi Almine. Da, svi se skupiše koji povjerovaše u riječ njegovu, da ga čuju. I on ih podučavaše, i propovijedaše im pokajanje, i otkupljenje, i vjeru u Gospoda."},{"vNo":"8 ","txt":"I dogodi se da im on reče: Gle, evo voda Mormonovih (jer tako se one nazivahu) i sad, pošto želite pristupiti u stado Božje, i biti prozvani narodom njegovim, i voljni ste ponijeti jedan drugome bremena, da bi bila laka;"},{"vNo":"9 ","txt":"Da, i voljni ste tugovati s onima koji tuguju; da, i tješiti one koji trebaju utjehu, i stajati kao svjedoci Božji u svako vrijeme i u svemu, i na svakome mjestu gdje se možda nađete, i to do smrti, da bi vas Bog otkupio i ubrojio među one od prvoga uskrsnuća, da biste mogli imati vječni život —"},{"vNo":"10 ","txt":"Evo kažem vam, ako je to želja srdaca vaših, što imate protiv toga da budete kršteni u ime Gospodnje, kao svjedočanstvo pred njim da uđoste u savez s njim, da ćete mu služiti i obdržavati zapovijedi njegove, da bi on mogao izliti Duh svoj još obilnije na vas?"},{"vNo":"11 ","txt":"I evo, kad narod ču te riječi, zapljeska rukama svojim od radosti i uskliknu: To je želja srdaca naših."},{"vNo":"12 ","txt":"I tad se dogodi da Alma povede Helama, koji bijaše jedan od prvih, te pođe i stane u vodu, i zavapi, govoreći: O Gospode, izlij Duh svoj na slugu svojega, da bi on mogao izvršiti ovo djelo sa svetošću srca."},{"vNo":"13 ","txt":"I kad on izgovori ove riječi, Duh Gospodnji bijaše na njemu, te on reče: Helame, ja te krstim, imajući ovlast od Svemogućega Boga, kao svjedočanstvo da si ušao u savez da ćeš mu služiti sve dok ne budeš mrtav gledom na smrtno tijelo; i neka se Duh Gospodnji izlije na te; i neka ti on udijeli vječni život, po otkupljenju Kristovu, koga on pripravi od postanka svijeta."},{"vNo":"14 ","txt":"I nakon što Alma izgovori te riječi, i Alma i Helam uroniše u vodu; i oni ustadoše i iziđoše iz vode radujući se, i bijahu ispunjeni Duhom."},{"vNo":"15 ","txt":"I opet, Alma povede drugoga, i uđe po drugi put u vodu, i krsti ga isto kao i prvoga, samo što sam ne uroni ponovno u vodu."},{"vNo":"16 ","txt":"I na ovaj način on krsti svakoga tko god dođe do mjesta Mormonova; a bijaše ih brojem oko dvije stotine i četiri duše; da, i oni bijahu kršteni u vodama Mormonovim, i bijahu ispunjeni milošću Božjom."},{"vNo":"17 ","txt":"I oni bijahu nazivani crkvom Božjom, ili crkvom Kristovom, od tog vremena nadalje. I dogodi se, tko god bijaše kršten moću i ovlašću Božjom, bijaše priključen crkvi njegovoj."},{"vNo":"18 ","txt":"I dogodi se da Alma, imajući ovlast od Boga, zaredi svećenike; i to po jednoga svećenika na svakih pedeset od broja njihova zaredi on da im propovijedaju, i da ih podučavaju o onome što se odnosi na kraljevstvo Božje."},{"vNo":"19 ","txt":"I on im zapovjedi neka ne podučavaju ništa osim onoga što on podučavaše, i što izrekoše usta svetih proroka."},{"vNo":"20 ","txt":"Da, i zapovjedi im neka ne propovijedaju ništa osim pokajanja i vjere u Gospoda, koji otkupi narod svoj."},{"vNo":"21 ","txt":"I zapovjedi im neka ne bude međusobnih sukoba, već neka iščekuju jednim okom, imajući jednu vjeru i jedno krštenje, imajući srca svoja isprepletena u jedinstvu i u ljubavi uzajamnoj."},{"vNo":"22 ","txt":"I tako im on zapovjedi da propovijedaju. I tako oni postadoše djecom Božjom."},{"vNo":"23 ","txt":"I on im zapovjedi neka svetkuju Šabat i drže ga svetim, i također da svaki dan daju zahvale Gospodu Bogu svojemu."},{"vNo":"24 ","txt":"I također im zapovjedi da svećenici koje on zaredi rade vlastitim rukama svojim za uzdržavanje svoje."},{"vNo":"25 ","txt":"I bijaše jedan dan u svakom tjednu koji bijaše odvojen za to da se saberu zajedno kako bi podučavali narod, te kako bi štovali Gospoda Boga svojega, i također, toliko često koliko to bijaše u moći njihovoj, kako bi se skupili zajedno."},{"vNo":"26 ","txt":"A svećenici nisu smjeli ovisiti o narodu za uzdržavanje svoje; već su za rad svoj trebali primiti milost Božju, da bi mogli postati snažni u Duhu, imajući spoznaju o Bogu, kako bi mogli podučavati s moću i ovlašću od Boga."},{"vNo":"27 ","txt":"I opet, Alma zapovjedi da narod crkve treba udjeljivati od imetka svoga, svatko prema onomu što ima; ima li obilnije, treba udjeljivati obilnije; a od onoga koji ima samo malo, samo se malo treba tražiti; a onomu koji nema treba biti dano."},{"vNo":"28 ","txt":"I tako oni trebaju udjeljivati od imetka svojega vlastitom slobodnom voljom i dobrim željama prema Bogu, onim svećenicima koji su potrebiti, da, i svakoj potrebitoj, goloj duši."},{"vNo":"29 ","txt":"I to im on reče jer mu Bog bijaše zapovjedio; i oni hodahu uspravno pred Bogom, udjeljujući jedan drugome i vremenito i duhovno u skladu s potrebama svojim i željama svojim."},{"vNo":"30 ","txt":"I evo, dogodi se da sve to bijaše učinjeno u Mormonu, da, pokraj voda Mormonovih, u šumi što bijaše blizu voda Mormonovih; da, mjesto Mormonovo, vode Mormonove, šuma Mormonova, kako li su lijepi očima onih koji ondje stigoše do spoznaje o Otkupitelju svojemu; da, i kako li su blagoslovljeni oni, jer će pjevati u čast njegovu zauvijek."},{"vNo":"31 ","txt":"I to bijaše učinjeno u graničnim predjelima zemlje, da ne bi došlo do ušiju kralja."},{"vNo":"32 ","txt":"No gle, dogodi se da kralj, otkrivši pokret među narodom, posla sluge svoje da ih motre. Zato u dan kad se skupljahu zajedno kako bi čuli riječ Gospodnju, oni bijahu otkriveni kralju."},{"vNo":"33 ","txt":"I evo, kralj reče da Alma podjaruje narod na bunu protiv njega; zato on posla vojsku svoju da ih uništi."},{"vNo":"34 ","txt":"I dogodi se da Alma i narod Gospodnji bijahu obaviješteni o dolasku kraljeve vojske; zato oni uzeše šatore svoje i obitelji svoje te otiđoše u divljinu."},{"vNo":"35 ","txt":"A bijaše ih brojem oko četiri stotine i pedeset duša."}]}