{"heading":"Potomci Mulekovi u Zarahemli postaju Nefijci — Oni saznaju o narodu Alminu i narodu Zenifovu — Alma krsti Limhija i cijeli njegov narod — Mosija ovlašćuje Almu da osnuje Crkvu Božju. Oko 120. pr. Kr.","prevAbbr":"mosiah","prevNo":24,"nextAbbr":"mosiah","nextNo":26,"chapterTitle":"Mosija 25","verses":[{"vNo":"1 ","txt":"I tad kralj Mosija naredi da se sav narod sabere zajedno."},{"vNo":"2 ","txt":"Evo, ne bijaše toliko mnogo djece Nefijeve, to jest toliko mnogo onih koji bijahu potomci Nefijevi, koliko ih bijaše od naroda Zarahemle, koji bijaše potomak Mulekov, te onih koji dođoše s njim u divljinu."},{"vNo":"3 ","txt":"I ne bijaše ih toliko mnogo od naroda Nefijeva i od naroda Zarahemlinoga koliko bijaše Lamanaca; da, oni ne bijahu ni upola toliko brojni."},{"vNo":"4 ","txt":"I evo, sav narod Nefijev bijaše okupljen zajedno, a također i sav narod Zarahemlin, i oni bijahu sabrani zajedno u dvije skupine."},{"vNo":"5 ","txt":"I dogodi se da Mosija čitaše, i naredi da budu pročitani zapisi Zenifovi narodu njegovu; da, on čitaše zapise o narodu Zenifovu, od vremena kad oni napustiše zemlju zarahemalsku sve dok se ne vratiše ponovno."},{"vNo":"6 ","txt":"I on također pročita izvješće o Almi i braći njegovoj, i svim nevoljama njihovim, od vremena kad oni napustiše zemlju zarahemalsku do vremena kad se vratiše ponovno."},{"vNo":"7 ","txt":"I evo, kad Mosija okonča čitanje zapisā, narod njegov što ostade u zemlji bijaše obuzet čuđenjem i divljenjem."},{"vNo":"8 ","txt":"Jer oni ne znadoše što misliti; jer kad ugledaše one što bijahu izbavljeni iz ropstva, ispuniše se silno velikom radošću."},{"vNo":"9 ","txt":"I opet, kad pomisliše na braću svoju koju Lamanci bijahu pobili, ispuniše se žalošću, i čak prolijevahu mnoge suze žalosnice."},{"vNo":"10 ","txt":"I opet, kad pomisliše na neposrednu dobrotu Božju i moć njegovu u izbavljenju Alme i braće njegove iz ruku Lamanaca i iz ropstva, oni uzdigoše glasove svoje i dadoše zahvale Bogu."},{"vNo":"11 ","txt":"I opet, kad promisliše o Lamancima, koji bijahu braća njihova, o njihovu grešnom i okaljanom stanju, ispuniše se boli i patnjom za dobrobit duša njihovih."},{"vNo":"12 ","txt":"I dogodi se da oni što bijahu djeca Amulona i braće njegove, koji bijahu uzeli za žene kćeri lamanske, bijahu nezadovoljni ponašanjem otaca svojih, i ne htjedoše se više nazivati imenima otaca svojih, zato uzeše na sebe ime Nefijevo, da bi mogli biti nazvani djecom Nefijevom i biti ubrojeni među one koji se nazivahu Nefijcima."},{"vNo":"13 ","txt":"I evo, sav narod Zarahemlin bijaše ubrojen među Nefijce, i to zbog toga što kraljevstvo ne bijaše podijeljeno nikom doli onima koji bijahu potomci Nefijevi."},{"vNo":"14 ","txt":"I tad se dogodi, nakon što Mosija okonča govoriti i čitati narodu, on zatraži da se Alma također obrati narodu."},{"vNo":"15 ","txt":"I Alma im se obrati, dok bijahu skupljeni u velikim skupinama, i išao je od jedne skupine do druge, propovijedajući narodu pokajanje i vjeru u Gospoda."},{"vNo":"16 ","txt":"I on usrdno poticaše narod Limhijev i braću svoju, sve one što bijahu izbavljeni iz ropstva, da se spomenu kako Gospod bijaše taj koji ih izbavi."},{"vNo":"17 ","txt":"I dogodi se, nakon što Alma bijaše podučio narod mnogo toga, i okončao im govoriti, kralj Limhi zaželi da može biti kršten; i sav narod njegov također zaželi da može biti kršten."},{"vNo":"18 ","txt":"Zato Alma uđe u vodu i krsti ih; da, on ih krsti na način na koji krsti braću svoju u vodama Mormonovim; da, i svi oni koje je krstio pripadoše crkvi Božjoj; i to zbog vjerovanja svojega riječima Alminim."},{"vNo":"19 ","txt":"I dogodi se, kralj Mosija dopusti Almi da osnuje crkve diljem cijele zemlje zarahemalske; i dade mu moć da redi svećenike i učitelje nad svakom crkvom."},{"vNo":"20 ","txt":"Evo, to bijaše učinjeno zbog toga što bijaše toliko mnogo ljudi da jedan učitelj ne mogaše upravljati svima, niti mogahu svi čuti riječ Božju u jednomu skupu;"},{"vNo":"21 ","txt":"Zato se oni okupljahu u različitim skupinama, što se nazivahu crkve; svaka crkva imaše svoje svećenike i svoje učitelje, i svaki svećenik propovijedaše riječ onako kako mu je iznesoše usta Almina."},{"vNo":"22 ","txt":"I tako, premda bijaše mnogo crkvi, one sve bijahu jedna crkva, da, i to crkva Božja; jer ništa se nije propovijedalo u svim crkvama osim pokajanja i vjere u Boga."},{"vNo":"23 ","txt":"I evo, bijaše sedam crkvi u zemlji zarahemalskoj. I dogodi se, svi koji zaželješe preuzeti na sebe ime Kristovo, to jest Božje, oni se priključivahu crkvama Božjim;"},{"vNo":"24 ","txt":"I oni se nazivahu narodom Božjim. I Gospod izli Duh svoj na njih, te oni bijahu blagoslovljeni i napredovahu na zemlji."}]}