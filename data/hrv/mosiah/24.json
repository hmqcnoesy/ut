{"heading":"Amulon progoni Almu i njegov narod — Oni će biti pogubljeni budu li se molili — Gospod čini da se njihova bremena doimaju lakima — On ih izbavlja iz ropstva i oni se vraćaju u Zarahemlu. Oko 145–120. pr. Kr.","prevAbbr":"mosiah","prevNo":23,"nextAbbr":"mosiah","nextNo":25,"chapterTitle":"Mosija 24","verses":[{"vNo":"1 ","txt":"I dogodi se da Amulon zadobi naklonost u očima kralja Lamanaca; zato kralj Lamanaca udijeli njemu i braći njegovoj da budu postavljeni za učitelje narodu njegovu, da, i to narodu što bijaše u zemlji Šemlon, i u zemlji Šilom, i u zemlji Amulon."},{"vNo":"2 ","txt":"Jer Lamanci bijahu uzeli u posjed sve te zemlje; zato kralj Lamanaca postavi kraljeve nad svim tim zemljama."},{"vNo":"3 ","txt":"I evo, ime kralja Lamanaca bijaše Laman, a bijaše nazvan imenom oca svojega; i zato se on zvaše kralj Laman. I on bijaše kralj nad brojnim narodom."},{"vNo":"4 ","txt":"I on postavi učitelje od braće Amulonove u svakoj zemlji što je posjedovaše narod njegov; i tako se jezik nefijski poče podučavati među svim narodom Lamanaca."},{"vNo":"5 ","txt":"I oni bijahu narod prijateljski jedan spram drugoga; ipak ne poznavahu Boga; niti ih braća Amulonova podučavahu išta o Gospodu Bogu njihovu, niti zakon Mojsijev; niti ih podučavahu riječi Abinadijeve;"},{"vNo":"6 ","txt":"Već ih podučavahu da vode zapis svoj, te da mogu pisati jedan drugomu."},{"vNo":"7 ","txt":"I tako Lamanci počeše rasti u bogatstvu, i počeše trgovati međusobno i jačati, te počeše biti lukav i mudar narod, prema mudrosti svijeta, da, veoma lukav narod, koji uživa u svakovrsnoj opačini i pljački, osim među braćom svojom."},{"vNo":"8 ","txt":"I tad se dogodi da Amulon poče izvršavati vlast nad Almom i braćom njegovom, i poče ga progoniti, i uzrokovati da djeca njegova progone djecu njihovu."},{"vNo":"9 ","txt":"Jer Amulon poznavaše Almu, da on bijaše jedan od kraljevih svećenika, i da on bijaše taj koji povjerova riječima Abinadijevim i bijaše otjeran pred kraljem, i zato on bijaše gnjevan na njega; jer bijaše podanik kralja Lamana, ipak on izvršavaše vlast nad njima, i nametnu im radove, i postavi nadglednike nad njima."},{"vNo":"10 ","txt":"I dogodi se, toliko velike bijahu nevolje njihove da oni počeše vapiti snažno k Bogu."},{"vNo":"11 ","txt":"I Amulon im zapovjedi da zaustave vapaje svoje; i on postavi stražare nad njima da ih motre, da svatko tko bude nađen kako zaziva Boga bude pogubljen."},{"vNo":"12 ","txt":"A Alma i narod njegov ne dizahu glasove svoje Gospodu Bogu svojemu, već mu izlijevahu srca svoja; i on poznavaše misli srdaca njihovih."},{"vNo":"13 ","txt":"I dogodi se da im glas Gospodnji dođe u nevoljama njihovim, govoreći: Uzdignite glave svoje i utješite se, jer znadem za savez što ga sklopiste sa mnom; i ja ću sklopiti savez s narodom svojim i izbavit ću ga iz ropstva."},{"vNo":"14 ","txt":"I također ću olakšati bremena što su stavljena na pleća vaša, te ih nećete moći ni osjetiti na leđima svojim, i to dok ste u ropstvu; a to ću učiniti da biste mogli stajati kao svjedoci za me poslije, te da biste mogli znati zasigurno da ja, Gospod Bog, pohađam narod svoj u nevoljama njihovim."},{"vNo":"15 ","txt":"I tad se dogodi da bremena što bijahu natovarena na Almu i braću njegovu bijahu učinjena lakima; da, Gospod ih osnaži tako da oni mogahu podnositi bremena svoja s lakoćom, i oni se podložiše veselo i sa strpljivošću svoj volji Gospodnjoj."},{"vNo":"16 ","txt":"I dogodi se, toliko velike bijahu vjera njihova i strpljivost njihova da im glas Gospodnji dođe ponovno, govoreći: Utješite se, jer sutra ću vas izbaviti iz ropstva."},{"vNo":"17 ","txt":"I on reče Almi: Ići ćeš ispred naroda ovoga, a ja ću ići s tobom i izbaviti narod ovaj iz ropstva."},{"vNo":"18 ","txt":"Tad se dogodi da Alma i narod njegov tijekom noći skupiše stada svoja, a također i od žita svojega; da, štoviše cijelu noć oni skupljahu stada svoja."},{"vNo":"19 ","txt":"I ujutro Gospod učini da dubok san padne na Lamance, da, i svi nadglednici njihovi bijahu u duboku snu."},{"vNo":"20 ","txt":"A Alma i narod njegov otiđoše u divljinu; i nakon što bijahu putovali cijeli dan, oni razapeše šatore svoje u dolini, i nazvaše dolinu Alma, zato što ih on vođaše na njihovom putu divljinom."},{"vNo":"21 ","txt":"Da, i u dolini Alminoj oni izliše hvale svoje Bogu jer im bijaše milosrdan, i olakša bremena njihova, i izbavi ih iz ropstva; jer oni bijahu u ropstvu, i nitko ih ne mogaše izbaviti osim Gospoda Boga njihovog."},{"vNo":"22 ","txt":"I oni dadoše zahvale Bogu, da, svi muškarci njihovi, i sve žene njihove, i sva djeca njihova koja mogahu govoriti uzdigoše glasove svoje u hvalama Bogu svojemu."},{"vNo":"23 ","txt":"I tad Gospod reče Almi: Požuri i iziđite ti i ovaj narod iz ove zemlje, jer se Lamanci probudiše i progone te; zato iziđi iz ove zemlje, a ja ću zaustaviti Lamance u ovoj dolini te oni neće napredovati u potjeri za ovim narodom."},{"vNo":"24 ","txt":"I dogodi se da oni otiđoše iz doline i krenuše na put svoj u divljinu."},{"vNo":"25 ","txt":"I nakon što bijahu u divljini dvanaest dana stigoše u zemlju zarahemalsku; a kralj ih Mosija također primi s radošću."}]}