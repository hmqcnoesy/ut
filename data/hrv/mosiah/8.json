{"heading":"Amon podučava narod Limhijev — On saznaje o dvadeset četiri ploče Jaredovaca — Drevne zapise mogu prevesti vidioci — Nijedan dar nije veći nego biti vidjelac. Oko 121. pr. Kr.","prevAbbr":"mosiah","prevNo":7,"nextAbbr":"mosiah","nextNo":9,"chapterTitle":"Mosija 8","verses":[{"vNo":"1 ","txt":"I dogodi se, nakon što kralj Limhi okonča govoriti narodu svojemu, naime, on im izgovori mnogo toga, a samo malo od toga ja zapisah u ovu knjigu, on kaza narodu svojemu sve o braći njihovoj koja bijahu u zemlji zarahemalskoj."},{"vNo":"2 ","txt":"I on zatraži da Amon ustane ispred mnoštva, i izloži im sve što se bijaše dogodilo braći njihovoj od vremena kad Zenif uziđe iz zemlje, pa sve do vremena kad on sam uziđe iz zemlje."},{"vNo":"3 ","txt":"I on im također izloži posljednje riječi kojima ih kralj Benjamin poduči, i protumači ih narodu kralja Limhija, da bi oni mogli razumjeti sve riječi koje on izgovori."},{"vNo":"4 ","txt":"I dogodi se, nakon što on učini sve to, kralj Limhi otpusti mnoštvo, i naredi da se vrate svatko kući svojoj."},{"vNo":"5 ","txt":"I dogodi se, on naredi da se ploče što sadržavahu zapis o narodu njegovu od vremena kad oni napustiše zemlju zarahemalsku donesu pred Amona, da bi ih on mogao pročitati."},{"vNo":"6 ","txt":"Evo, čim Amon pročita zapis, kralj ga upita da bi doznao umije li on tumačiti jezike, a Amon mu reče da ne umije."},{"vNo":"7 ","txt":"I kralj mu reče: Jer bijah žalostan zbog nevolja naroda svojega, naredih da četrdeset i trojica od naroda mojega pođu na putovanje u divljinu, da bi tako pronašli zemlju zarahemalsku, kako bismo se mogli obratiti braći svojoj s molbom da nas izbave iz ropstva."},{"vNo":"8 ","txt":"I oni bijahu izgubljeni u divljini mnoge dane, ipak bijahu marljivi, i ne nađoše zemlju zarahemalsku, već se vratiše u ovu zemlju, proputovavši zemljom između mnogih voda, otkrivši zemlju koja bijaše prekrivena kostima ljudi i zvjeradi, a bijaše također prekrivena ruševinama građevina svih vrsta, otkrivši zemlju što bijaše napučena pukom koji bijaše brojan poput vojska Izraelovih."},{"vNo":"9 ","txt":"A za svjedočanstvo da je ono što bijahu rekli istinito oni doniješe dvadeset četiri ploče koje su ispunjene urezima, a one su od čista zlata."},{"vNo":"10 ","txt":"I gle, oni također doniješe prsne oklope koji su veliki, a oni su od mjedi i od bakra, i u savršenom su stanju."},{"vNo":"11 ","txt":"I opet, oni doniješe mačeve, balčaci njihovi propadoše, a oštrice njihove bijahu nagrižene rđom; i nema nikoga u zemlji tko je sposoban protumačiti jezik, to jest ureze što su na pločama. Zato rekoh tebi: Umiješ li prevoditi?"},{"vNo":"12 ","txt":"I kažem ti ponovno: Znadeš li za nekoga tko umije prevoditi? Naime, želim da ovi zapisi budu prevedeni na naš jezik; jer će nam možda dati spoznaju o ostatku naroda koji bijaše uništen, od koga ti zapisi dođoše; ili će nam možda pružiti spoznaju upravo o tom narodu koji bijaše uništen; a ja želim saznati uzrok uništenja njihova."},{"vNo":"13 ","txt":"Tada mu Amon reče: Mogu ti sigurno reći, o kralju, o čovjeku koji umije prevoditi zapise, jer on ima nešto čime može gledati i prevoditi sve zapise što su iz drevnih vremena; a to je dar od Boga. A ti se predmeti zovu tumači, i nitko ne može gledati u njih, osim ako mu nije zapovjeđeno, da ne bi tražio nešto što ne smije i poginuo. A kome je god zapovjeđeno da gleda u njih, taj se naziva vidjelac."},{"vNo":"14 ","txt":"I gle, kralj naroda što je u zemlji zarahemalskoj čovjek je kojemu je zapovjeđeno da čini to, i koji ima taj uzvišen dar od Boga."},{"vNo":"15 ","txt":"A kralj reče da je vidjelac veći od proroka."},{"vNo":"16 ","txt":"A Amon reče da je vidjelac također objavitelj i prorok; i dar koji je veći ne može nijedan čovjek imati, osim ako bi posjedovao moć Božju, što nijedan čovjek ne može; ipak, čovjek može imati veliku moć koju mu udijeli Bog."},{"vNo":"17 ","txt":"No vidjelac može znati o onome što je prošlo, i također o onome što će doći, i po njima će sve biti objavljeno, ili radije, ono što je tajno bit će očitovano, i ono što je skriveno doći će na svjetlo, i ono što nije poznato bit će otkriveno po njima, i također će ono biti otkriveno po njima što drugačije ne bi moglo biti poznato."},{"vNo":"18 ","txt":"Tako Bog providje sredstva da bi čovjek vjerom mogao činiti moćna čudesa; zato on postaje velika blagodat za bližnje svoje."},{"vNo":"19 ","txt":"A sad, kad Amon okonča govoriti te riječi kralj se obradova silno, i dade zahvale Bogu, govoreći: Bez sumnje, veliko se otajstvo nalazi na tim pločama, a ovi tumači bijahu bez sumnje pripravljeni u svrhu otkrivanja svih takvih otajstava djeci ljudskoj."},{"vNo":"20 ","txt":"O kako li su čudesna djela Gospodnja, i koliko li dugo on podnosi narod svoj; da, i kako li je zaslijepljeno i neprobojno razumijevanje djece ljudske; jer oni neće tražiti mudrost, niti žele da ona vlada nad njima!"},{"vNo":"21 ","txt":"Da, oni su poput divljeg stada što bježi od pastira, i raspršuje se, a zvijeri ga šumske proganjaju i proždiru."}]}