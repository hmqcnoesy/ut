{"heading":"Mosija predlaže da suci budu izabrani umjesto kralja — Nepravedni kraljevi navode svoj narod na grijeh — Alma mlađi izabran je za vrhovnog suca glasom naroda — On je također veliki svećenik nad Crkvom — Alma stariji i Mosija umiru. Oko 92–91. pr. Kr.","prevAbbr":"mosiah","prevNo":28,"nextAbbr":"alma","nextNo":1,"chapterTitle":"Mosija 29","verses":[{"vNo":"1 ","txt":"Evo, kad Mosija učini to, on razasla po cijeloj zemlji, među sav narod, želeći saznati volju njihovu o tome tko da im bude kralj."},{"vNo":"2 ","txt":"I dogodi se da glas naroda dođe, govoreći: Želimo da Aron, sin tvoj, bude kralj naš i vladar naš."},{"vNo":"3 ","txt":"No, Aron bijaše uzišao u zemlju Nefijevu, zato mu kralj ne mogaše podijeliti kraljevstvo; niti bi Aron htio preuzeti na sebe kraljevstvo; i nijedan od sinova Mosijinih ne bijaše voljan preuzeti na sebe kraljevstvo."},{"vNo":"4 ","txt":"Zato kralj Mosija posla ponovno među narod; da, štoviše, pisanu riječ posla on među narod. A ovo bijahu riječi što bijahu zapisane, govoreći:"},{"vNo":"5 ","txt":"Gle, o vi narode moj, ili braćo moja, jer smatram vas takvima, želim da razmislite o pitanju o kojemu ste pozvani razmišljati — jer vi želite imati kralja."},{"vNo":"6 ","txt":"Evo, navješćujem vam da je onaj kojemu kraljevstvo s pravom pripada odbio, te neće preuzeti na sebe kraljevstvo."},{"vNo":"7 ","txt":"I evo, kad bi netko drugi bio postavljen umjesto njega, gle, bojim se da bi nastali sukobi među vama. I tko zna ne bi li se sin moj, kojemu kraljevstvo pripada, okrenuo na srdžbu i povukao dio ovoga naroda za sobom, što bi uzrokovalo ratove i sukobe među vama, što bi bilo razlogom prolijevanja mnogo krvi i izopačivanja puta Gospodnjega, da, i uništilo bi duše mnogih ljudi."},{"vNo":"8 ","txt":"Evo, kažem vam, budimo mudri i razmislimo o tomu, jer nemamo nikakvo pravo uništiti sina mojega, niti bismo trebali imati ikakvo pravo uništiti drugoga, ako bi bio postavljen umjesto njega."},{"vNo":"9 ","txt":"I ako bi se sin moj okrenuo ponovno svojoj oholosti i ispraznostima, opozvao bi ono što bijaše rekao, i zahtijevao bi pravo svoje na kraljevstvo, što bi navelo njega, a i narod ovaj da počine mnogo grijeha."},{"vNo":"10 ","txt":"A sad, budimo mudri i predvidimo sve to, i učinimo ono što će osigurati mir ovoga naroda."},{"vNo":"11 ","txt":"Zato, ja ću biti kralj vaš ostatak dana svojih; no, postavimo suce, da sude ovomu narodu u skladu sa zakonom našim; i na novi ćemo način srediti poslove ovoga naroda, jer ćemo postaviti mudre ljude da budu suci, koji će suditi ovomu narodu u skladu sa zapovijedima Božjim."},{"vNo":"12 ","txt":"Evo, bolje je da Bog sudi čovjeku negoli čovjek, jer sudovi su Božji uvijek pravični, no sudovi čovječji nisu uvijek pravični."},{"vNo":"13 ","txt":"Zato, kad bi bilo moguće da možete imati pravične ljude da budu kraljevi vaši, koji bi uspostavljali zakone Božje, i sudili ovomu narodu u skladu sa zapovijedima njegovim, da, kad biste mogli imati one ljude za kraljeve svoje koji bi činili onako kako je otac moj Benjamin činio za ovaj narod — kažem vam, kad bi moglo uvijek biti tako, tada bi bilo poželjno da uvijek imate kraljeve da vladaju nad vama."},{"vNo":"14 ","txt":"Čak se i ja sâm trudih svom moću i sposobnostima što ih posjedovah, da vas podučim o zapovijedima Božjim i da uspostavim mir diljem zemlje, da ne bude ratova ni sukoba, ni krađe, ni pljačke, ni umorstava, niti bilo kakva bezakonja;"},{"vNo":"15 ","txt":"I tko god počini bezakonje, njega kažnjavah prema zločinu što ga počini, u skladu sa zakonom što nam ga dadoše oci naši."},{"vNo":"16 ","txt":"Evo, kažem vam, zato što svi ljudi nisu pravični, nije poželjno da imate kralja ili kraljeve da vladaju nad vama."},{"vNo":"17 ","txt":"Jer gle, koliko li bezakonja jedan opaki kralj uzrokuje da bude počinjeno, da, i kakvo veliko uništenje!"},{"vNo":"18 ","txt":"Da, sjetite se kralja Noe, opačine njegove i odvratnosti njegovih, a također i opačine i odvratnosti naroda njegova. Promotrite kakvo veliko uništenje dođe na njih; i također zbog bezakonja svojih oni bijahu dovedeni u ropstvo."},{"vNo":"19 ","txt":"I da ne bijaše posredovanja svemudroga Stvoritelja njihova, i to zbog iskrena pokajanja njihova, oni bi morali neizbježno ostati u ropstvu do sada."},{"vNo":"20 ","txt":"No gle, on ih izbavi zato što se poniziše pred njim; i zato što su vapili snažno k njemu on ih izbavi iz ropstva; i tako Gospod djeluje s moću svojom u svim slučajevima među djecom ljudskom, pružajući ruku milosrđa prema onima koji stave uzdanje svoje u njega."},{"vNo":"21 ","txt":"A gle, sad vam kažem, ne možete svrgnuti opakoga kralja, osim ako to ne bude pomoću mnogo sukoba i prolijevanja mnogo krvi."},{"vNo":"22 ","txt":"Jer gle, on ima prijatelje svoje u bezakonju, i drži straže svoje oko sebe; i kida zakone onih koji vladahu u pravednosti prije njega; i gazi nogama svojim zapovijedi Božje;"},{"vNo":"23 ","txt":"I on donosi zakone, i šalje ih među narod svoj, da, zakone u skladu s opačinom svojom; a tko se god ne pokorava zakonima njegovim on naređuje da takav bude uništen; i tko se god pobuni protiv njega on će poslati čete svoje protiv njih u rat, i ako može uništit će ih; i tako nepravedan kralj izopačuje putove sve pravednosti."},{"vNo":"24 ","txt":"I sad gle, kažem vam, nije uputno da takve odvratnosti dođu na vas."},{"vNo":"25 ","txt":"Zato izaberite glasom ovoga naroda suce, da bi vam moglo biti suđeno u skladu sa zakonima koje vam dadoše oci naši, koji su ispravni, i koji im bijahu dani rukom Gospodnjom."},{"vNo":"26 ","txt":"Evo, nije uobičajeno da glas naroda želi bilo što protivno onomu što je pravo; no uobičajeno je da manji dio naroda želi ono što nije pravo; zato ovo poštujte i učinite to zakonom svojim — obavljajte poslove svoje glasom naroda."},{"vNo":"27 ","txt":"A dođe li vrijeme da glas naroda izabere bezakonje, tad je vrijeme da sudovi Božji dođu na vas; da, tad je vrijeme da vas on pohodi velikim uništenjem isto kao što dosad pohađaše ovu zemlju."},{"vNo":"28 ","txt":"I evo, budete li imali suce, a oni vam ne budu sudili u skladu sa zakonom koji bijaše dan, možete odrediti da im sudi viši sudac."},{"vNo":"29 ","txt":"Ne budu li viši suci vaši dosuđivali pravedne presude, odredit ćete da se mali broj nižih sudaca vaših sabere zajedno, i oni će suditi višim sucima vašim u skladu s glasom naroda."},{"vNo":"30 ","txt":"I zapovijedam vam da činite to u strahu Gospodnjemu; i zapovijedam vam da činite to, i da nemate kralja; da bi, bude li ovaj narod činio grijehe i bezakonja, odgovornost bila na njihovim vlastitim glavama."},{"vNo":"31 ","txt":"Jer gle, kažem vam, grijehe mnogih ljudi uzrokovaše bezakonja kraljeva njihovih; zato je odgovornost za bezakonja njihova na glavama kraljeva njihovih."},{"vNo":"32 ","txt":"A sad, želim da takve nejednakosti ne bude više u ovoj zemlji, posebice među ovim narodom mojim; već želim da ova zemlja bude zemlja slobode, i da svaki čovjek može uživati svoja prava i povlastice podjednako, toliko dugo dok Gospod bude smatrao prikladnim da živimo i baštinimo ovu zemlju, da, i to sve dotle dok itko od potomstva našega preostane na licu zemlje."},{"vNo":"33 ","txt":"I još mnogo više toga kralj Mosija napisa njima, razotkrivajući im sve kušnje i nevolje pravedna kralja, da, sve muke duševne za narod njihov, a i sve mrmljanje naroda kralju njihovu; i on im protumači sve to."},{"vNo":"34 ","txt":"I kaza im da toga ne bi smjelo biti; već da breme treba dopasti svemu narodu, da bi svaki čovjek mogao ponijeti svoj dio."},{"vNo":"35 ","txt":"I on im također razotkri sve nepogodnosti pod kojima bi trpjeli imajući nepravedna kralja da vlada nad njima;"},{"vNo":"36 ","txt":"Da, sva njegova bezakonja i odvratnosti, i sve ratove, i sukobe, i krvoprolića, i krađe, i pljačke, i počinjanje bludništava, i svakovrsna bezakonja koja ne mogu biti nabrojana — kazujući im da toga ne bi smjelo biti, da je to izričito oprečno zapovijedima Božjim."},{"vNo":"37 ","txt":"I tad se dogodi, nakon što kralj Mosija posla to među narod, oni se uvjeriše u istinitost riječi njegovih."},{"vNo":"38 ","txt":"Zato se okaniše želja svojih za kraljem, i postadoše veoma željni da svaki čovjek ima jednaku priliku diljem cijele zemlje; da, i svaki čovjek izrazi spremnost odgovarati za vlastite grijehe svoje."},{"vNo":"39 ","txt":"Zato se dogodi da se oni okupiše u skupinama diljem zemlje, kako bi dali glas svoj o tome tko će biti suci njihovi, da im sude u skladu sa zakonom što im bijaše dan; i oni bijahu veoma radosni zbog slobode što im bijaše udijeljena."},{"vNo":"40 ","txt":"I oni ojačahu u ljubavi prema Mosiji; da, poštivahu ga više negoli ijednog drugog čovjeka; jer ne gledahu na njega kao na tiranina koji traži dobitak, da, onu dobit što kvari dušu; jer on ne utjerivaše bogatstvo od njih, niti uživaše u prolijevanju krvi; već on uspostavi mir u zemlji, i udijeli narodu svojemu da bude izbavljen iz svih vrsta ropstva; zato ga oni poštivahu, da, silno, preko mjere."},{"vNo":"41 ","txt":"I dogodi se, oni postaviše suce da vladaju nad njima, to jest da im sude u skladu sa zakonom; i to učiniše diljem cijele zemlje."},{"vNo":"42 ","txt":"I dogodi se da Alma bijaše postavljen za prvog vrhovnog suca, a on bijaše i veliki svećenik, jer mu otac njegov podijeli tu službu i predade mu odgovornost gledom na sve poslove crkve."},{"vNo":"43 ","txt":"I evo, dogodi se da Alma hodaše putovima Gospodnjim, i obdržavaše zapovijedi njegove, i dosuđivaše pravedne presude; i bijaše trajan mir diljem zemlje."},{"vNo":"44 ","txt":"I tako otpoče vladavina sudaca diljem cijele zemlje zarahemalske, među cijelim narodom koji se nazivaše Nefijcima; a Alma bijaše prvi i vrhovni sudac."},{"vNo":"45 ","txt":"I tad se dogodi da otac njegov umrije, kad mu bijahu osamdeset i dvije godine, pošto poživje ispuniti zapovijedi Božje."},{"vNo":"46 ","txt":"I dogodi se da Mosija također umrije, u trideset i trećoj godini vladavine svoje, kad mu bijahu šezdeset i tri godine; a to čini u cijelosti pet stotina i devet godina od vremena kada Lehi napusti Jeruzalem."},{"vNo":"47 ","txt":"I tako završi vladavina kraljeva nad narodom Nefijevim; i tako završiše dani Alme, koji bijaše osnivač crkve njihove."}]}