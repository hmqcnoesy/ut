{"heading":"Abinadi je utamničen zbog prorokovanja o uništenju naroda i smrti kralja Noe — Lažni svećenici navode Sveta pisma i pretvaraju se da obdržavaju zakon Mojsijev — Abinadi ih počinje podučavati deset zapovijedi. Oko 148. pr. Kr.","prevAbbr":"mosiah","prevNo":11,"nextAbbr":"mosiah","nextNo":13,"chapterTitle":"Mosija 12","verses":[{"vNo":"1 ","txt":"I dogodi se, nakon razdoblja od dvije godine Abinadi dođe među njih prerušen, te ga oni ne prepoznaše, i poče prorokovati među njima, govoreći: Ovako mi Gospod zapovjedi, govoreći — Abinadi, pođi i prorokuj tome narodu mojemu, jer oni otvrdnuše srca svoja protiv riječi mojih; ne pokajaše se za zle čine svoje; zato, pohodit ću ih u srdžbi svojoj, da, u žestokoj srdžbi svojoj pohodit ću ih u bezakonjima i odvratnostima njihovim."},{"vNo":"2 ","txt":"Da, jao ovome naraštaju! I Gospod mi reče: Ispruži ruku svoju i prorokuj, govoreći: Ovako govori Gospod, dogodit će se da će ovaj naraštaj, zbog bezakonja svojih, biti doveden u ropstvo, i bit će udaren po obrazu; da, i bit će tjeran od ljudi, i bit će ubijan; a strvinari iz zraka, i psi, da, i divlja zvjerad, proždirat će meso njihovo."},{"vNo":"3 ","txt":"I dogodit će se da će život kralja Noe biti cijenjen koliko i haljina u užarenoj peći; jer će on znati da sam ja Gospod."},{"vNo":"4 ","txt":"I dogodit će se da ću udariti ovaj narod svoj teškim nevoljama, da, glađu i pošašću; i učinit ću da će kukati po cijeli dan."},{"vNo":"5 ","txt":"Da, i učinit ću da će im bremena biti vezana na leđa njihova; i bit će tjerani naprijed poput nijema magarca."},{"vNo":"6 ","txt":"I dogodit će se da ću poslati tuču među njih, i ona će ih udariti; a bit će udareni i istočnim vjetrom; i kukci će također mučiti zemlju njihovu i proždirati žito njihovo."},{"vNo":"7 ","txt":"I bit će udareni velikom pošašću — a sve ću to učiniti zbog bezakonjā i odvratnosti njihovih."},{"vNo":"8 ","txt":"I dogodit će se, osim ako se ne pokaju, ja ću ih posvema zbrisati s lica zemaljskoga; ipak, ostavit će zapis za sobom, i ja ću sačuvati to za druge narode koji će zaposjesti zemlju; da, štoviše to ću učiniti da bih mogao otkriti odvratnosti naroda ovoga drugim narodima. I mnogo toga Abinadi prorokovaše protiv ovoga naroda."},{"vNo":"9 ","txt":"I dogodi se da se oni rasrdiše na njega; pa ga uhvatiše i odvedoše svezana pred kralja, te rekoše kralju: Gle, dovedosmo čovjeka preda te koji prorokovaše zlo o narodu tvojemu, i govori da će ga Bog uništiti."},{"vNo":"10 ","txt":"I on također prorokuje zlo o životu tvojemu, i govori da će život tvoj biti poput haljine u peći ognjenoj."},{"vNo":"11 ","txt":"I opet, on govori da ćeš biti poput stabljike, i to poput suhe stabljike poljske, po kojoj trče zvijeri i nogama je gaze."},{"vNo":"12 ","txt":"I opet, on govori da ćeš biti poput cvijeća čičkova, koje je, kad on posve dozri, zapuše li vjetar, tjerano po licu zemlje. I on se pretvara da Gospod to reče. I on govori da će sve to doći na tebe, osim ako se ne pokaješ, a to je zbog bezakonja tvojih."},{"vNo":"13 ","txt":"I evo, o kralju, kakvo veliko zlo ti učini, ili kakve velike grijehe narod tvoj počini, tako da bi nas Bog osudio, ili nam sudio ovaj čovjek?"},{"vNo":"14 ","txt":"I evo, o kralju, gle, mi smo bez krivnje, a ti, o kralju, ne zgriješi; dakle, ovaj je čovjek lagao o tebi, i prorokovao je uzalud."},{"vNo":"15 ","txt":"I gle, snažni smo, nećemo pasti u ropstvo, niti će nas neprijatelji naši zasužnjiti; da, i ti si napredovao u zemlji, i nadalje ćeš napredovati."},{"vNo":"16 ","txt":"Gle, evo čovjeka, predajemo ga u ruke tvoje; ti možeš učiniti s njime kako ti se čini dobro."},{"vNo":"17 ","txt":"I dogodi se, kralj Noa naredi da Abinadi bude bačen u tamnicu; i on zapovjedi da se svećenici saberu kako bi mogao održati vijeće s njima o tome što da učini s njim."},{"vNo":"18 ","txt":"I dogodi se da oni rekoše kralju: Dovedi ga ovamo da ga možemo ispitati; i kralj zapovjedi da on bude doveden pred njih."},{"vNo":"19 ","txt":"I oni ga počeše ispitivati kako bi ga naveli na proturječje, da bi ga tako imali čime optužiti; no on im odgovaraše odvažno i odupre se svim pitanjima njihovim, da, na zapanjenost njihovu; jer on im se odupre u svim pitanjima njihovim, i postidi ih u svim riječima njihovim."},{"vNo":"20 ","txt":"I dogodi se da mu jedan od njih reče: Što znače riječi koje su zapisane, a koje podučavahu oci naši, što kažu:"},{"vNo":"21 ","txt":"Kako li su lijepe po gorama noge onoga koji donosi dobru vijest; koji oglašava mir; koji donosi dobru vijest o dobrome; koji oglašava spasenje; koji govori Sionu: Bog tvoj kraljuje;"},{"vNo":"22 ","txt":"Stražari će tvoji uzdići glas; jednim će glasom zajedno pjevati; jer će vidjeti na svoje oči kad Gospod nanovo donese Sion;"},{"vNo":"23 ","txt":"Udrite u veselje, pjevajte zajedno vi pustoši jeruzalemske; jer Gospod je utješio narod svoj, on je otkupio Jeruzalem;"},{"vNo":"24 ","txt":"Gospod je ogolio svetu mišicu svoju u očima svih naroda, i svi će krajevi zemaljski vidjeti spasenje Boga našega?"},{"vNo":"25 ","txt":"I tad im Abinadi reče: Jeste li vi svećenici, i pretvarate se da podučavate ovaj narod, i da razumijete duh prorokovanja, a ipak želite saznati od mene što to znači?"},{"vNo":"26 ","txt":"Kažem vam, jao vama, jer izopačujete putove Gospodnje! Jer ako to razumijete, vi to niste podučavali; dakle, izopačili ste putove Gospodnje."},{"vNo":"27 ","txt":"Niste posvetili srca svoja razumijevanju; zato ne bijaste mudri. Dakle, što podučavate narod ovaj?"},{"vNo":"28 ","txt":"A oni rekoše: Podučavamo zakon Mojsijev."},{"vNo":"29 ","txt":"I opet, on im reče: Podučavate li zakon Mojsijev, zašto ga ne obdržavate? Zašto priklanjate srca svoja bogatstvu? Zašto počinjate bludništva i trošite snagu svoju s bludnicama, da, i uzrokujete da narod ovaj počinja grijeh, tako da Gospod ima razloga poslati me da prorokujem protiv ovoga naroda, da, i to veliko zlo protiv ovoga naroda?"},{"vNo":"30 ","txt":"Ne znate li da govorim istinu? Da, znadete da govorim istinu; i trebali biste drhtati pred Bogom."},{"vNo":"31 ","txt":"I dogodit će se da ćete biti udareni zbog bezakonja svojih, jer rekoste da podučavate zakon Mojsijev. A što znate o zakonu Mojsijevu? Dolazi li spasenje po zakonu Mojsijevu? Što kažete?"},{"vNo":"32 ","txt":"I oni odgovoriše i rekoše da je spasenje doista došlo po zakonu Mojsijevu."},{"vNo":"33 ","txt":"No tad im Abinadi reče: Znam da ćete, budete li obdržavali zapovijedi Božje, biti spašeni; da, budete li obdržavali zapovijedi koje Gospod predade Mojsiju na gori Sinaju, govoreći:"},{"vNo":"34 ","txt":"Ja sam Gospod Bog tvoj, koji te izveo iz zemlje Egipta, iz kuće ropstva."},{"vNo":"35 ","txt":"Nemoj imati nijednog drugog Boga osim mene."},{"vNo":"36 ","txt":"Ne pravi sebi nikakvog rezanog lika, niti kakvog obličja bilo čega na nebu gore, ili onoga što je na zemlji dolje."},{"vNo":"37 ","txt":"Tad im Abinadi reče: Jeste li činili sve to? Kažem vam, ne, niste. A jeste li podučavali ovaj narod da čini sve to? Kažem vam, ne, niste."}]}