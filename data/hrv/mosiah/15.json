{"heading":"Kako je Krist i Otac i Sin — On će dati zagovor i ponijeti prijestupe naroda svojega — Oni i svi sveti proroci njegovo su potomstvo — On ostvaruje Uskrsnuće — Mala djeca imaju vječni život. Oko 148. pr. Kr.","prevAbbr":"mosiah","prevNo":14,"nextAbbr":"mosiah","nextNo":16,"chapterTitle":"Mosija 15","verses":[{"vNo":"1 ","txt":"I tad im Abinadi reče: Htio bih da razumijete kako će Bog sam sići među djecu ljudsku i otkupit će narod svoj."},{"vNo":"2 ","txt":"I zato što prebiva u tijelu, bit će nazvan Sinom Božjim, a jer podvrgnu tijelo volji Očevoj, on je Otac i Sin —"},{"vNo":"3 ","txt":"Otac, zato što bijaše začet moću Božjom; a Sin poradi tijela; tako postajući Ocem i Sinom —"},{"vNo":"4 ","txt":"I oni su jedan Bog, da, sam Vječni Otac neba i zemlje."},{"vNo":"5 ","txt":"I tako, jer tijelo postaje podložno Duhu, to jest Sin Ocu, a oni su jedan Bog, on trpi napastovanje, i ne popušta napastovanju, već dopušta da mu se narod njegov ruga, i bičuje ga, i odbaci ga, i odrekne ga se."},{"vNo":"6 ","txt":"I nakon svega toga, nakon što učini mnoga moćna čudesa među djecom ljudskom, bit će vođen, da, uistinu, kao što Izaija reče, kao što je ovca pred strigačem nijema, tako on ne otvori usta svojih."},{"vNo":"7 ","txt":"Da, upravo će tako biti vođen, razapet i ubijen, tijelo će postati podložno čak i smrti, volja Sinovljeva utonut će u volju Očevu."},{"vNo":"8 ","txt":"I tako Bog krši uze smrti, postigavši pobjedu nad smrću; i daje Sinu moć da zagovara za djecu ljudsku —"},{"vNo":"9 ","txt":"I uzašao je na nebo, i nutrina mu je ispunjena milosrđem; i ispunjen je sućuti prema djeci ljudskoj; i stoji između njih i pravde; i skršio je uze smrti, uzeo na sebe bezakonje njihovo i prijestupe njihove, i otkupio ih, te udovoljio zahtjevima pravde."},{"vNo":"10 ","txt":"I sad, kažem vam, tko će navijestiti naraštaj njegov? Gle, kažem vam, kad duša njegova bude prinesena kao prinos za grijeh, on će vidjeti potomstvo svoje. A sad, što kažete? I tko će biti potomak njegov?"},{"vNo":"11 ","txt":"Gle, kažem vam, tko je god čuo riječi proroka, da, svih svetih proroka koji prorokovahu o dolasku Gospodnjemu — kažem vam, svi oni koji poslušaše riječi njihove, i povjerovaše da će Gospod otkupiti narod svoj, i iščekivahu taj dan poradi otpusta grijeha svojih, kažem vam, oni su potomstvo njegovo, to jest, oni su baštinici kraljevstva Božjega."},{"vNo":"12 ","txt":"Jer oni su ti čije grijehe on ponese; oni su ti za koje je on umro, da ih otkupi od prijestupa njihovih. I evo, nisu li oni potomstvo njegovo?"},{"vNo":"13 ","txt":"Da, i nisu li proroci, svaki onaj koji otvori usta svoja da bi prorokovao, koji ne upade u prijestup, mislim na sve svete proroke otkako svijet postade? Kažem vam da su oni potomstvo njegovo."},{"vNo":"14 ","txt":"I oni su ti koji oglasiše mir, koji donesoše dobru vijest o dobrome, koji oglasiše spasenje; i rekoše Sionu: Bog tvoj kraljuje!"},{"vNo":"15 ","txt":"I o, kako li lijepe po gorama bijahu noge njihove!"},{"vNo":"16 ","txt":"I opet, kako li su lijepe po gorama noge onih koji još oglašavaju mir!"},{"vNo":"17 ","txt":"I opet, kako li su lijepe po gorama noge onih koji će ubuduće oglašavati mir, da, od ovoga vremena nadalje i zauvijek!"},{"vNo":"18 ","txt":"I gle, kažem vam, to nije sve. Naime, o kako li su lijepe po gorama noge onoga koji donosi dobru vijest, koji je začetnik mira, da, i to Gospod koji otkupi narod svoj; da, onoga koji udijeli spasenje narodu svojemu;"},{"vNo":"19 ","txt":"Jer da ne bijaše otkupljenja koje on izvrši za narod svoj, što bijaše pripravljeno od postanka svijeta, kažem vam, da ne bijaše toga, sav bi ljudski rod morao propasti."},{"vNo":"20 ","txt":"No gle, uze smrti bit će skršene, a Sin kraljuje i ima moć nad mrtvima; zato on ostvaruje uskrsnuće mrtvih."},{"vNo":"21 ","txt":"I dolazi uskrsnuće, i to prvo uskrsnuće; da, to jest uskrsnuće onih koji bijahu, i koji jesu, i koji će biti, sve do uskrsnuća Kristova — naime, tako će se on zvati."},{"vNo":"22 ","txt":"I evo, uskrsnuće svih proroka, i svih onih koji povjerovaše u njihove riječi, to jest svih onih koji obdržavahu zapovijedi Božje, ostvarit će se za prvog uskrsnuća; dakle, oni su prvo uskrsnuće."},{"vNo":"23 ","txt":"Oni su uzdignuti da prebivaju s Bogom koji ih otkupi; tako oni imaju vječni život po Kristu, koji skrši uze smrti."},{"vNo":"24 ","txt":"I oni su ti koji imaju udjela u prvom uskrsnuću; i oni su ti što umriješe prije nego što Krist dođe, u neznanju svojemu, jer im spasenje ne bijaše naviješteno. I tako Gospod ostvaruje obnovu njihovu; i oni imaju udio u prvom uskrsnuću, to jest imaju vječni život, jer ih Gospod otkupi."},{"vNo":"25 ","txt":"I malena djeca također imaju vječni život."},{"vNo":"26 ","txt":"No gledajte, i bojte se, i drhtite pred Bogom, jer trebate drhtati; jer Gospod ne otkupljuje nikoga tko se pobuni protiv njega i umre u grijesima svojim; da, ni sve one koji izginuše u grijesima svojim otkako svijet postade, koji se hotimice pobuniše protiv Boga, koji poznavahu zapovijedi Božje, a ne htjedoše ih obdržavati; oni su ti koji nemaju udjela u prvom uskrsnuću."},{"vNo":"27 ","txt":"Zato, ne trebate li drhtati? Jer spasenje ne dolazi nikome takvom; jer Gospod nije otkupio nikoga takvog; da, niti Gospod može otkupiti takve; jer ne može protusloviti sebi; jer ne može odbiti pravdu kad ona istakne svoja prava."},{"vNo":"28 ","txt":"A sad, kažem vam da će vrijeme doći kad će spasenje Gospodnje biti naviješteno svakom narodu, plemenu, jeziku i puku."},{"vNo":"29 ","txt":"Da, Gospode, stražari će tvoji uzdići glas svoj; jednim će glasom zajedno pjevati; jer će vidjeti na svoje oči kad Gospod nanovo donese Sion."},{"vNo":"30 ","txt":"Udrite u veselje, pjevajte zajedno vi pustoši jeruzalemske; jer Gospod je utješio narod svoj, on je otkupio Jeruzalem."},{"vNo":"31 ","txt":"Gospod je ogolio svetu mišicu svoju u očima svih naroda; i svi će krajevi zemaljski vidjeti spasenje Boga našega."}]}