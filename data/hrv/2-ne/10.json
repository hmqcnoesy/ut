{"heading":"Jakov objašnjava da će Židovi razapeti svoga Boga — Bit će raspršeni sve dok ne počnu vjerovati u njega — Amerika će biti zemlja slobode gdje ni jedan kralj neće vladati — Izmirite se s Bogom i stecite spasenje po njegovoj milosti. Oko 559–545. pr. Kr.","prevAbbr":"2-ne","prevNo":9,"nextAbbr":"2-ne","nextNo":11,"chapterTitle":"2 Nefi 10","verses":[{"vNo":"1 ","txt":"I evo ja, Jakov, govorim vam ponovno, ljubljena braćo moja, o ovomu pravednom ogranku o kojemu govorah."},{"vNo":"2 ","txt":"Jer gle, obećanja koja zadobismo obećanja su nama po tijelu; dakle, iako mi bijaše pokazano da će mnoga od djece naše izginuti u tijelu zbog nevjere, ipak, Bog će biti milosrdan mnogima; i djeca naša bit će obnovljena, kako bi mogla doći do onoga što će im dati istinsku spoznaju o Otkupitelju njihovu."},{"vNo":"3 ","txt":"Dakle, kako vam rekoh, mora svakako biti neophodno da Krist — naime, prošle mi noći anđeo reče da će to biti ime njegovo — dođe među Židove, među one koji su opakiji dio svijeta; i oni će ga razapeti — naime, tako je neophodno za Boga našega, i nema nijednoga drugog naroda na zemlji koji bi razapeo Boga svojega."},{"vNo":"4 ","txt":"Jer kad bi ta silna čudesa bila izvedena među drugim narodima, oni bi se pokajali, i spoznali da je on Bog njihov."},{"vNo":"5 ","txt":"No, uslijed nadrisvećeništva i bezakonja oni u području Jeruzalema ukočit će vratove svoje protiv njega, tako da će biti razapet."},{"vNo":"6 ","txt":"Dakle, zbog bezakonja njihovih, uništenja, gladi, pošasti i krvoproliće doći će na njih; i oni koji ne budu uništeni bit će raspršeni među sve narode."},{"vNo":"7 ","txt":"No gle, ovako govori Gospod Bog: Kad dan bude došao da oni povjeruju u me, da sam ja Krist, tada, sklopih savez s ocima njihovim, da će oni biti obnovljeni u tijelu, na zemlji, u zemlje baštine svoje."},{"vNo":"8 ","txt":"I dogodit će se da će oni biti sabrani iz dugotrajne raspršenosti svoje, s otoka morskih, i s četiri strane svijeta; a narodi pogana bit će veliki u očima mojim, govori Bog, odvodeći ih u zemlje baštine njihove."},{"vNo":"9 ","txt":"Da, kraljevi pogana bit će im skrbnici, a kraljice njihove postat će dojkinje; stoga, obećanja su Gospodnja velika poganima, jer on reče to, i tko može osporavati?"},{"vNo":"10 ","txt":"No gle, ova zemlja, reče Bog, bit će zemlja baštine tvoje, a pogani će biti blagoslovljeni u zemlji."},{"vNo":"11 ","txt":"A ova će zemlja biti zemlja slobode poganima, i neće biti kraljeva u zemlji, koji će se uzdizati među poganima."},{"vNo":"12 ","txt":"I utvrdit ću ovu zemlju protiv svih drugih naroda."},{"vNo":"13 ","txt":"A onaj koji se bori protiv Siona poginut će, govori Bog."},{"vNo":"14 ","txt":"To jest, onaj koji uzdigne kralja protiv mene poginut će, jer ću ja, Gospod, kralj nebeski, biti kralj njihov, i bit ću zauvijek svjetlo onima koji čuju riječi moje."},{"vNo":"15 ","txt":"Dakle, iz ovog razloga, da bi savezi moji mogli biti ispunjeni, koje sklopih s djecom ljudskom, koje ću im učiniti dok su u tijelu, moram svakako uništiti tajna djela tame, i umorstava, i odvratnosti."},{"vNo":"16 ","txt":"Stoga, onaj koji se bori protiv Siona, i Židov i poganin, i zasužnjen i slobodan, i muško i žensko, poginut će; jer oni su ti koji su bludnica cijele zemlje; jer oni koji nisu za mene, protiv mene su, govori Bog naš."},{"vNo":"17 ","txt":"Naime, ispunit ću obećanja svoja koja dadoh djeci ljudskoj, što ću im učiniti dok su u tijelu —"},{"vNo":"18 ","txt":"Dakle, ljubljena braćo moja, ovako govori Bog naš: Mučit ću potomstvo tvoje rukom pogana; ipak, smekšat ću srca pogana, te će mu oni biti poput oca; stoga, pogani će biti blagoslovljeni i ubrojeni među dom Izraelov."},{"vNo":"19 ","txt":"Dakle, zauvijek ću posvetiti ovu zemlju za potomstvo tvoje, te one koji će biti ubrojeni među potomstvo tvoje, kao zemlju baštine njihove; jer to je poizbor zemlja, govori mi Bog, nad svim drugim zemljama, stoga hoću da se svi ljudi koji prebivaju u njoj klanjaju meni, govori Bog."},{"vNo":"20 ","txt":"I evo, ljubljena braćo moja, vidjevši kako nam milosrdni Bog naš dade tako veliku spoznaju o ovome, spominjimo ga se, i odložimo grijehe svoje, i ne obarajmo glave naše, jer nismo odbačeni; ipak, bijasmo protjerani iz zemlje baštine naše; no, bijasmo dovedeni u bolju zemlju, jer Gospod učini more stazom našom, i mi smo na otoku morskom."},{"vNo":"21 ","txt":"No velika su obećanja Gospodnja onima koji su na otocima morskim; dakle, kad se kaže otoci, mora ih svakako biti više od ovoga, a oni su također napučeni braćom našom."},{"vNo":"22 ","txt":"Jer gle, Gospod Bog izvođaše s vremena na vrijeme iz doma Izraelova, prema volji i želji svojoj. I evo gle, Gospod se spominje svih onih koji bijahu odlomljeni, stoga, spominje se i nas."},{"vNo":"23 ","txt":"Zato, razveselite srca svoja, i sjetite se da ste slobodni djelovati sami za sebe — izabrati put vječne smrti ili put vječnoga života."},{"vNo":"24 ","txt":"Stoga, ljubljena braćo moja, izmirite se s voljom Božjom, a ne s voljom đavla i tijela; i sjetite se da ste, nakon što se izmirite s Bogom, jedino kroz milost Božju i u njoj spašeni."},{"vNo":"25 ","txt":"Stoga, neka vas Bog uzdigne od smrti moću uskrsnuća, a također i od vječne smrti moću pomirenja, da biste mogli biti primljeni u vječno kraljevstvo Božje, da biste ga mogli hvaliti po milosti božanskoj. Amen."}]}