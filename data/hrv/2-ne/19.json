{"heading":"Izaija govori mesijanski — Ljudi u tami vidjet će veliku svjetlost — Dijete nam se rodilo — On će biti Knez Mira i vladat će na Davidovu prijestolju — Usporedi Izaija 9. Oko 559–545. pr. Kr.","prevAbbr":"2-ne","prevNo":18,"nextAbbr":"2-ne","nextNo":20,"chapterTitle":"2 Nefi 19","verses":[{"vNo":"1 ","txt":"Ipak, mrklina neće biti takva kao što bijaše u nevolji njezinoj, kad on isprva blago izmuči zemlju Zebulunovu, i zemlju Naftalijevu, a nakon toga teže izmuči putom ka Crvenom moru, s one strane Jordana u Galileji narodā."},{"vNo":"2 ","txt":"Ljudi koji su hodili u tmini vidješe veliku svjetlost; oni koji prebivaju u zemlji sjene smrti, na njih je svjetlost zasjala."},{"vNo":"3 ","txt":"Ti si umnožio narod, i uvećao radost — oni se raduju pred tobom kao što se raduju žetvi, i kao što se ljudi raduju kada dijele plijen."},{"vNo":"4 ","txt":"Jer ti slomi jaram bremena njegova, i motku pleća njegovih, šibu tlačitelja njegova."},{"vNo":"5 ","txt":"Naime, svaki je boj ratnikov popraćen zbunjujućom bukom, a haljine natopljene krvlju; ali ovo će biti s gorenjem i gorivom ognja."},{"vNo":"6 ","txt":"Jer dijete nam se rodilo, sin nam je dân; i vlast će biti na plećima njegovim; a bit će nazvan imenom Divni, Savjetnik, Moćni Bog, Vječni Otac, Knez Mira."},{"vNo":"7 ","txt":"Uvećavanju vlasti i mira nema kraja, nad prijestoljem Davidovim, te nad kraljevstvom njegovim, da se ono uredi i uspostavi s pravednošću i pravdom od sada nadalje, pa i zauvijek. Revnost Gospoda nad Vojskama izvršit će to."},{"vNo":"8 ","txt":"Gospod posla riječ svoju Jakovu, i ona se spusti na Izrael."},{"vNo":"9 ","txt":"I sav će narod znati, pa i Efrajim i žitelji Samarije, koji govore u oholosti i gordosti srca:"},{"vNo":"10 ","txt":"Opeke su pale, ali gradit ćemo klesanim kamenjem; divlje su smokve posječene, ali zamijenit ćemo ih cedrovima."},{"vNo":"11 ","txt":"Zato će Gospod uzdići protivnike Rasonove protiv njega, i združiti neprijatelje njegove zajedno;"},{"vNo":"12 ","txt":"Sirijce ispred, a Filistejce iza; i oni će proždrijeti Izrael otvorenim ustima. Unatoč svemu tome, srdžba njegova nije se odvratila, već je ruka njegova još uvijek ispružena."},{"vNo":"13 ","txt":"Jer narod se ne okreće onomu koji ga udara, niti traži Gospoda nad Vojskama."},{"vNo":"14 ","txt":"Zato će Gospod odsjeći Izraelu glavu i rep, granu i rogoz u jednome danu."},{"vNo":"15 ","txt":"Starješina, on je glava; a prorok koji podučava laži, on je rep."},{"vNo":"16 ","txt":"Jer vođe naroda ovoga navode ga da griješi; a oni koji su vođeni od njih, uništeni su."},{"vNo":"17 ","txt":"Zato Gospod neće osjećati radost u mladićima njihovim, niti će iskazati milosrđe sirotama i udovicama njihovim; jer svaki je od njih licemjer i zlotvor, a svaka usta govore ludost. Unatoč svemu tome, srdžba njegova nije se odvratila, već je ruka njegova još uvijek ispružena."},{"vNo":"18 ","txt":"Naime, opačina gori poput ognja; proždrijet će drač i trnje, i upalit će se u gušticima šumskim, i oni će se penjati kao što se dim uzdiže."},{"vNo":"19 ","txt":"Kroz gnjev Gospoda nad Vojskama zemlja je pomračena, a narod će biti poput goriva ognja; nitko neće poštedjeti brata svojega."},{"vNo":"20 ","txt":"I on će grabiti na desnu stranu i biti gladan; i jest će s lijeve strane i neće biti zadovoljan; svaki čovjek jest će meso vlastite ruke svoje —"},{"vNo":"21 ","txt":"Manaše protiv Efrajima; a Efrajim protiv Manašea; oni će zajedno biti protiv Jude. Unatoč svemu tome, srdžba njegova nije se odvratila, već je ruka njegova još uvijek ispružena."}]}