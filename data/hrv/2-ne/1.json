{"heading":"Lehi prorokuje o zemlji slobode — Njegovo će potomstvo biti raspršeno i udareno odbaci li Sveca Izraelova — On usrdno potiče svoje sinove da odjenu oklop pravednosti. Oko 588–570. pr. Kr.","sectionHeading":"Izvješće o smrti Lehijevoj. Nefijeva se braća bune protiv njega. Gospod upozorava Nefija neka otiđe u divljinu. Njegova putovanja u divljini, i tako dalje.","prevAbbr":"1-ne","prevNo":22,"nextAbbr":"2-ne","nextNo":2,"chapterTitle":"2 Nefi 1","verses":[{"vNo":"1 ","txt":"I tad se dogodi, nakon što ja, Nefi, okončah podučavati braću svoju, otac naš, Lehi, također im govoraše mnogo toga, i izloži im kako li velika djela Gospod učini za njih izvodeći ih iz zemlje jeruzalemske."},{"vNo":"2 ","txt":"I govoraše im o pobunama njihovim na vodama i milosrđima Božjim po kojima im poštedi živote, te ne bijahu progutani u moru."},{"vNo":"3 ","txt":"I također im govoraše o zemlji obećanoj, koju oni stekoše — kako milosrdan bijaše Gospod upozorivši nas neka bježimo iz zemlje jeruzalemske."},{"vNo":"4 ","txt":"Jer gle, reče on, vidjeh viđenje, po kojemu znadem da je Jeruzalem uništen; i da ostadosmo u Jeruzalemu, mi bismo također izginuli."},{"vNo":"5 ","txt":"No, reče on, unatoč nevoljama našim, mi stekosmo zemlju obećanu, zemlju koja je poizbor nad svim drugim zemljama; zemlju za koju Gospod Bog sklopi savez sa mnom da će biti zemlja za baštinu potomstva mojega. Da, Gospod savezom udijeli ovu zemlju meni i djeci mojoj zauvijek, a i svima onima koji će biti izvedeni iz drugih zemalja rukom Gospodnjom."},{"vNo":"6 ","txt":"Stoga, ja, Lehi, prorokujem prema djelovanjima Duha koji je u meni, da neće nitko doći u ovu zemlju osim ako ne budu dovedeni rukom Gospodnjom."},{"vNo":"7 ","txt":"Stoga, ova je zemlja posvećena za onoga koga on dovede. I bude li tako da mu oni služe prema zapovijedima koje on dade, ona će za njih biti zemlja slobode; stoga, oni nikada neće biti bačeni dolje u sužanjstvo; bude li tako, to će biti zbog bezakonja; jer ako bezakonje bude prevladavalo, prokleta će biti zemlja zbog njih, no za pravedne će biti blagoslovljena zauvijek."},{"vNo":"8 ","txt":"I gle, mudrost je da ova zemlja bude zasad skrivena, kako za nju ne bi saznali drugi narodi; jer gle, mnogi bi narodi preplavili zemlju, te ne bi bilo mjesta za baštinu."},{"vNo":"9 ","txt":"Dakle, ja, Lehi, zadobih obećanje, ukoliko oni koje će Gospod Bog izvesti iz zemlje jeruzalemske budu obdržavali zapovijedi njegove, napredovat će na licu ove zemlje; i bit će skriveni od svih drugih naroda, da mogu posjedovati ovu zemlju za sebe. A budu li oni obdržavali zapovijedi njegove, bit će blagoslovljeni na licu zemlje ove, i neće biti nikoga da ih napastuje, niti im oduzima zemlju baštine njihove; i prebivat će u sigurnosti zauvijek."},{"vNo":"10 ","txt":"No gle, kad vrijeme dođe da propadnu u nevjeru, nakon što primiše tako velike blagoslove iz ruke Gospodnje — pošto imahu spoznaju o stvaranju zemlje, i svih ljudi, pošto poznavahu velika i čudesna djela Gospodnja od stvaranja svijeta; pošto imahu moć što im je udijeljena da čine sve po vjeri; pošto imahu sve zapovijedi od početka i pošto bijahu uvedeni njegovom beskonačnom dobrotom u ovu dragocjenu zemlju obećanu — gle, velim, ako dan dođe da oni odbace Sveca Izraelova, pravoga Mesiju, Otkupitelja svojega i Boga svojega, gle, sudovi onoga koji je pravičan ostat će na njima."},{"vNo":"11 ","txt":"Da, on će im dovesti druge narode, i dat će njima moć, i oduzet će im zemlje posjeda njihovih, i učinit će da budu raspršeni i udareni."},{"vNo":"12 ","txt":"Da, kako jedan naraštaj prelazi u drugi bit će krvoprolićā i velikih kažnjavanja među njima; stoga, sinovi moji, htio bih da se sjetite; da, htio bih da poslušate riječi moje."},{"vNo":"13 ","txt":"O, kad biste se probudili; probudili iz duboka sna, da, štoviše iz sna paklenoga, i otresli strašne verige kojima ste okovani, a to su verige koje okivaju djecu ljudsku, te su odvedena zasužnjena dolje u vječni bezdan bijede i jada."},{"vNo":"14 ","txt":"Probudite se! I ustanite iz praha, i čujte riječi uzdrhtala roditelja, čije udove morate uskoro položiti u taj hladan i tih grob, odakle se ni jedan putnik ne može vratiti; još nekoliko dana i ja polazim putem svega zemaljskoga."},{"vNo":"15 ","txt":"No gle, Gospod otkupi dušu moju od pakla; ja vidjeh slavu njegovu, i obujmljen sam vječno u naručju ljubavi njegove."},{"vNo":"16 ","txt":"I želim da se sjetite poštivati propise i sudove Gospodnje; gle, to bijaše tjeskoba duše moje od početka."},{"vNo":"17 ","txt":"Srce moje bijaše pritisnuto žalošću s vremena na vrijeme, jer se plaših da zbog tvrdoće srdaca vaših Gospod Bog vaš ne iziđe u punini gnjeva svojega na vas, tako da vi budete odbačeni i uništeni zauvijek;"},{"vNo":"18 ","txt":"Ili tako da kletva dođe na vas tijekom mnogih naraštaja; te vi budete pohođeni mačem, i glađu, i budete omraženi, te budete vođeni u skladu s voljom i sužanjstvom đavlovim."},{"vNo":"19 ","txt":"O, sinovi moji, kako želim da sve ovo ne dođe na vas, već da budete narod izabran i povlašten od Gospoda. No gle, volja njegova neka bude; jer putovi su njegovi pravednost zauvijek."},{"vNo":"20 ","txt":"I on reče: Ukoliko budete obdržavali zapovijedi moje, napredovat ćete u zemlji; no, ukoliko ne budete obdržavali zapovijedi moje, bit ćete isključeni iz nazočnosti moje."},{"vNo":"21 ","txt":"I evo, da bi duša moja mogla imati radost u vama, i da bi srce moje moglo napustiti ovaj svijet s veseljem zbog vas, da me tuga i žalost ne bi oborili u grob, ustanite iz praha, sinovi moji, i budite ljudi, i budite odlučni s jednim umom i jednim srcem, ujedinjeni u svemu, da ne padnete u sužanjstvo;"},{"vNo":"22 ","txt":"Da ne budete prokleti teškom kletvom; i također, da ne navučete nezadovoljstvo pravednoga Boga na se, sve do propasti, da, vječne propasti i duše i tijela."},{"vNo":"23 ","txt":"Probudite se, sinovi moji; odjenite oklop pravednosti. Otresite verige kojima ste okovani, i iziđite iz mraka, i ustanite iz praha."},{"vNo":"24 ","txt":"Ne bunite se više protiv brata svojega, čija viđenja bijahu veličanstvena, i koji obdržavaše zapovijedi od vremena kad napustismo Jeruzalem; i koji bijaše oruđe u rukama Božjim, dovodeći nas u zemlju obećanu; jer da ne bijaše njega, morali bismo izginuti od gladi u divljini; ipak, vi mu nastojaste oduzeti život; da, i on pretrpi mnogo žalosti zbog vas."},{"vNo":"25 ","txt":"I silno se plašim i drhtim zbog vas, da će on trpjeti ponovno; jer gle, vi ga optužiste da je tražio moć i vlast nad vama; no, ja znadem da on nije tražio ni moć ni vlast nad vama, nego je tražio slavu Božju i vječnu dobrobit vašu."},{"vNo":"26 ","txt":"I vi mrmljaste, jer on bijaše otvoren prema vama. Kažete da se služio oštrinom; kažete da bijaše srdit na vas; no gle, oštrina njegova bijaše oštrina moći riječi Božje, koja bijaše u njemu; a to što vi zovete srdžbom bijaše istina, u skladu s onom koja je u Bogu, koju on ne mogaše obuzdati, očitujući smjelo o bezakonjima vašim."},{"vNo":"27 ","txt":"I mora svakako biti da moć Božja mora biti s njime, toliko da vam on zapovijeda te se morate pokoriti. No gle, to ne bijaše on, već to bijaše Duh Gospodnji koji bijaše u njemu, koji otvori usta njegova da zbori te ih ne mogaše zatvoriti."},{"vNo":"28 ","txt":"A sad, sine moj, Lamane, a i Lemuele i Same, a i sinovi moji koji ste sinovi Jišmaelovi, gle, budete li poslušali glas Nefijev, nećete propasti. I budete li ga poslušali ostavljam vam blagoslov, da, i to svoj prvi blagoslov."},{"vNo":"29 ","txt":"No, ne budete li ga poslušali oduzimam svoj prvi blagoslov, da, i to svoj blagoslov, i on će ostati na njemu."},{"vNo":"30 ","txt":"A sad, Zorame, govorim tebi: Gle, ti si sluga Labanov; ipak, bio si izveden iz zemlje jeruzalemske, i znadem da si pravi prijatelj sinu mojem, Nefiju, zauvijek."},{"vNo":"31 ","txt":"Stoga, jer si bio vjeran, potomstvo tvoje bit će blagoslovljeno s potomstvom njegovim, da prebiva u blagostanju dugo na licu ove zemlje; i ništa, doli bezakonja među njima, neće naškoditi ili smetati blagostanju njihovom na licu ove zemlje zauvijek."},{"vNo":"32 ","txt":"Stoga, budete li obdržavali zapovijedi Gospodnje, Gospod je posvetio ovu zemlju za sigurnost potomstva tvojega s potomstvom sina mojega."}]}