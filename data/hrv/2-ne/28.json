{"heading":"Mnoge lažne crkve bit će podignute u posljednjim danima — One će podučavati lažne, isprazne i bezumne nauke — Otpadništvo će biti rasprostranjeno zbog lažnih učitelja — Đavao će bjesnjeti u srcima ljudi — On će podučavati sve vrste lažnih nauka. Oko 559–545. pr. Kr.","prevAbbr":"2-ne","prevNo":27,"nextAbbr":"2-ne","nextNo":29,"chapterTitle":"2 Nefi 28","verses":[{"vNo":"1 ","txt":"A sad gle, braćo moja, govorah vam onako kako me Duh nagna; stoga znadem da se to zasigurno mora dogoditi."},{"vNo":"2 ","txt":"A ono što će biti zapisano iz knjige bit će od velike vrijednosti djeci ljudskoj, a osobito potomstvu našemu, koje je ostatak doma Izraelova."},{"vNo":"3 ","txt":"Jer dogodit će se u onaj dan da crkve koje su podignute, ali ne za Gospoda, tad će jedna govoriti drugoj: Gle, ja, ja sam Gospodnja! A druge će govoriti: Ja, ja sam Gospodnja! I tako će svatko reći tko podigne crkve, ali ne za Gospoda —"},{"vNo":"4 ","txt":"I one će se sukobiti jedna s drugom; i svećenici će se njihovi sukobiti jedan s drugim, i podučavat će učenošću svojom, i nijekati Duha Svetoga, koji daje izričaj."},{"vNo":"5 ","txt":"I oni niječu moć Boga, Sveca Izraelova; i govore narodu: Poslušajte nas, i čujte našu odredbu; jer gle, nema Boga danas, jer Gospod i Otkupitelj izvrši djelo svoje, i on dade moć svoju ljudima;"},{"vNo":"6 ","txt":"Gle, poslušajte odredbu moju; reknu li da ima čudo izvedeno rukom Gospodnjom, ne vjerujte tome; jer danas on nije Bog čudesa; on izvrši djelo svoje."},{"vNo":"7 ","txt":"Da, i bit će mnogih koji će govoriti: Jedite, pijte i budite veseli, jer sutra ćemo umrijeti; i bit će dobro s nama."},{"vNo":"8 ","txt":"A bit će također mnogih koji će govoriti: Jedite, pijte i budite veseli; ipak, bojte se Boga — on će opravdati kad počinite malo grijeha; da, lažite malo, iskoristite drugoga zbog riječi njegovih, iskopajte jamu bližnjemu svome; nema štete u tome; i činite sve to, jer sutra ćemo umrijeti; a budemo li krivi, Bog će nas išibati s nekoliko udaraca, i naposljetku ćemo biti spašeni u kraljevstvu Božjem."},{"vNo":"9 ","txt":"Da, i bit će mnogih koji će podučavati na ovaj način, lažne i isprazne i bezumne nauke, i oni će biti naduti u srcima svojim, i nastojat će duboko sakriti namisli svoje od Gospoda; a djela će njihova biti u tami."},{"vNo":"10 ","txt":"A krv svetaca vapit će iz zemlje protiv njih."},{"vNo":"11 ","txt":"Da, svi oni skrenuše s puta; postadoše iskvareni."},{"vNo":"12 ","txt":"Zbog oholosti, i zbog lažnih učitelja, i lažnog nauka, crkve njihove postadoše iskvarene, i crkve su njihove uznosite; zbog oholosti one su nadute."},{"vNo":"13 ","txt":"Oni pljačkaju siromašne radi sjajnih svetišta svojih; oni pljačkaju siromašne radi sjajne odjeće svoje; i progone krotke i siromašne u srcu, zato što su u oholosti svojoj naduti."},{"vNo":"14 ","txt":"Oni drže ukočene vratove i uzdignute glave; da, i zbog oholosti, i opačine, i odvratnostī, i bludništava, svi zastraniše osim nekolicine, koji su ponizni sljedbenici Kristovi; ipak, oni su vođeni, tako da u mnogim slučajevima griješe, jer su podučavani po odredbama ljudskim."},{"vNo":"15 ","txt":"O mudri, i učeni, i bogati, koji su naduti u oholosti srdaca svojih, i svi oni koji propovijedaju lažne nauke, i svi oni koji čine bludništva, i izopačuju pravi put Gospodnji, jao, jao, jao njima, govori Gospod Bog Svemogući, jer će biti bačeni dolje u pakao!"},{"vNo":"16 ","txt":"Jao onima što odvraćaju pravednike kao da su ništavni i govore pogrdno protiv onoga što je dobro, i govore da nije ni od kakve vrijednosti! Jer dan će doći kad će Gospod Bog brzo pohoditi žitelje zemlje; i u taj dan kad budu potpuno ogrezli u bezakonju oni će izginuti."},{"vNo":"17 ","txt":"No gle, ako se žitelji zemlje pokaju za opačinu i odvratnosti svoje, neće biti uništeni, govori Gospod nad Vojskama."},{"vNo":"18 ","txt":"No gle, ta moćna i odvratna crkva, bludnica cijele zemlje, mora se stropoštati na zemlju, i velik mora biti pad njezin."},{"vNo":"19 ","txt":"Naime, kraljevstvo se đavlovo mora uzdrmati, a oni koji mu pripadaju moraju svakako biti potaknuti na pokajanje, ili će ih đavao ščepati vječnim verigama svojim, a oni će biti podjareni na srdžbu, te će propasti;"},{"vNo":"20 ","txt":"Jer gle, u onaj će dan on bjesnjeti u srcima djece ljudske i podjarivati ih na srdžbu protiv onoga što je dobro."},{"vNo":"21 ","txt":"A druge će smirivati, i uljuljati ih u tjelesnu sigurnost, te će oni govoriti: Sve je dobro u Sionu; da, Sion napreduje, sve je dobro — i tako đavao vara duše njihove, i odvodi ih oprezno dolje u pakao."},{"vNo":"22 ","txt":"I gle, druge on zavodi laskanjem, i kaže im da nema pakla; i govori im: Ja nisam đavao, jer ga nema — i tako on šapuće u uši njihove, sve dok ih ne ščepa užasnim verigama svojim, odakle nema izbavljenja."},{"vNo":"23 ","txt":"Da, njih ščepaše smrt i pakao; a smrt, i pakao, i đavao, i svi koji su zahvaćeni njima moraju stati pred prijestolje Božje, da im bude suđeno prema djelima njihovim, odakle moraju poći na mjesto pripravljeno za njih, i to u jezero ognjeno i sumporno, koje je beskrajna muka."},{"vNo":"24 ","txt":"Zato jao onomu tko je opušten na Sionu!"},{"vNo":"25 ","txt":"Jao onomu koji viče: Sve je dobro!"},{"vNo":"26 ","txt":"Da, jao onomu koji sluša odredbe ljudske, i niječe moć Božju, i dar Duha Svetoga!"},{"vNo":"27 ","txt":"Da, jao onomu koji govori: Primismo, i ne trebamo više!"},{"vNo":"28 ","txt":"I ukratko, jao svima onima koji strepe, i srditi su zbog istine Božje! Jer gle, onaj koji je sazdan na stijeni prima je s veseljem; a onaj koji je sazdan na pjeskovitu temelju strepi da ne padne."},{"vNo":"29 ","txt":"Jao onomu koji će reći: Primismo riječ Božju, i ne trebamo više od riječi Božje, jer imamo dosta!"},{"vNo":"30 ","txt":"Jer gle, ovako govori Gospod Bog: Dat ću djeci ljudskoj redak za retkom, odredbu za odredbom, ovdje malo i ondje malo; i blagoslovljeni su oni koji poslušaju odredbe moje, i priklone uho savjetu mojemu, jer će naučiti mudrost; jer onome koji prima dat ću više; a onima koji će reći: Imamo dovoljno; njima će biti oduzeto i ono što imaju."},{"vNo":"31 ","txt":"Proklet je onaj koji stavlja uzdanje svoje u čovjeka, ili čini tijelo mišicom svojom, ili će poslušati odredbe ljudske, osim ako odredbe njihove ne budu dane moću Duha Svetoga."},{"vNo":"32 ","txt":"Jao poganima, govori Gospod Bog nad Vojskama! Jer premda ću im pružati ruku svoju iz dana u dan, oni će me zanijekati; ipak, bit ću im milosrdan, govori Gospod Bog, ako se pokaju i dođu k meni; jer ruka je moja ispružena cijeli dan, govori Gospod Bog nad Vojskama."}]}