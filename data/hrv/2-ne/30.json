{"heading":"Obraćeni pogani bit će ubrojeni u narod saveza — Mnogi Lamanci i Židovi povjerovat će riječi i postat će očaravajući — Izrael će biti obnovljen, a opaki uništeni. Oko 559–545. pr. Kr.","prevAbbr":"2-ne","prevNo":29,"nextAbbr":"2-ne","nextNo":31,"chapterTitle":"2 Nefi 30","verses":[{"vNo":"1 ","txt":"I evo gle, ljubljena braćo moja, htio bih vam govoriti; jer ja, Nefi, ne bih htio dopustiti da vi pomislite kako ste pravedniji no što će pogani biti. Jer gle, osim ako ne budete obdržavali zapovijedi Božje, svi ćete sigurno propasti; a zbog riječi koje bijahu izrečene ne trebate držati da su pogani posvema uništeni."},{"vNo":"2 ","txt":"Jer gle, kažem vam da je onoliko pogana koliko ih se pokaje Gospodnji narod saveza; a onoliko Židova koliko ih se ne pokaje bit će odbačeno; jer Gospod ne sklapa saveza ni s kime doli s onima koji se pokaju i povjeruju u Sina njegova, koji je Svetac Izraelov."},{"vNo":"3 ","txt":"A sad, htio bih prorokovati nešto više o Židovima i poganima. Naime, nakon što knjiga o kojoj govorah bude izišla na vidjelo, i bude napisana poganima, i zapečaćena ponovno za Gospoda, bit će mnogih koji će povjerovati riječima što su zapisane; i oni će ih prenijeti ostatku potomstva našega."},{"vNo":"4 ","txt":"I tad će ostatak potomstva našega doznati o nama, kako iziđosmo iz Jeruzalema, i da su oni potomci Židova."},{"vNo":"5 ","txt":"I evanđelje Isusa Krista bit će naviješteno među njima; stoga, oni će biti vraćeni k spoznaji o ocima svojim, i također k spoznaji o Isusu Kristu, koja bijaše postojala među ocima njihovim."},{"vNo":"6 ","txt":"I tada će se uzradovati; jer će znati da im je to blagoslov iz ruke Božje; i njihove ljuske tame počet će spadati s očiju njihovih; i mnogi naraštaji neće preminuti među njima, a oni će biti čist i očaravajući narod."},{"vNo":"7 ","txt":"I dogodit će se da će Židovi, koji su raspršeni, također početi vjerovati u Krista; i počet će se sabirati na licu zemlje; i svi oni koji povjeruju u Krista također će postati očaravajući narod."},{"vNo":"8 ","txt":"I dogodit će se da će Gospod Bog otpočeti djelo svoje među svim narodima, plemenima, jezicima i pucima, da ostvari obnovu naroda svojega na zemlji."},{"vNo":"9 ","txt":"I s pravednošću će Gospod Bog suditi siromašnima, i koriti s nepristranošću za krotke na zemlji. I udarit će zemlju palicom usta svojih; a dahom usana svojih pogubit će opake."},{"vNo":"10 ","txt":"Naime, vrijeme brzo dolazi kad će Gospod Bog uzrokovati veliku podjelu među narodom, i opake će uništiti; a poštedjet će narod svoj, da, čak i bude li tako da mora uništiti opake ognjem."},{"vNo":"11 ","txt":"I pravednost će biti pojas bokova njegovih, a vjernost pojas slabina njegovih."},{"vNo":"12 ","txt":"I tad će vuk prebivati s janjetom; a leopard će ležati s kozlićem, a tele, i lavić, i tovljenik zajedno; a djetešce će ih voditi."},{"vNo":"13 ","txt":"I krava će i medvjedica pasti; mladunčad njihova ležat će zajedno; a lav će jesti slamu kao govedo."},{"vNo":"14 ","txt":"I dojenče će se igrati nad rupom gujinom, a dijete koje prestade sisati stavljat će ruku svoju na zmijinje leglo."},{"vNo":"15 ","txt":"Oni neće nanositi bol niti uništavati na svoj svetoj gori mojoj; jer će zemlja biti puna spoznaje o Gospodu kao što vode prekrivaju more."},{"vNo":"16 ","txt":"Dakle, tajne svih naroda bit će otkrivene; da, sve će biti otkriveno djeci ljudskoj."},{"vNo":"17 ","txt":"Nema ničega što je tajno, a da neće biti objavljeno; nema djela tame, a da neće biti očitovano na svjetlosti; i nema ničega što je zapečaćeno na zemlji, a da neće biti otpečaćeno."},{"vNo":"18 ","txt":"Stoga, sve što bijaše objavljeno djeci ljudskoj u taj će dan biti objavljeno; a Sotona neće više imati moć nad srcima djece ljudske dugo vremena. A sad, ljubljena braćo moja, okončavam besjede svoje."}]}