{"heading":"Poziv je dan da se uđe u počinak Gospodnji — Molite se s pravom nakanom — Duh Kristov omogućuje ljudima da raspoznaju dobro od zla — Sotona uvjerava ljude da niječu Krista i čine zlo — Proroci očituju dolazak Kristov — Vjerom se čudesa čine i anđeli poslužuju — Ljudi se trebaju nadati vječnom životu i prianjati uz dobrotvornost. Oko 401–421. po. Kr.","prevAbbr":"moro","prevNo":6,"nextAbbr":"moro","nextNo":8,"chapterTitle":"Moroni 7","verses":[{"vNo":"1 ","txt":"A sad ja, Moroni, pišem nekoliko riječi oca svojega, Mormona, koje on izgovori o vjeri, nadi i dobrotvornosti; jer na ovaj način on govoraše narodu, dok ih podučavaše u sinagogi koju oni bijahu izgradili kao bogoštovno mjesto."},{"vNo":"2 ","txt":"A sad ja, Mormon, govorim vama, ljubljena braćo moja; i milošću Boga Oca, i Gospodina našega Isusa Krista, i svetom voljom njegovom, zbog dara poziva njegovog meni, dopušteno mi je govoriti vam ovaj put."},{"vNo":"3 ","txt":"Stoga, govorio bih vama koji ste od crkve, koji ste mirni sljedbenici Kristovi, i koji zadobiste dostatnu nadu po kojoj možete ući u počinak Gospodnji, od sada nadalje sve dok ne otpočinete s njim na nebu."},{"vNo":"4 ","txt":"A sad, braćo moja, sudim ovo o vama zbog mirnoga hoda vašega s djecom ljudskom."},{"vNo":"5 ","txt":"Jer sjećam se riječi Božje koja kaže: Po djelima njihovim prepoznat ćete ih; jer ako su djela njihova dobra, tada su i oni dobri."},{"vNo":"6 ","txt":"Jer gle, Bog reče da čovjek koji je zao ne može činiti ono što je dobro; jer prinosi li dar, ili se moli Bogu, osim ako ne učini to s pravom nakanom, ne koristi mu ništa."},{"vNo":"7 ","txt":"Jer gle, to mu se ne uračunava kao pravednost."},{"vNo":"8 ","txt":"Jer gle, ako čovjek koji je zao daje dar, on to čini nevoljko; stoga mu se to uračunava jednako kao da uskrati dar; stoga se on smatra zlim pred Bogom."},{"vNo":"9 ","txt":"I isto se također uračunava u zlo čovjeku ako se moli, a ne s pravom nakanom srca; da, i ne koristi mu ništa, jer Bog ne prima nikoga takvog."},{"vNo":"10 ","txt":"Stoga, čovjek koji je zao ne može činiti ono što je dobro; niti će dati dobar dar."},{"vNo":"11 ","txt":"Jer gle, gorak izvor ne može proizvesti dobru vodu; niti može dobar izvor proizvesti gorku vodu; stoga, čovjek koji je sluga đavlov ne može slijediti Krista; a ako slijedi Krista, ne može biti sluga đavlov."},{"vNo":"12 ","txt":"Stoga, sve što je dobro dolazi od Boga; a ono što je zlo dolazi od đavla; jer đavao je neprijatelj Bogu, i bori se protiv njega neprestance, te poziva i mami na grijeh, i da se čini ono što je zlo neprestance."},{"vNo":"13 ","txt":"No gle, ono što je od Boga poziva i mami da se čini dobro neprestance; stoga, sve što poziva i mami da se čini dobro, i da se ljubi Boga, i da mu se služi, nadahnuto je od Boga."},{"vNo":"14 ","txt":"Stoga pripazite, ljubljena braćo moja, da ne prosudite ono što je zlo da je od Boga, ili ono dobro i od Boga da je od đavla."},{"vNo":"15 ","txt":"Jer gle, braćo moja, dano vam je da sudite, kako biste mogli raspoznati dobro od zla; a način kako suditi tako je jasan, da biste mogli znati sa savršenom spoznajom, kao što je razlikovati danje svjetlo od tamne noći."},{"vNo":"16 ","txt":"Jer gle, Duh je Kristov dan svakomu čovjeku, da može raspoznavati dobro od zla; stoga vam pokazujem način kako suditi; jer sve što poziva da se čini dobro, i što nuka da se vjeruje u Krista, poslano je moću i darom Kristovim; stoga možete znati sa savršenom spoznajom da je to od Boga."},{"vNo":"17 ","txt":"No, što god nuka ljude da čine zlo, i ne vjeruju u Krista, i niječu ga, i ne služe Bogu, tad možete znati sa savršenom spoznajom da je to od đavla; jer na taj način đavao djeluje, jer on ne nuka nijednog čovjeka da čini dobro, ne, niti jednoga; niti to čine anđeli njegovi; niti to čine oni koji mu se podlažu."},{"vNo":"18 ","txt":"A sad, braćo moja, videći da poznajete svjetlo prema kojem možete suditi, a to svjetlo jest svjetlo Kristovo, gledajte da ne sudite krivo; jer će se tim istim sudom kojim sudite i vama suditi."},{"vNo":"19 ","txt":"Stoga vas zaklinjem, braćo, da istražujete marljivo u svjetlu Kristovu kako biste mogli raspoznavati dobro od zla; a prigrlite li sve što je dobro, i ne osudite to, zacijelo ćete biti dijete Kristovo."},{"vNo":"20 ","txt":"A sad, braćo moja, kako je moguće da možete prigrliti sve što je dobro?"},{"vNo":"21 ","txt":"I sad dolazim do one vjere, o kojoj rekoh da ću govoriti; i reći ću vam način na koji možete prigrliti sve što je dobro."},{"vNo":"22 ","txt":"Jer gle, Bog poznaje sve, jer je od vijeka do vijeka, gle, on posla anđele da poslužuju djeci ljudskoj, da očituju o dolasku Kristovom; te da će u Kristu doći sve što je dobro."},{"vNo":"23 ","txt":"I Bog također navijesti prorocima, ustima svojim, da će Krist doći."},{"vNo":"24 ","txt":"I gle, postojahu raznoliki načini na koje on očitova nešto djeci ljudskoj, što bijaše dobro; i sve što je dobro dolazi od Krista; inače ljudi bijahu pali, i ništa im dobro ne mogaše doći."},{"vNo":"25 ","txt":"Stoga, posluživanjem anđela, i svakom riječju koja iziđe iz usta Božjih, ljudi počeše živjeti vjeru u Krista; i tako vjerom oni prigrliše sve što je dobro; i tako bijaše sve do dolaska Kristova."},{"vNo":"26 ","txt":"A nakon što on dođe ljudi također bijahu spašeni vjerom u ime njegovo; i vjerom oni postaju sinovi Božji. I zasigurno, živoga mi Krista, on izreče ove riječi ocima našim, govoreći: Što god zaištete Oca u ime moje, što je dobro, u vjeri vjerujući da ćete primiti, gle, bit će vam učinjeno."},{"vNo":"27 ","txt":"Stoga, ljubljena braćo moja, da li čudesa prestadoše zato što Krist uziđe na nebo, i sjede zdesna Bogu, da zatraži od Oca svoja prava na milosrđe koja ima nad djecom ljudskom?"},{"vNo":"28 ","txt":"Jer on ispuni svrhe zakona, i on polaže pravo na sve one koji imaju vjeru u njega; a oni koji imaju vjeru u njega prionut će uza sve što je dobro; stoga on zagovara stvar djece ljudske; i on prebiva vječno na nebesima."},{"vNo":"29 ","txt":"I zato što on učini ovo, ljubljena braćo moja, da li čudesa prestadoše? Gle, kažem vam: Ne; niti anđeli prestadoše posluživati djeci ljudskoj."},{"vNo":"30 ","txt":"Jer gle, oni su podložni njemu, da poslužuju u skladu s riječju zapovijedi njegove, pokazujući se onima jake vjere i čvrsta uma u svakom obliku bogobojaznosti."},{"vNo":"31 ","txt":"A dužnost je službeništva njihova pozivati ljude na pokajanje, te ispunjavati i činiti djelo saveza Očevih, koje on sklopi s djecom ljudskom, pripravljati put među djecom ljudskom, navješćujući riječ Kristovu izabranim posudama Gospodnjim, da bi oni mogli svjedočiti o njemu."},{"vNo":"32 ","txt":"I tako čineći Gospod Bog pripravlja put da ostali ljudi mogu imati vjeru u Krista, tako da bi Duh Sveti mogao imati mjesto u srcima njihovim, u skladu s moću njegovom; i na taj način ostvaruje Otac saveze koje sklopi s djecom ljudskom."},{"vNo":"33 ","txt":"A Krist reče: Budete li imali vjeru u me imat ćete moć da činite sve što je poželjno po meni."},{"vNo":"34 ","txt":"I on reče: Pokajte se, svi vi krajevi zemaljski, i dođite k meni, i krstite se u ime moje, i imajte vjeru u me, tako da možete biti spašeni."},{"vNo":"35 ","txt":"A sad, ljubljena braćo moja, ako je to tako da je sve ovo istinito što vam izgovorih, a Bog će vam pokazati, s moću i velikom slavom u posljednji dan, da to jest istinito, i ako je to istinito, je li dan čudesa prestao?"},{"vNo":"36 ","txt":"Ili, prestadoše li se anđeli ukazivati djeci ljudskoj? Ili uskrati li im on moć Duha Svetoga? Ili hoće li, tako dugo dok vrijeme bude trajalo, ili zemlja bude stajala, ili jedan čovjek bude na licu njezinu koji može biti spašen?"},{"vNo":"37 ","txt":"Gle, kažem vam: Ne; jer vjerom se čudesa čine; i vjerom se anđeli ukazuju i poslužuju ljudima; stoga, ako ovo prestade, jao djeci ljudskoj, jer to je zbog nevjere, i sve je isprazno."},{"vNo":"38 ","txt":"Jer nitko ne može biti spašen, prema riječima Kristovim, osim ako ne budu imali vjeru u ime njegovo; stoga, ako ovo prestade, tad i vjera prestade; i strašno je stanje čovjekovo, jer oni su kao da otkupljenje ne bijaše izvršeno."},{"vNo":"39 ","txt":"No gle, ljubljena braćo moja, ja sudim bolje o vama, jer sudim da imate vjeru u Krista zbog krotkosti vaše; jer ako nemate vjere u njega tad niste podobni biti ubrojeni među narod crkve njegove."},{"vNo":"40 ","txt":"I opet, ljubljena braćo moja, govorio bih vam o nadi. Kako biste mogli dosegnuti vjeru, osim ako ne budete imali nadu?"},{"vNo":"41 ","txt":"A što je to čemu se trebate nadati? Gle, kažem vam da ćete imati nadu kroz pomirenje Kristovo i moć uskrsnuća njegova, da ćete biti uzdignuti u život vječni, i to zbog vjere vaše u njega u skladu s obećanjem."},{"vNo":"42 ","txt":"Stoga, ima li čovjek vjeru, mora svakako imati nadu; jer bez vjere ne može biti nikakve nade."},{"vNo":"43 ","txt":"I opet, gle kažem vam da on ne može imati ni vjeru ni nadu, osim ako ne bude krotak, i ponizna srca."},{"vNo":"44 ","txt":"Ako je tako, njegova su vjera i nada uzaludne, jer nitko nije prihvatljiv pred Bogom, osim krotkih i poniznih u srcu; a ako je čovjek krotak i ponizan u srcu, i priznaje moću Duha Svetoga da Isus jest Krist, on mora svakako imati dobrotvornost; jer nema li dobrotvornosti nije ništa; stoga mora svakako imati dobrotvornost."},{"vNo":"45 ","txt":"A dobrotvornost trpi dugo, i dobrostiva je, i ne zavidi, i nije naduta, ne traži svoje, ne razdražuje se lako, ne misli zlo, i ne raduje se bezakonju već se raduje istini, podnosi sve, vjeruje svemu, nada se svemu, izdržava sve."},{"vNo":"46 ","txt":"Stoga, ljubljena braćo moja, nemate li dobrotvornosti, ništa ste, jer dobrotvornost nikad ne prestaje. Stoga prionite uz dobrotvornost, koja je najveća od svega, jer sve mora prestati —"},{"vNo":"47 ","txt":"No, dobrotvornost je čista Kristova ljubav, i ona traje zauvijek; i tko se god nađe obuzet njome u posljednji dan, bit će dobro s njim."},{"vNo":"48 ","txt":"Stoga, ljubljena braćo moja, molite se Ocu svom snagom srca, da možete biti ispunjeni ovom ljubavlju, koju on dade svima koji su pravi sljedbenici Sina njegova, Isusa Krista; da možete postati sinovi Božji; da kad se on pojavi mi budemo poput njega, jer ćemo ga vidjeti onakva kakav jest; da možemo imati tu nadu; da možemo biti očišćeni kao što je on čist. Amen."}]}