{"heading":"Krštenje male djece je zla odvratnost — Mala su djeca živa u Kristu zbog Pomirenja — Vjera, pokajanje, krotkost i skromnost srca, primanje Duha Svetoga i ustrajanje do svršetka vode k spasenju. Oko 401–421. po. Kr.","prevAbbr":"moro","prevNo":7,"nextAbbr":"moro","nextNo":9,"chapterTitle":"Moroni 8","verses":[{"vNo":"1 ","txt":"Poslanica oca mojega Mormona pisana meni, Moroniju; a bijaše mi napisana ubrzo nakon poziva mojega na službeništvo. I na ovaj mi način on pisa, govoreći:"},{"vNo":"2 ","txt":"Ljubljeni sine moj, Moroni, radujem se silno što se Gospodin tvoj Isus Krist spomenuo tebe, i što te pozva na službeništvo svoje, i na sveto djelo svoje."},{"vNo":"3 ","txt":"I ja se uvijek spominjem tebe u molitvama svojim, neprestance se moleći Bogu Ocu u ime Svetoga Djeteta njegova Isusa, da te on, svojom beskonačnom dobrotom i milošću, sačuva ustrajnošću vjere u ime njegovo do svršetka."},{"vNo":"4 ","txt":"A sad, sine moj, govorim ti o onomu što me žalosti silno; jer me žalosti što prepiranja nastaju među vama."},{"vNo":"5 ","txt":"Jer, ako doznadoh istinu, bijaše prepiranja među vama gledom na krštenje malene djece vaše."},{"vNo":"6 ","txt":"A sad, sine moj, želim da radite marljivo, kako bi se ta grozna pogreška uklonila između vas; naime, s tom nakanom napisah ovu poslanicu."},{"vNo":"7 ","txt":"Jer odmah nakon što bijah saznao ovo o vama, zapitah Gospoda o tomu. I riječ mi Gospodnja dođe moću Duha Svetoga, govoreći:"},{"vNo":"8 ","txt":"Poslušaj riječi Krista, Otkupitelja svojega, Gospoda svojega i Boga svojega. Gle, ne dođoh na svijet pozivati pravedne, nego grešnike na pokajanje; zdravi ne trebaju liječnika, već oni koji su bolesni; stoga, malena su djeca zdrava, jer nisu sposobna počiniti grijeh; stoga je kletva Adamova skinuta s njih u meni, tako da nema moći nad njima; a zakon obrezanja dokinut je u meni."},{"vNo":"9 ","txt":"I na ovaj mi način Duh Sveti očitova riječ Božju; stoga, ljubljeni sine moj, znadem da je ozbiljno ruglo pred Bogom da krstite malenu djecu."},{"vNo":"10 ","txt":"Gle, kažem ti da podučavaš ovo — pokajanje i krštenje za one koji su odgovorni i sposobni počiniti grijeh; da, podučavaj roditelje da se moraju pokajati i biti kršteni, i poniziti se kao malena djeca njihova, i svi će oni biti spašeni s malenom djecom svojom."},{"vNo":"11 ","txt":"A malena djeca njihova ne trebaju pokajanje, niti krštenje. Gle, krštenje je na pokajanje, da se ispune zapovijedi za otpust grijeha."},{"vNo":"12 ","txt":"No, malena su djeca živa u Kristu, i to od postanka svijeta; ako nije tako, Bog je pristran Bog, a i promjenjiv Bog, i gleda tko je tko; jer koliko li malene djece umrije bez krštenja!"},{"vNo":"13 ","txt":"Stoga, ako malena djeca ne mogu biti spašena bez krštenja, ona svakako otiđoše u beskrajni pakao."},{"vNo":"14 ","txt":"Gle, kažem ti da je onaj koji drži da malena djeca trebaju krštenje u žuči gorčine i u uzama bezakonja; jer on nema ni vjere, ni nade, ni dobrotvornosti; stoga, ako bi bio odbačen dok tako misli, morao bi svakako sići u pakao."},{"vNo":"15 ","txt":"Jer strašna je opačina držati da Bog spašava jedno dijete zbog krštenja, a drugo mora propasti zato što nema krštenja."},{"vNo":"16 ","txt":"Jao onima koji izopačuju putove Gospodnje na ovaj način, jer će propasti, osim ako se ne pokaju. Gle, govorim s odvažnošću, imajući ovlast od Boga; i ne bojim se što čovjek može učiniti; jer savršena ljubav odbacuje svaki strah."},{"vNo":"17 ","txt":"I ispunjen sam dobrotvornošću, a to je vječna ljubav; stoga, sva su djeca jednaka za mene; stoga ja ljubim malenu djecu savršenom ljubavlju; i ona su sva jednaka i dionici spasenja."},{"vNo":"18 ","txt":"Jer znadem da Bog nije pristran Bog, niti promjenjivo biće; već je on nepromjenjiv od sve vječnosti do sve vječnosti."},{"vNo":"19 ","txt":"Malena se djeca ne mogu kajati; stoga je strašna opačina nijekati čista milosrđa Božja prema njima, jer ona su sva živa u njemu zbog milosrđa njegova."},{"vNo":"20 ","txt":"A onaj koji kaže da malena djeca trebaju krštenje niječe milosrđa Kristova, i smatra ništavnim pomirenje njegovo i moć otkupljenja njegova."},{"vNo":"21 ","txt":"Jao takvima, jer su u opasnosti od smrti, pakla i beskrajne muke. Govorim ovo odvažno; Bog mi zapovjedi. Poslušajte ih i poklonite pažnju, ili će one stajati protiv vas pred sudištem Kristovim."},{"vNo":"22 ","txt":"Naime, vidite da su sva malena djeca živa u Kristu, a i svi oni koji su bez zakona. Jer moć otkupljenja dolazi na sve one koji nemaju zakona; stoga se onaj koji nije osuđen, to jest onaj koji nije pod osudom, ne može pokajati; i takvima krštenje ne koristi ništa —"},{"vNo":"23 ","txt":"Već je to ruglo pred Bogom, i niječe milosrđa Kristova, i moć Svetoga Duha njegova, i stavlja uzdanje u mrtva djela."},{"vNo":"24 ","txt":"Gle, sine moj, to ne smije biti; jer pokajanje je za one koji su pod osudom i pod kletvom prekršena zakona."},{"vNo":"25 ","txt":"A prvi plod pokajanja jest krštenje; a krštenje dolazi vjerom što dovodi do ispunjavanja zapovijedi; a ispunjavanje zapovijedi donosi otpust grijeha;"},{"vNo":"26 ","txt":"A otpust grijeha donosi krotkost, i skromnost srca; i zbog krotkosti i skromnosti srca dolazi pohod Duha Svetoga, a taj Tješitelj ispunjava nadom i savršenom ljubavlju, a ta ljubav traje marljivošću gledom na molitvu, sve dok svršetak ne dođe, kad će svi sveci prebivati s Bogom."},{"vNo":"27 ","txt":"Gle, sine moj, pisat ću ti ponovno ne iziđem li uskoro protiv Lamanaca. Gle, oholost ovoga naroda, to jest naroda Nefijaca, pokaza se uzrokom uništenja njihova, osim ako se ne pokaju."},{"vNo":"28 ","txt":"Moli se za njih, sine moj, da im pokajanje dođe. No gle, bojim se da se Duh prestade truditi oko njih; i u ovom dijelu zemlje oni također nastoje srušiti svu moć i ovlast koje dolaze od Boga; i niječu Duha Svetoga."},{"vNo":"29 ","txt":"I nakon što odbaciše toliko veliku spoznaju, sine moj, oni moraju ubrzo umrijeti, tako da će se ispuniti proroštva koja izrekoše proroci, kao i riječi samoga Spasitelja našega."},{"vNo":"30 ","txt":"Zbogom, sine moj, dok ti ne budem pisao, ili dok se ne susretnemo ponovno. Amen."}]}