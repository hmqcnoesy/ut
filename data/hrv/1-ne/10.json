{"heading":"Lehi predskazuje da će Židove zasužnjiti Babilonci — On kazuje o dolasku nekoga Mesije, Spasitelja i Otkupitelja među Židove — Lehi također kazuje o dolasku onoga koji će krstiti Jaganjca Božjega — Lehi kazuje o smrti i uskrsnuću Mesije — Uspoređuje raspršivanje i sabiranje Izraela sa stablom masline — Nefi govori o Sinu Božjem, o daru Duha Svetoga i o potrebi za pravednošću. Oko 600–592. pr. Kr.","prevAbbr":"1-ne","prevNo":9,"nextAbbr":"1-ne","nextNo":11,"chapterTitle":"1 Nefi 10","verses":[{"vNo":"1 ","txt":"I sad ja, Nefi, nastavljam davati izvješće na ovim pločama o postupcima svojim, te vladavini i službeništvu svojemu; dakle, da bih nastavio svoje izvješće, moram govoriti ponešto o djelima oca svojega, a i braće svoje također."},{"vNo":"2 ","txt":"Jer gle, dogodi se nakon što otac moj okonča govoriti riječi svoga sna, i također ih usrdno poticati da budu marljivi u svemu, on im govoraše o Židovima —"},{"vNo":"3 ","txt":"Da nakon što budu uništeni, pa i taj moćni grad Jeruzalem, i mnogi budu odvedeni zasužnjeni u Babilon, prema vremenu od Gospoda utvrđenomu, vratit će se ponovno, da, bit će vraćeni natrag iz sužanjstva; i nakon što budu vraćeni natrag iz sužanjstva, posjedovat će opet zemlju baštine svoje."},{"vNo":"4 ","txt":"Da, šest stotina godina otkako otac moj napusti Jeruzalem nekog će proroka Gospod Bog podignuti među Židovima — i to nekog Mesiju, ili, drugim riječima, nekog Spasitelja svijeta."},{"vNo":"5 ","txt":"I on također govoraše o prorocima, kako li ih velik broj posvjedoči o tome, gledom na toga Mesiju, o kojemu on govoraše, ili toga Otkupitelja svijeta."},{"vNo":"6 ","txt":"Dakle, sav ljudski rod bijaše u izgubljenom i palome stanju, i zauvijek će biti ne osloni li se na toga Otkupitelja."},{"vNo":"7 ","txt":"I on govoraše također o jednome proroku koji će doći prije Mesije, da pripravi put Gospodnji —"},{"vNo":"8 ","txt":"Da, štoviše, on će poći i vikati u divljini: Pripravite put Gospodnji, i poravnajte mu staze; jer stoji jedan među vama koga vi ne poznajete; i on je moćniji od mene, čiju svezu na obući nisam dostojan odriješiti. I mnogo govoraše otac moj o tome."},{"vNo":"9 ","txt":"I otac moj reče da će on krstiti u Betabari, s onu stranu Jordana; i također reče da će krstiti vodom; štoviše, da će krstiti Mesiju vodom."},{"vNo":"10 ","txt":"I nakon što krsti Mesiju vodom, vidjet će i dati svjedočanstvo da je krstio Jaganjca Božjeg, koji će odnijeti grijehe svijeta."},{"vNo":"11 ","txt":"I dogodi se, nakon što otac moj izgovori ove riječi, on govoraše braći mojoj o evanđelju koje će se propovijedati među Židovima, i također o propadanju Židova u nevjeru. I nakon što oni budu pogubili Mesiju, koji će doći, i nakon što on bude pogubljen, ustat će od mrtvih, i očitovat će se, po Duhu Svetomu, poganima."},{"vNo":"12 ","txt":"Da, štoviše, otac moj govoraše mnogo o poganima, i također o domu Izraelovu, da će oni biti uspoređeni s maslinom, čije će grane biti odlomljene i biti raspršene po svemu licu zemaljskom."},{"vNo":"13 ","txt":"Stoga, reče on, mora svakako biti da kao jedno tijelo budemo odvedeni u zemlju obećanu, te da se ispuni riječ Gospodnja, da ćemo biti raspršeni po svemu licu zemaljskom."},{"vNo":"14 ","txt":"I nakon što dom Izraelov bude raspršen, bit će sabrani ponovno; ili ukratko, nakon što pogani prime puninu evanđelja, naravne grane masline, ili ostaci doma Izraelova, bit će pricijepljeni, to jest, doći će do spoznaje o pravome Mesiji, Gospodu svomu i Otkupitelju svomu."},{"vNo":"15 ","txt":"I takvim jezikom otac moj prorokovaše i govoraše braći mojoj, a i mnogo više toga što ne zapisujem u ovu knjigu; jer zapisah onoliko od toga koliko bijaše prikladno za mene u drugu knjigu svoju."},{"vNo":"16 ","txt":"I sve to, o čemu govorah, bijaše učinjeno dok otac moj boravljaše u šatoru u dolini Lemuel."},{"vNo":"17 ","txt":"I dogodi se, nakon što ja, Nefi, čuvši sve riječi oca svojega, gledom na ono što on vidje u viđenju, a i ono što govoraše moću Duha Svetoga, moću koju primi vjerom u Sina Božjega — a Sin je Božji Mesija koji će doći — ja, Nefi, također željah da mogu vidjeti, i čuti, i znati o tome, moću Duha Svetoga, koji je dar Božji svima onima koji ga marljivo traže, kako u drevnim vremenima, tako i u vrijeme kada će se on očitovati djeci ljudskoj."},{"vNo":"18 ","txt":"Jer on je isti jučer, danas, i zauvijek; i put je pripravljen za sve ljude od postanka svijeta, bude li tako da se pokaju i dođu k njemu."},{"vNo":"19 ","txt":"Jer, onaj koji marljivo traži, naći će; i otajstva Božja bit će im razotkrivena moću Duha Svetoga, u ovim vremenima kako i u drevnim vremenima, i kako u drevnim vremenima tako i u vremenima koja će doći; stoga, tijek je Gospodnji jedan vječiti slijed."},{"vNo":"20 ","txt":"Zato sjeti se, o čovječe, za sve čine svoje bit ćeš doveden pred sud."},{"vNo":"21 ","txt":"Stoga, ako si nastojao postupati opako u danima kušnje svoje, tada si proglašen nečistim pred sudačkom stolicom Božjom, a ništa nečisto ne može prebivati s Bogom; stoga, moraš biti odbačen zauvijek."},{"vNo":"22 ","txt":"A Duh Sveti daje ovlast da trebam govoriti ove riječi, i ne zadržati ih za sebe."}]}