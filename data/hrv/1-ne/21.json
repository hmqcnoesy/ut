{"heading":"Mesija će biti svjetlo poganima i oslobodit će sužnje — Izrael će biti sabran s moću u posljednje dane — Kraljevi će biti njihovi skrbnici — Usporedi Izaija 49. Oko 588–570. pr. Kr.","prevAbbr":"1-ne","prevNo":20,"nextAbbr":"1-ne","nextNo":22,"chapterTitle":"1 Nefi 21","verses":[{"vNo":"1 ","txt":"I opet: Poslušaj, o dome Izraelov, svi vi koji ste odlomljeni i istjerani zbog opačine pastirā naroda mojega; da, svi vi koji ste odlomljeni, koji ste raspršeni posvuda, koji ste od naroda mojega, o dome Izraelov. Čujte me, o otoci, i poslušajte vi narodi iz daleka; Gospod me pozvao od rođenja; od utrobe majke moje spominjao je ime moje."},{"vNo":"2 ","txt":"I učinio je usta moja poput britkog mača; u sjeni ruke svoje sakrio me, i učinio me ulaštenom strijelom; u tobolcu svojem sakrio me;"},{"vNo":"3 ","txt":"I rekao mi je: Ti si sluga moj, o Izraele, u kom ću se proslaviti."},{"vNo":"4 ","txt":"Tad ja rekoh, trudio sam se uzalud, iscrpio sam snagu svoju nizašto i uzalud; zasigurno, moj je sud kod Gospoda, a djelo moje kod mog Boga."},{"vNo":"5 ","txt":"I evo, govori Gospod — što me načini od utrobe da mu budem sluga, da mu dovedem opet Jakova — iako Izrael nije sabran, ipak ću biti proslavljen u očima Gospodnjim, i Bog moj bit će snaga moja."},{"vNo":"6 ","txt":"I on reče: Prelagano je da mi budeš sluga da podigneš plemena Jakovljeva i obnoviš sačuvane od Izraela. Ja ću te postaviti i kao svjetlo poganima, da možeš biti spasenje moje do na kraj zemlje."},{"vNo":"7 ","txt":"Ovako govori Gospod, Otkupitelj Izraelov, Svetac njegov, onome koga čovjek prezire, onome nad kime se narodi gnušaju, sluzi vladarā: Kraljevi će vidjeti i ustati, i knezovi će se klanjati, zbog Gospoda koji je vjeran."},{"vNo":"8 ","txt":"Ovako govori Gospod: U prihvatljivo vrijeme ja sam te čuo, o otoci morski, i u dan spasenja ja sam ti pomogao; i sačuvat ću te, i dati ti slugu svoga kao savez za narod, da uspostavi zemlju, i učini da se naslijede opustjele baštine;"},{"vNo":"9 ","txt":"Da možeš kazati sužnjima: Pođite; onima koji sjede u tami: Pokažite se. Oni će pâsti kraj putova, i paše će njihove biti po svim uzvisinama."},{"vNo":"10 ","txt":"Neće gladovati ni žeđati, niti će ih žega ni sunce mučiti; jer onaj koji im iskazuje milosrđe vodit će ih, pored izvorā vode usmjeravat će ih."},{"vNo":"11 ","txt":"I učinit ću sve gore svoje putom, a ceste moje bit će uzvišene."},{"vNo":"12 ","txt":"A tad, o dome Izraelov, gle, ovi će doći izdaleka; i gle, ovi sa sjevera i sa zapada; a ovi iz zemlje sinimske."},{"vNo":"13 ","txt":"Pjevajte, o nebesa; i budi radosna, o zemljo; jer noge onih koji su na istoku bit će učvršćene; i zaorite pjesmom, o planine; jer oni više neće biti udarani; jer Gospod je utješio narod svoj, i iskazat će milosrđe svojim nevoljnima."},{"vNo":"14 ","txt":"No gle, Sion reče: Gospod me ostavi, i moj me Gospod zaboravi — no on će pokazati da nije tako."},{"vNo":"15 ","txt":"Jer može li žena zaboraviti dojenče svoje, tako da ne iskaže sućut sinu utrobe svoje? Da, one mogu zaboraviti, ipak, neću te ja zaboraviti, o dome Izraelov."},{"vNo":"16 ","txt":"Gle, urezao sam te u dlanove ruku svojih; zidovi tvoji neprestance su preda mnom."},{"vNo":"17 ","txt":"Djeca će tvoja hitati protiv rušilaca tvojih; a oni koji te opustošiše otići će od tebe."},{"vNo":"18 ","txt":"Uzdigni oči svoje oko sebe i pogledaj; svi ovi sabiru se zajedno, i doći će k tebi. I života mi moga, govori Gospod, zasigurno ćeš se zaodjenuti svima njima kao nakitom, i pričvrstit ćeš ih na se kao nevjesta."},{"vNo":"19 ","txt":"Jer tvoja opustošena i tvoja napuštena mjesta, i zemlja uništenja tvojega, bit će i sada pretijesni zbog žitelja; a oni koji te progutaše bit će daleko."},{"vNo":"20 ","txt":"Djeca koju ćeš roditi, nakon što izgubiš prvu, ponovno će u uši tvoje reći: Mjesto mi je pretijesno; daj mi mjesta da mogu prebivati."},{"vNo":"21 ","txt":"Tada ćeš reći u srcu svom: Tko mi rodi ove, s obzirom da izgubih djecu svoju, i da sam neplodna, zasužnjena, i krećem se od nemila do nedraga? I tko ih odgoji? Gle, bijah ostala sama; ovi, gdje su oni bili?"},{"vNo":"22 ","txt":"Ovako govori Gospod Bog: Gle, uzdignut ću ruku svoju poganima, i postaviti stijeg svoj narodu; i oni će donijeti sinove tvoje u naručju svojem, a kćeri tvoje nosit će na plećima svojim."},{"vNo":"23 ","txt":"I kraljevi će biti tvoji skrbnici, a kraljice njihove tvoje dojkinje; klanjat će ti se licem svojim prema zemlji, i lizati prah s nogu tvojih; i znat ćeš da sam ja Gospod; jer neće se posramiti oni koji me iščekuju."},{"vNo":"24 ","txt":"Jer, hoće li plijen biti otet moćniku, ili zakoniti sužnji izbavljeni?"},{"vNo":"25 ","txt":"No, ovako govori Gospod, doista će sužnji moćniku biti oduzeti, a plijen strašnoga bit će izbavljen; jer prepirat ću se s onim koji se prepire s tobom, i spasit ću djecu tvoju."},{"vNo":"26 ","txt":"I nahranit ću one koji te tlače vlastitim mesom njihovim; oni će se opiti vlastitom krvlju svojom kao slatkim vinom; i svako će tijelo znati da sam ja, Gospod, Spasitelj tvoj i Otkupitelj tvoj, Silni Jakovljev."}]}