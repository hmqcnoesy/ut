{"heading":"Lehi vodi svoju obitelj u divljinu pokraj Crvenoga mora — Oni ostavljaju svoj imetak — Lehi prinosi žrtvu Gospodu i uči svoje sinove da obdržavaju zapovijedi — Laman i Lemuel mrmljaju protiv svoga oca — Nefi je poslušan i moli se u vjeri; Gospod mu govori i on je izabran da vlada nad svojom braćom. Oko 600. pr. Kr.","prevAbbr":"1-ne","prevNo":1,"nextAbbr":"1-ne","nextNo":3,"chapterTitle":"1 Nefi 2","verses":[{"vNo":"1 ","txt":"Jer gle, dogodi se da Gospod govoraše ocu mome, da, i to u snu, i reče mu: Blagoslovljen si ti Lehi, zbog onoga što si učinio; a jer si bio vjeran i navješćivao ovome narodu ono što ti zapovjedih, gle, oni ti nastoje oduzeti život."},{"vNo":"2 ","txt":"I dogodi se, Gospod zapovjedi ocu mome, i to u snu, da povede obitelj svoju i otiđe u divljinu."},{"vNo":"3 ","txt":"I dogodi se da on bijaše poslušan riječi Gospodnjoj, stoga učini kako mu Gospod zapovjedi."},{"vNo":"4 ","txt":"I dogodi se da on otiđe u divljinu. I on ostavi kuću svoju i zemlju baštine svoje, i zlato svoje, i srebro svoje, i dragocjenosti svoje, i ne uze ništa sa sobom, osim obitelji svoje, i zaliha, i šatora, te otiđe u divljinu."},{"vNo":"5 ","txt":"I siđe on blizu graničnih predjela pokraj obale Crvenoga mora; i putovaše divljinom graničnim predjelima koji su bliže Crvenomu moru; i putovaše divljinom s obitelji svojom, koja se sastojaše od majke moje, Sarije, te starije braće moje, a oni bijahu Laman, Lemuel, i Sam."},{"vNo":"6 ","txt":"I dogodi se, nakon što putovaše tri dana divljinom, on podignu šator svoj u dolini uz obalu rijeke vodene."},{"vNo":"7 ","txt":"I dogodi se da on sagradi žrtvenik od kamenja, te prinese prinos Gospodu, i dade zahvale Gospodu Bogu našemu."},{"vNo":"8 ","txt":"I dogodi se da on prozva rijeku imenom Laman, i ona se izlijevaše u Crveno more, a dolina bijaše u graničnim predjelima blizu ušća njezina."},{"vNo":"9 ","txt":"I kad otac moj vidje da se vode rijeke izlijevaju u vrelo Crvenoga mora, on prozbori Lamanu, govoreći: O kad bi ti mogao biti poput ove rijeke, neprestance tekući u vrelo sve pravednosti!"},{"vNo":"10 ","txt":"I on također govoraše Lemuelu: O kad bi ti mogao biti poput ove doline, čvrst i postojan, te nepokolebljiv u obdržavanju zapovijedi Gospodnjih!"},{"vNo":"11 ","txt":"Evo, to on govoraše zbog tvrdovratosti Lamana i Lemuela, jer gle, oni mrmljahu u mnogome protiv oca svoga, jer on bijaše vidovnjak, te ih izvede iz zemlje jeruzalemske, da ostave zemlju baštine svoje, i zlato svoje, i srebro svoje, i dragocjenosti svoje, da izginu u divljini. I rekoše da on to učini zbog bezumnih umišljaja srca svoga."},{"vNo":"12 ","txt":"I tako Laman i Lemuel, pošto bijahu najstariji, mrmljahu protiv oca svoga. A mrmljahu, jer ne poznavahu djelovanja onoga Boga koji ih bijaše stvorio."},{"vNo":"13 ","txt":"Niti vjerovahu da bi Jeruzalem, taj moćni grad, mogao biti uništen prema riječima proroka. I oni bijahu poput Židova što bijahu u području Jeruzalema, koji nastojahu oduzeti život ocu mojemu."},{"vNo":"14 ","txt":"I dogodi se da otac moj govoraše njima u dolini Lemuel, s moću, pošto bijaše ispunjen Duhom, sve dok tijela njihova ne uzdrhtaše pred njim. I on ih postidi, te se ne usudiše zaustiti protiv njega; stoga učiniše kako im on zapovjedi."},{"vNo":"15 ","txt":"A otac moj boravljaše u šatoru."},{"vNo":"16 ","txt":"I dogodi se da ja, Nefi, kako bijah veoma mlad, ipak kako bijah krupna stasa, i također kako imadoh velikih želja upoznati otajstva Božja, stoga zavapih ka Gospodu; i gle, on me pohodi, i smekša srce moje tako da povjerovah svim riječima što ih otac moj bijaše izgovorio; stoga se ne pobunih protiv njega poput braće moje."},{"vNo":"17 ","txt":"I govorah Samu, otkrivši mu ono što mi Gospod očitova svojim Svetim Duhom. I dogodi se da on povjerova u riječi moje."},{"vNo":"18 ","txt":"No gle, Laman i Lemuel ne htjedoše poslušati riječi moje; i pošto bijah žalostan zbog tvrdoće srdaca njihovih, zavapih Gospodu za njih."},{"vNo":"19 ","txt":"I dogodi se da mi Gospod prozbori, govoreći: Blagoslovljen si ti, Nefi, zbog vjere tvoje, jer si me tražio marljivo, sa skromnošću srca."},{"vNo":"20 ","txt":"I ukoliko budete obdržavali zapovijedi moje, napredovat ćete, i bit ćete dovedeni do zemlje obećane; da, i to zemlje koju sam pripravio za vas; da, zemlje koja je poizbor nad svim drugim zemljama."},{"vNo":"21 ","txt":"A ukoliko se braća tvoja budu pobunila protiv tebe, bit će isključena iz nazočnosti Gospodnje."},{"vNo":"22 ","txt":"I ukoliko ti budeš obdržavao zapovijedi moje, bit ćeš postavljen za vladara i učitelja nad braćom svojom."},{"vNo":"23 ","txt":"Jer gle, u onaj dan kada se pobune protiv mene, ja ću ih prokleti, i to teškom kletvom, i oni neće imati nikakve moći nad potomstvom tvojim, osim ako se ono također ne pobuni protiv mene."},{"vNo":"24 ","txt":"A bude li tako da se pobune protiv mene, oni će biti bič potomstvu tvojemu, kako bi ih potakli da se mene spomenu."}]}