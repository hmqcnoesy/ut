{"heading":"Izrael će biti raspršen po cijelom licu zemaljskom — Pogani će njegovati i hraniti Izrael evanđeljem u posljednje dane — Izrael će biti sabran i spašen, a opaki će gorjeti poput strni — Kraljevstvo đavlovo bit će uništeno, a Sotona će biti svezan. Oko 588–570. pr. Kr.","prevAbbr":"1-ne","prevNo":21,"nextAbbr":"2-ne","nextNo":1,"chapterTitle":"1 Nefi 22","verses":[{"vNo":"1 ","txt":"I tad se dogodi, nakon što ja, Nefi, bijah pročitao ovo što bijaše urezano na mjedenim pločama, moja mi braća priđoše i rekoše mi: Što znači ovo što si pročitao? Gle, treba li to razumjeti u skladu s onim što je duhovno, što će se dogoditi po duhu, a ne tijelu?"},{"vNo":"2 ","txt":"I ja im, Nefi, rekoh: Gle, to bijaše očitovano proroku glasom Duha; jer po Duhu se sve otkriva prorocima, što će doći na djecu ljudsku po tijelu."},{"vNo":"3 ","txt":"Stoga, ono o čemu čitah ono je što se odnosi na ono što je i vremenito i duhovno; jer čini se da će dom Izraelov prije ili kasnije biti raspršen po svemu licu zemaljskom, a i među sve narode."},{"vNo":"4 ","txt":"I gle, ima ih mnogo koji su već izgubljeni iz sjećanja onih koji su u području Jeruzalema. Da, veći dio svih plemena bijaše odveden; i oni su raspršeni od nemila do nedraga po otocima morskim; a gdje su, nitko od nas ne zna, osim što znamo da bijahu odvedeni."},{"vNo":"5 ","txt":"A pošto bijahu odvedeni, to se prorokovaše gledom na njih, a i gledom na sve one koji će kasnije biti raspršeni i izmiješani s drugima, zbog Sveca Izraelova; jer protiv njega će oni otvrdnuti srca svoja; stoga, bit će raspršeni među sve narode i bit će omraženi kod svih ljudi."},{"vNo":"6 ","txt":"Ipak, nakon što ih odnjeguju pogani, i Gospod uzdigne ruku svoju nad pogane, i postavi ih kao stijeg, a djeca njihova budu ponesena u naručju njihovu, i kćeri njihove budu ponesene na plećima njihovim, gle, to o čemu se govori jest doslovno; jer takvi su savezi Gospodnji s ocima našim; i to se odnosi na nas u danima budućim, a i svu braću našu koja su od doma Izraelova."},{"vNo":"7 ","txt":"I to znači da vrijeme dolazi kad će, nakon što sav dom Izraelov bude raspršen i izmiješan s drugima, Gospod Bog podignuti moćan narod među poganima, da, i to na licu ove zemlje; i oni će potomstvo naše raspršiti."},{"vNo":"8 ","txt":"I nakon što potomstvo naše bude raspršeno, Gospod će Bog krenuti s izvođenjem čudesnog djela među poganima, što će biti od velike vrijednosti potomstvu našemu; stoga, to je prispodobljeno tome kako ih pogani hrane i nose u naručju svojem i na plećima svojim."},{"vNo":"9 ","txt":"A to će također biti od vrijednosti poganima; i ne samo poganima, već i svem domu Izraelovom, te će otkriti saveze što ih Otac nebesa sklopi s Abrahamom, govoreći: U potomstvu će tvojemu sva plemena zemaljska biti blagoslovljena."},{"vNo":"10 ","txt":"I htio bih, braćo moja, da znadete kako sva plemena zemaljska ne mogu biti blagoslovljena, osim ako on ne ogoli mišicu svoju u očima narodā."},{"vNo":"11 ","txt":"Stoga, Gospod će Bog krenuti s ogoljivanjem mišice svoje u očima svih naroda, u ostvarivanju saveza svojih i evanđelja svojega onima koji su od doma Izraelova."},{"vNo":"12 ","txt":"Stoga, on će ih ponovno izvesti iz sužanjstva, i oni će biti sabrani u zemlje baštine svoje; i bit će izvedeni iz mraka i iz tame; i znat će da je Gospod Spasitelj njihov i Otkupitelj njihov, Silni Izraelov."},{"vNo":"13 ","txt":"A krv te moćne i odvratne crkve, koja je bludnica cijele zemlje, okrenut će se na njihove vlastite glave; jer će ratovati između sebe, a mač njihovih vlastitih ruku past će na njihove vlastite glave, i opit će se svojom vlastitom krvlju."},{"vNo":"14 ","txt":"I svaki narod koji će zaratiti protiv tebe, o dome Izraelov, okrenut će se jedan protiv drugoga, i past će u jamu koju iskopaše da u zamku uhvate ljude Gospodnje. I svi koji se bore protiv Siona bit će uništeni, i ta velika bludnica, koja izopači prave putove Gospodnje, da, ta moćna i odvratna crkva, stropoštat će se u prah i velik će biti pad njezin."},{"vNo":"15 ","txt":"Jer gle, govori prorok, vrijeme brzo dolazi kad Sotona neće više imati moći nad srcima djece ljudske; jer dan uskoro dolazi kad će svi oholi i oni koji postupaju opako biti poput strni; i dan dolazi kad moraju biti spaljeni."},{"vNo":"16 ","txt":"Jer vrijeme uskoro dolazi kad će se punina gnjeva Božjega izliti na svu djecu ljudsku; jer on neće dopustiti da opaki unište pravedne."},{"vNo":"17 ","txt":"Stoga, on će sačuvati pravedne moću svojom, čak i bude li tako da punina gnjeva njegova mora doći, a pravedni budu sačuvani, tako da neprijatelji njihovi budu uništeni ognjem. Stoga, pravedni se ne trebaju bojati; jer ovako govori prorok, oni će biti spašeni, pa makar i ognjem."},{"vNo":"18 ","txt":"Gle, braćo moja, kažem vam da to mora uskoro doći; da, štoviše, krv, i oganj, i dimna sumaglica moraju doći; i to mora nužno biti na licu ove zemlje; i to dolazi ljudima po tijelu bude li tako da oni otvrdnu srca svoja protiv Sveca Izraelova."},{"vNo":"19 ","txt":"Jer gle, pravedni neće izginuti; jer vrijeme zasigurno mora doći kad će svi oni koji se bore protiv Siona biti odbačeni."},{"vNo":"20 ","txt":"I Gospod će zasigurno pripraviti put narodu svojemu, tako da će se ispuniti riječi Mojsijeve, koje on kaza, govoreći: Proroka će vam Gospod Bog vaš podignuti, poput mene; njega slušajte u svemu što god će vam govoriti. I dogodit će se da će svi oni koji ne poslušaju toga proroka biti isključeni iz naroda."},{"vNo":"21 ","txt":"I sad ja, Nefi, navješćujem vama, da je taj prorok, o kojem Mojsije govoraše, Svetac Izraelov; stoga, on će izricati sud u pravednosti."},{"vNo":"22 ","txt":"I pravedni se ne trebaju bojati, jer oni su ti koji neće biti zatrti. Nego je to kraljevstvo đavlovo, koje će se graditi među djecom ljudskom, a to je kraljevstvo uspostavljeno među onima koji su u tijelu —"},{"vNo":"23 ","txt":"Jer vrijeme će brzo doći da sve crkve koje se izgrađuju kako bi stjecale dobitak, i svi oni koji se uzdižu kako bi stekli moć nad ljudima, i oni koji se uzdižu kako bi postali omiljeni u očima svijeta, i oni koji traže požude tijela i ono što je od svijeta, te nastoje činiti svakovrsno bezakonje; da, ukratko, svi oni koji pripadaju kraljevstvu đavlovom, oni su ti koji se trebaju bojati, i drhtati, i strepiti; oni su ti koji moraju biti oboreni dolje u prah; oni su ti koji moraju biti spaljeni poput strni; i to je u skladu s riječima prorokovim."},{"vNo":"24 ","txt":"I vrijeme dolazi brzo kad pravedni moraju biti dovedeni na okup kao telad u staji, a Svetac Izraelov mora vladati u gospodstvu, i snazi, i moći, i velikoj slavi."},{"vNo":"25 ","txt":"I on sabire djecu svoju s četiri kraja zemlje; i broji ovce svoje, i one ga poznaju; i bit će jedno stado i jedan pastir; i on će pasti ovce svoje, i u njemu će one nalaziti pašu."},{"vNo":"26 ","txt":"A zbog pravednosti naroda njegova Sotona nema moći; stoga, on ne može biti odvezan u razdoblju od mnogo godina; jer nema moći nad srcima ljudi, jer oni prebivaju u pravednosti, a Svetac Izraelov kraljuje."},{"vNo":"27 ","txt":"I sad gle, ja, Nefi, govorim vam da sve to mora doći po tijelu."},{"vNo":"28 ","txt":"No gle, svi narodi, plemena, jezici i puci prebivat će u sigurnosti u Svecu Izraelovu, bude li tako da se pokaju."},{"vNo":"29 ","txt":"I sad ja, Nefi, okončavam; jer se ne usuđujem zasad govoriti dalje o tomu."},{"vNo":"30 ","txt":"Dakle, braćo moja, htio bih da shvatite kako je ono što bijaše zapisano na mjedenim pločama istinito; i to svjedoči da čovjek mora biti poslušan zapovijedima Božjim."},{"vNo":"31 ","txt":"Stoga, ne trebate držati da smo ja i otac moj jedini koji smo posvjedočili, i također podučavali o tome. Stoga, budete li poslušni zapovijedima i ustrajete li do svršetka, bit ćete spašeni u posljednji dan. I tako to jest. Amen."}]}