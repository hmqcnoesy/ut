{"heading":"Lehijevo će potomstvo primiti evanđelje od pogana u posljednjim danima — Sabiranje Izraela prispodobljuje se maslini čije će naravne grane biti ponovno pricijepljene — Nefi tumači viđenje stabla života i govori o pravdi Božjoj u razdvajanju opakih od pravednih. Oko 600–592. pr. Kr.","prevAbbr":"1-ne","prevNo":14,"nextAbbr":"1-ne","nextNo":16,"chapterTitle":"1 Nefi 15","verses":[{"vNo":"1 ","txt":"I dogodi se, nakon što ja, Nefi, bijah ponesen u Duhu, i vidjeh sve to, vratih se do šatora oca svojega."},{"vNo":"2 ","txt":"I dogodi se da ugledah braću svoju, i oni se prepirahu jedan s drugim o onome što im otac moj bijaše govorio."},{"vNo":"3 ","txt":"Jer on im doista govoraše mnogo toga velikog, što bijaše teško razumjeti, osim ako čovjek ne bi zapitao Gospoda; a kako oni bijahu otvrdnuli u srcima svojim, zato se ne oslanjahu na Gospoda kao što bi trebali."},{"vNo":"4 ","txt":"I evo ja se, Nefi, rastužih zbog tvrdoće srdaca njihovih, i također zbog onoga što bijah vidio, i jer znadoh da se to neizbježno mora dogoditi zbog velike opačine djece ljudske."},{"vNo":"5 ","txt":"I dogodi se da bijah svladan zbog nevolja svojih, jer smatrah da nevolje moje bijahu veće od svega, zbog uništenja naroda mojega, jer vidjeh pad njegov."},{"vNo":"6 ","txt":"I dogodi se, nakon što primih snagu, progovorih braći svojoj, želeći doznati od njih razlog prepirki njihovih."},{"vNo":"7 ","txt":"I oni rekoše: Gle, ne možemo razumjeti riječi koje otac naš govoraše o naravnim granama masline, a također i o poganima."},{"vNo":"8 ","txt":"A ja im rekoh: Jeste li upitali Gospoda?"},{"vNo":"9 ","txt":"I oni mi rekoše: Nismo; jer nam Gospod ništa takvo ne otkriva."},{"vNo":"10 ","txt":"Gle, ja im rekoh: Kako to da ne obdržavate zapovijedi Gospodnje? Kako to da ćete propasti, zbog tvrdoće srdaca svojih?"},{"vNo":"11 ","txt":"Ne sjećate li se onoga što Gospod reče? — Ne otvrdnete li srca svoja, i budete li me pitali s vjerom, vjerujući da ćete primiti, s marom obdržavajući zapovijedi moje, zasigurno će vam to biti otkriveno."},{"vNo":"12 ","txt":"Gle, kažem vam da dom Izraelov bijaše uspoređen s maslinom, po Duhu Gospodnjem koji bijaše u ocu našemu; i gle, nismo li mi odlomljeni od doma Izraelova, i nismo li mi ogranak doma Izraelova?"},{"vNo":"13 ","txt":"A sad, ono što otac naš misli o pricjepljivanju naravnih grana kroz puninu pogana jest da u posljednje dane, kad potomstvo naše propadne u nevjeru, da, u razdoblju od mnogo godina, i mnogo naraštaja nakon što se Mesija očituje u tijelu djeci ljudskoj, tad će punina evanđelja Mesijina doći do pogana, a od pogana do ostatka potomstva našega —"},{"vNo":"14 ","txt":"I u taj će dan ostatak potomstva našega znati da je od doma Izraelova, i da je Gospodnji narod saveza; i tad će doznati i doći do spoznaje o svojim precima, a i do spoznaje o evanđelju Otkupitelja svojega, koje on posluživaše ocima njihovim; stoga, doći će do spoznaje o Otkupitelju svome i o samim pojedinostima nauka njegova, te će moći spoznati kako da dođu k njemu i budu spašeni."},{"vNo":"15 ","txt":"I tada, u taj dan, neće li se oni radovati i iskazivati hvalu vječnomu Bogu svome, stijeni svojoj i spasenju svome? Da, u taj dan, neće li oni primiti snagu i okrepu s pravoga trsa? Da, neće li prići pravome stadu Božjem?"},{"vNo":"16 ","txt":"Gle, kažem vam, Da; oni će se spominjati opet među domom Izraelovim; bit će pricijepljeni, budući da su naravna grana masline, na pravu maslinu."},{"vNo":"17 ","txt":"I to je ono što otac naš misli; i on misli da se to neće dogoditi sve dok ih pogani ne rasprše; i misli da će to doći putem pogana, kako bi Gospod mogao pokazati moć svoju poganima, baš zbog toga što će ga Židovi, to jest dom Izraelov, odbaciti."},{"vNo":"18 ","txt":"Stoga, otac naš ne govoraše samo o potomstvu našemu, već i o svemu domu Izraelovu, smjerajući na savez koji će se ispuniti u posljednje dane; a taj savez Gospod sklopi s ocem našim Abrahamom, govoreći: U potomstvu će tvojemu sva plemena zemaljska biti blagoslovljena."},{"vNo":"19 ","txt":"I dogodi se da im ja, Nefi, govorah mnogo o tome; da, govorah im o obnovi Židova u posljednje dane."},{"vNo":"20 ","txt":"I izložih im riječi Izaije, koji govoraše o obnovi Židova, to jest doma Izraelova; i nakon što budu obnovljeni, neće više biti izmiješani s drugima, niti će opet biti raspršeni. I dogodi se da ja izgovorih mnoge riječi braći svojoj, te se oni umiriše i poniziše pred Gospodom."},{"vNo":"21 ","txt":"I dogodi se da oni prozboriše meni ponovno, govoreći: Što znači ono što otac naš vidje u snu? Što znači stablo koje on vidje?"},{"vNo":"22 ","txt":"A ja im rekoh: To bijaše predodžba stabla života."},{"vNo":"23 ","txt":"A oni mi rekoše: Što znači željezna šipka koju otac naš vidje, što vođaše do stabla?"},{"vNo":"24 ","txt":"A ja im rekoh da to bijaše riječ Božja; i koji god budu poslušali riječ Božju, i čvrsto se nje budu držali, neće nikad propasti; niti će ih nápasti, niti goruće strijele protivnika moći svladati, tako da ih zaslijepe, kako bi ih to zavelo u propast."},{"vNo":"25 ","txt":"Stoga ih ja, Nefi, usrdno poticah da poklanjaju pažnju riječi Gospodnjoj; da, poticah ih svom jakošću duše svoje, i svom sposobnošću što je posjedovah, da poklanjaju pažnju riječi Božjoj i spomenu se obdržavati zapovijedi njegove uvijek, u svemu."},{"vNo":"26 ","txt":"A oni mi rekoše: Što znači rijeka vodena koju otac naš vidje?"},{"vNo":"27 ","txt":"I ja im rekoh da voda koju otac moj vidje bijaše prljavština; i toliko mu um bijaše zaokupljen drugim stvarima da on ne spozna prljavštinu vode."},{"vNo":"28 ","txt":"I rekoh im da to bijaše strašni bezdan, koji odvajaše opake od stabla života, a također i od svetaca Božjih."},{"vNo":"29 ","txt":"I rekoh im da to predstavljaše onaj strašni pakao, za koga mi anđeo reče da bijaše pripravljen za opake."},{"vNo":"30 ","txt":"I rekoh im kako otac naš uz to vidje da pravda Božja također odvajaše opake od pravednih; a sjaj njezin bijaše poput sjaja rasplamsale vatre, koja se uzdiže sve do Boga u vijeke vjekova, i nema kraja."},{"vNo":"31 ","txt":"A oni mi rekoše: Znači li to mučenje tijela u dane kušnje, ili to znači konačno stanje duše nakon smrti vremenita tijela, ili govori o onome što je vremenito?"},{"vNo":"32 ","txt":"I dogodi se, rekoh im da to predstavljaše ono što je i vremenito i duhovno; jer dan će doći kad im se mora suditi po djelima njihovim, da, i to djelima koje učini vremenito tijelo u dane kušnje njihove."},{"vNo":"33 ","txt":"Stoga, umru li u opačini svojoj, oni također moraju biti odbačeni, gledom na ono što je duhovno, što se odnosi na pravednost; stoga, moraju biti privedeni da stanu pred Boga, da im se sudi po djelima njihovim; a ako im djela bijahu prljavština, oni moraju svakako biti prljavi; a ako su prljavi, tad nikako ne mogu prebivati u kraljevstvu Božjem; kad bi to tako bilo, kraljevstvo Božje također bi moralo biti prljavo."},{"vNo":"34 ","txt":"No gle, kažem vam, kraljevstvo Božje nije prljavo, i ništa nečisto ne može ući u kraljevstvo Božje; stoga mora svakako postojati mjesto prljavštine pripravljeno za ono što je prljavo."},{"vNo":"35 ","txt":"A postoji mjesto pripravljeno, da, i to onaj strašni pakao o kojemu govorah, a đavao ga pripravi; stoga, završno stanje duša ljudskih jest da prebivaju u kraljevstvu Božjem, ili da budu istjerane zbog one pravde o kojoj govorah."},{"vNo":"36 ","txt":"Stoga, opaki su udaljeni od pravednih, a i od onoga stabla života, čiji je plod najdragocjeniji i najpoželjniji od svih drugih plodova; da, i on je najveći od svih darova Božjih. I tako ja govorah braći svojoj. Amen."}]}