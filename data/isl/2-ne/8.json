{"heading":"Á síðustu dögum mun Drottinn hugga Síon og safna saman Ísrael—Hinir endurleystu munu koma til Síonar með mikilli gleði—Samanber Jesaja 51 og 52:1–2. Um 559–545 f.Kr.","prevAbbr":"2-ne","prevNo":7,"nextAbbr":"2-ne","nextNo":9,"chapterTitle":"2. Nefí 8","verses":[{"vNo":"1 ","txt":"Hlýðið á mig, þér sem leggið stund á réttlæti. Lítið á hellubjargið, sem þér eruð af höggnir, og á brunnholuna, sem þér eruð úr grafnir."},{"vNo":"2 ","txt":"Lítið á Abraham, föður yðar, og á Söru, hana sem ól yður, því að hann einan kallaði ég og blessaði."},{"vNo":"3 ","txt":"Því að Drottinn huggar Síon, huggar allar rústir hennar. Hann gjörir auðn hennar sem Eden og heiði hennar sem aldingarð Drottins. Fögnuður og gleði mun finnast í henni, þakkargjörð og lofsöngur."},{"vNo":"4 ","txt":"Hlýð þú á mig, þú lýður minn, hlusta á mig, ó þú þjóð mín, því að frá mér mun lögmál út ganga og ég mun láta rétt minn ríkja sem ljós fyrir fólkið."},{"vNo":"5 ","txt":"Réttlæti mitt er nærri, hjálpræði mitt er á leiðinni og armleggur minn mun dæma fólkið. Fjarlægar heimsálfur vænta mín og leggja traust sitt á armlegg minn."},{"vNo":"6 ","txt":"Hefjið augu yðar til himna og lítið á jörðina hér neðra. Því að himnarnir munu leysast sundur sem reykur og jörðin eldast sem klæði og þeir, sem á henni búa, deyja á sama hátt. En hjálpræði mitt varir að eilífu og réttlæti mínu mun ekki linna."},{"vNo":"7 ","txt":"Hlýðið á mig, þér sem þekkið réttlætið, þú lýður, sem hefur lögmál mitt skráð í hjarta þínu. Óttist eigi spott manna og hræðist eigi smánaryrði þeirra."},{"vNo":"8 ","txt":"Því að mölur mun eyða þeim eins og klæði og ormur éta þá sem ull. En réttlæti mitt varir að eilífu og hjálpræði mitt frá kyni til kyns."},{"vNo":"9 ","txt":"Vakna þú, vakna þú! Íklæð þig styrkleika, þú armleggur Drottins. Vakna þú eins og fyrr á tíðum. Varst það ei þú, sem felldir Rahab og særðir drekann"},{"vNo":"10 ","txt":"Varst þú eigi sá, sem þurrkaðir upp hafið, vötn hins mikla djúps, sem gjörðir sjávardjúpin að vegi, svo að hinir endurleystu gætu komist yfir"},{"vNo":"11 ","txt":"Hinir endurleystu Drottins skulu því aftur hverfa og koma með fagnaðarsöng til Síonar, og ævarandi gleði og helgi skal hvíla yfir höfði þeim; þeir skulu öðlast fögnuð og gleði, en hryggð og andvarpan flýja."},{"vNo":"12 ","txt":"En ég er sá, já, ég er sá, sem huggar yður. Sjá, hver ert þú, sem hræðist mennina, er eiga að deyja, og mannsins son, sem felldur verður eins og grasið"},{"vNo":"13 ","txt":"En gleymir Drottni, skapara þínum, sem útþandi himnana og grundvallaði jörðina, og óttast stöðugt liðlangan daginn heift kúgarans, sem væri hann reiðubúinn til að tortíma þér. Og hvar er heift kúgarans"},{"vNo":"14 ","txt":"Útlaginn fjötraði hefur hraðan á, svo að hann verði leystur og deyi ekki í gryfjunni, né heldur skorti hann brauð."},{"vNo":"15 ","txt":"En ég er Drottinn Guð þinn, og mínar bylgjur gnúðu. Drottinn hersveitanna er nafn mitt."},{"vNo":"16 ","txt":"Og ég hef lagt mín orð í munn þér og skýlt þér undir skugga handar minnar til þess að gróðursetja himnana og grundvalla jörðina og til þess að segja við Síon: Sjá, þú ert minn lýður."},{"vNo":"17 ","txt":"Vakna, vakna, rís upp, Jerúsalem! Þú, sem drukkið hefur reiðibikar Drottins, er hönd hans rétti að þér. Vímubikarinn hefur þú teygað í botn—"},{"vNo":"18 ","txt":"Af öllum þeim sonum, sem hún hafði alið, var enginn til að leiða hana. Af öllum þeim sonum, sem hún hafði upp fætt, var enginn, sem tæki hana við hönd sér."},{"vNo":"19 ","txt":"Þessir tveir synir eru komnir til þín, sem aumka þig–-eyðingu þína, tortímingu, hungur og sverð–-en með hverjum á ég að hugga þig"},{"vNo":"20 ","txt":"Synir þínir liðu í ómegin, að þessum tveim undanskildum. Þeir liggja á hverju götuhorni eins og villiuxi í veiðineti, fullir af reiði Drottins, af hirtingarorðum Guðs þíns."},{"vNo":"21 ","txt":"Heyr því þetta, þú hin aðþrengda, þú sem drukkin ert, en þó ekki af víni:"},{"vNo":"22 ","txt":"Svo segir herra þinn, Drottinn og Guð þinn, sem flytur mál lýðs síns: Sjá, ég tek úr hendi þinni vímubikarinn, dreggjarnar úr skál reiði minnar. Þú skalt ekki framar af henni bergja."},{"vNo":"23 ","txt":"Ég fæ hana í hendur þeim, sem að þér þrengja, þeim er sögðu við sál þína: Varpa þér niður, svo að vér getum gengið á þér. Og þú varðst að gjöra líkama þinn sem gólf og götu fyrir vegfarendur."},{"vNo":"24 ","txt":"Vakna þú, vakna þú og íklæð þig styrkleika þínum, ó Síon. Klæð þig skrautklæðum þínum, ó Jerúsalem, þú hin heilaga borg. Því að enginn óumskorinn eða óhreinn skal framar inn í þig ganga."},{"vNo":"25 ","txt":"Hrist af þér rykið, rís þú og sest í sæti þitt, ó Jerúsalem. Losa af þér hálsfjötra þína, þú hin hertekna dóttir, Síon."}]}