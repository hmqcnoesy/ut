{"heading":"Повратак Лехијевих синова у Јерусалим ради добијања месинганих плоча – Лаван одбија да преда плоче – Нефи подстиче и храбри своју браћу – Лаван краде њихову својину и покушава да их погуби – Ламан и Лемуило ударају Нефија и Сама и бивају укорени од стране анђела. Око 600.–592. год. пре Христа.","prevAbbr":"1-ne","prevNo":2,"nextAbbr":"1-ne","nextNo":4,"chapterTitle":"1. Нефи 3","verses":[{"vNo":"1 ","txt":"И догоди се да се ја, Нефи, након разговора са Господом, вратих у шатор оца свога."},{"vNo":"2 ","txt":"И догоди се да ми он прозбори говорећи: Гле, усних сан у ком ми Господ заповеди да се ти и браћа твоја морате вратити у Јерусалим."},{"vNo":"3 ","txt":"Јер гле, Лаван има јеврејски запис, а и родословље предака мојих, а они су урезани на месинганим плочама."},{"vNo":"4 ","txt":"Стога ми Господ заповеди да ти и браћа твоја пођете у кућу Лаванову и затражите записе те их донесете овамо у дивљину."},{"vNo":"5 ","txt":"И ево, гле, браћа твоја гунђају говорећи да је тешко оно што од њих захтевам. Али гле, не захтевам то од њих ја, него је то заповест Господња."},{"vNo":"6 ","txt":"Зато, иди, сине мој, и бићеш повлашћен код Господа, јер ниси гунђао."},{"vNo":"7 ","txt":"И догоди се да ја, Нефи, рекох оцу своме: Поћи ћу и учинити оно што ми Господ заповеди, јер знам да Господ не даје заповести деци човечјој ако им не припреми пут да изврше оно што им заповеда."},{"vNo":"8 ","txt":"И догоди се да кад отац мој чу те речи, веома се обрадова, јер знаше да бејах благословен од Господа."},{"vNo":"9 ","txt":"А ја, Нефи, и браћа моја, упутисмо се у дивљину са шаторима својим да се попнемо у земљу јерусалимску."},{"vNo":"10 ","txt":"И догоди се да кад доспесмо до земље јерусалимске, ја и браћа моја међусобно се договарасмо."},{"vNo":"11 ","txt":"И бацисмо коцку – ко ће од нас поћи у кућу Лаванову. И догоди се да коцка паде на Ламана, те Ламан пође у кућу Лаванову и разговараше са њим док он сеђаше у кући својој."},{"vNo":"12 ","txt":"И затражи од Лавана записе који беху урезани на месинганим плочама, које садржаваху родословље оца мога."},{"vNo":"13 ","txt":"И гле, догоди се да се Лаван расрди, те га отера од себе и не хтеде да му да записе. Стога му каза: Гле, ти си разбојник и ја ћу те погубити!"},{"vNo":"14 ","txt":"Али, Ламан побеже од њега и исприча нам о ономе што Лаван беше учинио. И ми се веома ражалостисмо те браћа моја спремаху да се врате к оцу нашем у дивљину."},{"vNo":"15 ","txt":"Али, гле, ја им рекох: Тако жив био Господ и живи били ми, нећемо силазити оцу нашем у дивљину све док не извршимо оно што нам Господ заповеди."},{"vNo":"16 ","txt":"Стога, будимо верни у држању заповести Господњих. Сиђимо, дакле, у земљу баштине оца нашег, јер, гле, он остави злато и сребро и богатства сваковрсна. А све то учини ради заповести Господњих."},{"vNo":"17 ","txt":"Знаше, наиме, да Јерусалим мора бити уништен због опакости људи."},{"vNo":"18 ","txt":"Јер, гле, одбацише они речи пророка. Стога, када би отац мој боравио у земљи пошто му беше заповеђено да из земље побегне, гле, и он би такође страдао. Стога, свакако мора побећи из земље."},{"vNo":"19 ","txt":"И гле, мудрост је по Богу да се домогнемо тих записа, да можемо сачувати за децу своју језик очева својих;"},{"vNo":"20 ","txt":"А и да бисмо могли сачувати за њих речи које изговорише уста свих светих пророка које им беху предаване Духом и моћу Божјом, од постанка света па све до садашњег времена."},{"vNo":"21 ","txt":"И догоди се да таквим речима наговарах браћу своју да буду верни у држању заповести Божјих."},{"vNo":"22 ","txt":"И догоди се да сиђосмо у земљу баштине своје, и скуписмо злато своје и сребро своје и драгоцености своје."},{"vNo":"23 ","txt":"А кад то скуписмо, поново се попесмо до куће Лаванове."},{"vNo":"24 ","txt":"И догоди се да уђосмо к Лавану и затражисмо од њега да нам преда записе урезане на месинганим плочама, за које бисмо му дали злато своје и сребро своје и све драгоцености своје."},{"vNo":"25 ","txt":"И догоди се да кад Лаван беше видео иметак наш и да је он силно велик, полакоми се на њега, тако да нас истера напоље и посла слуге своје да нас погубе, како би се домогао иметка нашег."},{"vNo":"26 ","txt":"И догоди се да побегосмо пред слугама Лавановим и морасмо оставити иметак свој, те он паде у руке Лаванове."},{"vNo":"27 ","txt":"И догоди се да побегосмо у дивљину, а слуге Лаванове нас не сустигоше, те се сакрисмо у распуклину стене."},{"vNo":"28 ","txt":"И догоди се да се Ламан расрди на мене, а и на оца мога, али и Лемуило, јер он послуша речи Ламанове. Стога Ламан и Лемуило изговорише многе тешке речи нама, млађој браћи својој, а и шибом нас удараху."},{"vNo":"29 ","txt":"И догоди се да док нас шибом удараху, гле, анђео Господњи дође и стаде пред њих и прозбори им говорећи: Зашто шибом ударате млађег брата свога? Не знате ли да га Господ изабра да буде владар над вама и то због безакоња ваших? Гле, поново ћете се вратити у Јерусалим, а Господ ће предати Лавана у руке ваше."},{"vNo":"30 ","txt":"И пошто нам преста говорити, анђео отиде."},{"vNo":"31 ","txt":"А кад анђео отиде, Ламан и Лемуило опет почеше да гунђају, говорећи: Како је могуће да Господ преда Лавана у руке наше? Гле, моћан је човек и педесеторицом може заповедати, да, и чак педесеторицу може погубити, а како ли неће нас?"}]}