{"heading":"Сарија приговара Лехију – Обоје се радују повратку својих синова – Они приносе жртве – Месингане плоче садрже записе Мојсија и пророка – Плоче откривају Лехија као Јосифовог потомка – Лехи пророкује о свом потомству као и о чувању плоча. Око 600.–592. год. пре Христа.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1. Нефи 5","verses":[{"vNo":"1 ","txt":"И догоди се да кад сиђосмо у дивљину к оцу нашем, гле, испуни се он радошћу, а и мајка моја, Сарија, веома се обрадова, јер нас она заиста оплакиваше;"},{"vNo":"2 ","txt":"Јер сматраше да бејасмо страдали у дивљини, а и беше приговарала оцу моме говорећи му да је видовит човек, рекавши: Гле, извео си нас из земље баштине наше и синова мојих нема више, а и ми страдамо у дивљини."},{"vNo":"3 ","txt":"И таквим речима мајка моја беше приговарала оцу моме."},{"vNo":"4 ","txt":"И беше се догодило да јој отац мој прозбори, говорећи: Знам да сам видовит човек јер да у виђењу не видех дела Божја не бих познао доброту Божју, него бих остао у Јерусалиму и страдао са браћом својом."},{"vNo":"5 ","txt":"Али, гле, стекох земљу обећања, због чега се заиста радујем. Да, и знам да ће Господ избавити синове моје из руку Лаванових и опет их довести к нама, доле у дивљину."},{"vNo":"6 ","txt":"И таквим речима отац мој, Лехи, крепљаше мајку моју, Сарију, у погледу нас, док путовасмо дивљином ка земљи јерусалимској, да се домогнемо записа јеврејских."},{"vNo":"7 ","txt":"А кад се вратисмо шатору оца мога, гле, радост њихова беше потпуна и мајка се моја утеши."},{"vNo":"8 ","txt":"И она прозбори рекавши: Сад са сигурношћу знам да Господ заповеди мужу моме да побегне у дивљину. Да, а и са сигурношћу знам да Господ заштити синове моје и избави их из руку Лаванових и даде им моћ како би извршили оно што им Господ беше заповедио. И таквим речима она говараше."},{"vNo":"9 ","txt":"И догоди се да се радоваху веома, те принеше приносе и жртве паљенице Господу и дадоше хвалу Богу Израеловом."},{"vNo":"10 ","txt":"А кад исказаше хвале Богу Израеловом, отац мој, Лехи, узе записе који беху урезани на месинганим плочама, те их стаде истраживати од почетка."},{"vNo":"11 ","txt":"И опази да оне садрже пет књига Мојсијевих, које дају извештај о стварању света, као и о Адаму и Еви, који беху наши први родитељи;"},{"vNo":"12 ","txt":"А и запис о Јеврејима, од постанка, чак до почетка владавине Седекије, цара Јудиног;"},{"vNo":"13 ","txt":"А и пророштва светих пророка од постанка, чак до почетка владавине Седекије, а и многа пророштва изговорена устима Јеремијиним."},{"vNo":"14 ","txt":"И догоди се да отац мој, Лехи, на месинганим плочама нађе и родословље очева својих. Знаше, стога, да је потомак Јосифов, да, и то оног Јосифа који беше син Јаковљев, који беше продат у Египат и који беше сачуван руком Господњом, како би могао сачувати оца свога, Јакова, и све укућане његове да не страдају од глади."},{"vNo":"15 ","txt":"И они беху изведени из ропства, и из земље египатске, од истог Бога који их сачува."},{"vNo":"16 ","txt":"И тако отац мој, Лехи, откри родословље очева својих. А и Лаван беше потомак Јосифов, стога он и очеви његови вођаху записе."},{"vNo":"17 ","txt":"И ево, кад отац мој беше видео све ово, беше испуњен Духом и поче пророковати о потомству своме –"},{"vNo":"18 ","txt":"Да ће ове месингане плоче допрети до свих племена, колена, језика и народа који буду од потомства његовог."},{"vNo":"19 ","txt":"Он, дакле, рече да ове месингане плоче неће никада пропасти, нити ће икада временом потамнети. И пророкова много тога о потомству своме."},{"vNo":"20 ","txt":"И догоди се да до тада ја и отац мој држасмо заповести које нам Господ заповеди."},{"vNo":"21 ","txt":"И домогосмо се записа за које нам Господ заповеди и истраживасмо их и открисмо да су они пожељни, да, и то од велике вредности за нас, толико да бисмо могли сачувати заповести Господње деци својој."},{"vNo":"22 ","txt":"Стога, беше то мудрост по Господу да их носимо са собом док дивљином путовасмо према земљи обећања."}]}