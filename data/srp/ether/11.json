{"heading":"Ратови, расправе, и опакост преовлађују у животу Јаредоваца – Пророци предвиђају потпуно уништење Јаредоваца уколико се не покају – Народ одбацује речи пророка.","prevAbbr":"ether","prevNo":10,"nextAbbr":"ether","nextNo":12,"chapterTitle":"Етер 11","verses":[{"vNo":"1 ","txt":"И у дане Комове такође дођоше многи пророци, и прорицаху о уништењу тог великог народа уколико се не покају, и окрену Господу и оставе своја убиства и опакости."},{"vNo":"2 ","txt":"И догоди се да народ одбаци пророке, а они побегоше Кому ради заштите, јер народ покушаваше да их уништи."},{"vNo":"3 ","txt":"И они прорекоше Кому много тога, и он беше благословен сав остатак дана својих."},{"vNo":"4 ","txt":"И доживе дубоку старост, те роди Шиблома, и Шиблом завлада уместо њега. А брат Шибломов се побуни против њега, те започе силно велик рат у целој земљи."},{"vNo":"5 ","txt":"И догоди се да брат Шибломов учини да се усмрте сви пророци који прорицаху о уништењу народа;"},{"vNo":"6 ","txt":"И велика невоља беше у целој земљи, јер они беху сведочили да ће се велика клетва оборити на земљу, а и на народ, и да ће бити велико уништење међу њима, каквог још не беше на лицу земаљском, и да ће кости њихове бити као гомиле земље на лицу земаљском, уколико се не покају због опакости своје."},{"vNo":"7 ","txt":"И они не послушаше глас Господњи због опаких савеза својих. Стога започеше ратови и сукоби у целој земљи, а и велика глад и помори, толико да дође до великог уништења какво се не памти на лицу земаљском. А све се то догоди у дане Шибломове."},{"vNo":"8 ","txt":"И народ се поче кајати због безакоња свога, и онолико колико то чињаху Господ имаше милости према њима."},{"vNo":"9 ","txt":"И догоди се да Шиблом беше погубљен, а Сит беше одведен у ропство, и пребиваше у ропству све дане своје."},{"vNo":"10 ","txt":"И догоди се да Аха, син његов, доби царство, и он владаше над народом у све дане своје. И у дане своје чињаше свакојако безакоње, чиме изазва проливање много крви, и дана његових беше мало."},{"vNo":"11 ","txt":"А Етем, јер беше потомак Ахин, доби царство. И он такође у дане своје чињаше оно што је опако."},{"vNo":"12 ","txt":"И догоди се да у дане Етемове дођоше многи пророци и поново прорицаху народу. Да, прорицаху да ће их Господ потпуно уништити са лица земаљског уколико се не покају због безакоња својих."},{"vNo":"13 ","txt":"И догоди се да људи отврднуше срца своја и не послушаше речи њихове, и пророци се ожалостише и повукоше из народа."},{"vNo":"14 ","txt":"И догоди се да Етем извршаваше суд у опакости у све дане своје. И он роди Морона. И догоди се да Морон владаше уместо њега, и Морон чињаше оно што беше опако пред Господом."},{"vNo":"15 ","txt":"И догоди се да се подиже буна у народу због тог тајног савеза који беше склопљен ради стицања моћи и добитка. И појави се међу њима један човек моћан у безакоњу, и поведе борбу против Морона, у којој порази половину царства и ту половину царства задржа много година."},{"vNo":"16 ","txt":"И догоди се да га Морон порази и поново задоби царство."},{"vNo":"17 ","txt":"И догоди се да се појави још један моћан човек, а он беше потомак брата Јаредовог."},{"vNo":"18 ","txt":"И догоди се да он порази Морона и задоби царство. Стога Морон пребиваше у ропству сав остатак дана својих, и роди Коријантора."},{"vNo":"19 ","txt":"И догоди се да Коријантор пребиваше у ропству у све дане своје."},{"vNo":"20 ","txt":"И у дане Коријанторове такође изађоше многи пророци, и прорицаху о великим и чудесним стварима, и узвикиваху покајање народу и да ће уколико се не покају Господ Бог поново извршити суд над њима на потпуно уништење њихово;"},{"vNo":"21 ","txt":"И да ће Господ Бог послати, то јест, довести други народ да запоседне земљу, моћу својом, исто онако како доведе очеве њихове."},{"vNo":"22 ","txt":"А они одбацише све речи пророка, због тајне дружине своје и опаких одвратности."},{"vNo":"23 ","txt":"И догоди се да Коријантор роди Етера, и умре, проживевши у ропству све дане своје."}]}