{"heading":"Нефијци држе закон Мојсијев, радују се Христовом доласку и напредују у земљи – Многи пророци раде како би народ сачували на путу истине. Око 399.–361. год. пре Христа.","prevAbbr":"enos","prevNo":1,"nextAbbr":"omni","nextNo":1,"chapterTitle":"Јаром 1","verses":[{"vNo":"1 ","txt":"Ево, гле, ја, Јаром, пишем нешто речи по заповести оца свога, Еноша, да би се сачувало родословље наше."},{"vNo":"2 ","txt":"А како су ове плоче мале и како је све ово написано са намером да користи браћи нашој, Ламанцима, стога је потребно да мало пишем. Али, нећу писати о пророковањима својим, нити о откривењима својим. Јер шта бих више могао написати од оног што очеви моји написаше? Зар не открише они план спасења? Кажем вам, да, и то ми је довољно."},{"vNo":"3 ","txt":"Гле, потребно је да се много тога учини међу овим народом, због тврдоће срца њихових и глувоће ушију њихових и слепоће умова њихових и укочености вратова њихових. Ипак, Бог им је веома милостив и још их не збриса са лица земаљског."},{"vNo":"4 ","txt":"А међу нама има много оних који имају многа откривења, јер нису сви укочених вратова. И који год нису укочених вратова и имају веру имају заједништво са Светим Духом, који деци човечјој објављује према вери њиховој."},{"vNo":"5 ","txt":"И ево, гле, две стотине година беше прошло, а народ Нефијев ојача у земљи. Гледаху они да држе закон Мојсијев и дан Шабата светим за Господа. И не скрнављаху нити хуљаху. А закони земље беху веома строги."},{"vNo":"6 ","txt":"И беху расејани широм лица земаљског, а и Ламанци такође. А они беху много бројнији него што беху Нефијци. И љубљаху убиство и крв дивљачи пијаху."},{"vNo":"7 ","txt":"И догоди се да долажаху много пута на нас, Нефијце, у борбу. Али цареви наши и вође наше беху људи снажни у вери Господњој и поучаваху народ путевима Господњим. Стога се одупирасмо Ламанцима и збрисасмо их из земаља наших и почесмо утврђивати градове наше, то јест, свако место баштине наше."},{"vNo":"8 ","txt":"И веома се намножисмо и раширисмо по лицу земаљском и постадосмо веома богати у злату и у сребру и у драгоценостима и доброј изради у дрвету, у грађевини и у справама, а тако и у железу и бакру и месингу и челику, правећи разнолика оруђа свих врста за обрађивање земље, и ратно оружје. Да, оштру шиљасту стрелу и тоболац и стрелицу и копље, и извршавасмо сваковрсне припреме за рат."},{"vNo":"9 ","txt":"И пошто бејасмо тако припремљени за сукоб са Ламанцима, не напредоваху они против нас. Али, потврди се реч Господња коју Он рече очевима нашим, говорећи: Уколико будете држали заповести моје напредоваћете у земљи."},{"vNo":"10 ","txt":"И догоди се да пророци Господњи запретише народу нефијском, по речи Божјој, да не буду ли држали заповести него падну у преступ, биће истребљени са лица земаљског."},{"vNo":"11 ","txt":"Стога, пророци и свештеници и учитељи беху марљиво радили, опомињући са свом трпељивошћу народ на марљивост, поучавајући закону Мојсијевом и о намери због које беше дат, уверавајући их да ишчекују Месију и верују да ће Он доћи, као да већ јесте. И тако их они поучаваху."},{"vNo":"12 ","txt":"И догоди се да их, чинећи тако сачуваше од истребљења са лица земаљског, јер речју им срца пробадаху, стално их подстичући на покајање."},{"vNo":"13 ","txt":"И догоди се да две стотине тридесет и осам година прође у сталним ратовима и сукобима и расправама, током већег дела времена."},{"vNo":"14 ","txt":"И ја, Јаром, не пишем више, јер су плоче мале. Али гле, браћо моја, можете погледати друге плоче Нефијеве, јер гле, на њима су урезани записи о ратовима нашим, према записима царева, или онима за које они наредише да се напишу."},{"vNo":"15 ","txt":"А ове плоче предајем у руке сина свога, Омнија, како би се водиле према заповестима очева мојих."}]}