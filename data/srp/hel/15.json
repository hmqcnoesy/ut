{"heading":"Господ је укорио Нефијце зато што их воли – Обраћени Ламанци су чврсти и постојани у вери – У последње дане Господ ће бити милостив према Ламанцима. Око 6. год. пре Христа.","prevAbbr":"hel","prevNo":14,"nextAbbr":"hel","nextNo":16,"chapterTitle":"Хеламан 15","verses":[{"vNo":"1 ","txt":"И ево, љубљена браћо моја, гле, јављам вам да ће вам куће остати пусте уколико се не покајете."},{"vNo":"2 ","txt":"Да, не покајете ли се, жене ваше ће у дан у који буду дојиле имати велик разлог да наричу, јер ћете покушати да бежите а места за склониште неће бити. Да, и јао трудницама, јер ће бити тешке и не могу бежати. Стога ће бити изгажене и остављене да страдају."},{"vNo":"3 ","txt":"Да, јао овом народу који се назива народом Нефијевим уколико се не покаје, кад види све те знаке и чудеса који ће му бити показани. Јер гле, они беху изабран народ Господњи. Да, Он љубљаше народ Нефијев, а и караше га. Да, у дане безакоња његових караше га јер га љубљаше."},{"vNo":"4 ","txt":"Али гле, браћо моја, Ламанце омрзну јер дела њихова без престанка беху зла и то због безакоња предања очева њихових. Али гле, спасење им дође кроз проповедање Нефијаца, и с тим циљем Господ продужи дане њихове."},{"vNo":"5 ","txt":"И ја бих да ви увидите да је већи део њих на путу дужности својих и обазриво ходају пред Богом, и гледају да држе заповести Његове и одредбе Његове и судове Његове према закону Мојсијевом."},{"vNo":"6 ","txt":"Да, кажем вам да већи део њих то чини, и са неуморном марљивошћу се труде да би осталу браћу своју привели познању истине. Стога је много оних који свакодневно допуњују број њихов."},{"vNo":"7 ","txt":"Али гле, и сами знате, јер се осведочисте да сви они који су приведени познању истине, и да знају за опака и одвратна предања очева својих и наведени да поверују у Света писма, да, пророштва светих пророка која су записана, која их усмеравају ка вери у Господа, и покајању, оној вери и покајању који доводе до промене срца у њима –"},{"vNo":"8 ","txt":"Дакле, сви они који до тога дођоше, и сами знате да су чврсти и постојани у вери, и у ономе чиме беху учињени слободнима."},{"vNo":"9 ","txt":"И такође, знате да они закопаше своје ратно оружје и плаше се да га се лате да не би згрешили некако. Да, можете да видите да се они плаше да греше – јер гле, допустиће да их непријатељи њихови газе и убијају и неће подићи мачеве своје против њих, а све то због вере своје у Христа."},{"vNo":"10 ","txt":"И ево, због постојаности своје пошто поверују у оно у шта верују, наиме, због чврстине њихове када су једном просветљени, гле, Господ ће их благословити и продужити дане њихове, упркос безакоњу њиховом –"},{"vNo":"11 ","txt":"Да, чак и ако ишчезну у невери Господ ће продужити дане њихове, док не дође време о ком говораху очеви наши, а и пророк Зенос, и многи други пророци, о поновној обнови браће наше, Ламанаца, ка познању истине –"},{"vNo":"12 ","txt":"Да, кажем вам да се у последња времена обећања Господња протежу на браћу нашу, Ламанце. И упркос многим невољама које ће их снаћи и упркос томе што ће бити терани тамо-амо по лицу земаљском, и гоњени, и ударани и расејани на све стране, немајући места за склониште, Господ ће им бити милостив."},{"vNo":"13 ","txt":"А то је у складу са пророштвом, да ће поново бити приведени истинском познању, а то је познање о Откупитељу, и великом и правом Пастиру њиховом, и бити убројани међу овце Његове."},{"vNo":"14 ","txt":"Стога, кажем вам, биће боље њима него вама уколико се не покајете."},{"vNo":"15 ","txt":"Јер гле, да њима беху показана моћна дела која беху показана вама, да, њима који ишчезоше у невери због предања очева њихових, и сами можете видети да они никад више не би ишчезли у невери."},{"vNo":"16 ","txt":"Стога, говори Господ: Нећу их сасвим уништити, него ћу учинити да ми се у дан мудрости моје поново врате, говори Господ."},{"vNo":"17 ","txt":"И ево, гле, говори Господ, о народу нефијском: Не буду ли се покајали, и гледали да чине вољу моју, сасвим ћу их уништити, говори Господ, због невере њихове упркос многим моћним делима која учиних међу њима. И засигурно, тако жив био Господ, то ће доћи, говори Господ."}]}