{"heading":"Нефи наговара Господа да ратове замени глађу – Многи људи страдају – Они се кају, а Нефи моли Господа за кишу – Нефи и Лехи примају многа откривења – Гадијантонови разбојници се утврђују у земљи. Око 20.–6. год. пре Христа.","prevAbbr":"hel","prevNo":10,"nextAbbr":"hel","nextNo":12,"chapterTitle":"Хеламан 11","verses":[{"vNo":"1 ","txt":"И ево, догоди се у седамдесет и другој години владавине судија да се сукоби појачаше, толико да беху ратови широм целе земље међу свим народом Нефијевим."},{"vNo":"2 ","txt":"А беше то она тајна разбојничка дружина која обављаше то дело уништења и опакости. И тај рат трајаше целу ту годину. И седамдесет и треће године тај рат, такође, трајаше."},{"vNo":"3 ","txt":"И догоди се да те године Нефи завапи Господу, говорећи:"},{"vNo":"4 ","txt":"О, Господе, не допусти да овај народ буде мачем уништен, већ, о Господе, боље нека буде глад у земљи, да их подстакне да се сете Господа Бога свога, и можда се покају и окрену Теби."},{"vNo":"5 ","txt":"И тако беше учињено, у складу са речима Нефијевим. И беше велика глад у земљи, међу свим народом Нефијевим. И тако седамдесет и четврте године глад потраја, а дело уништења мачем преста, али због глади постаде тешко."},{"vNo":"6 ","txt":"И то дело уништења се настави и седамдесет и пете године. Јер земља беше ударена сушом, и не роди житом у време жита. И цела земља беше ударена, и то међу Ламанцима као и међу Нефијцима, тако да беху ударени дотле да на хиљаде страдаху у опакијим деловима земље."},{"vNo":"7 ","txt":"И догоди се да народ увиде да скоро страдаху од глади, и почеше се сећати Господа Бога свога, и почеше се сећати речи Нефијевих."},{"vNo":"8 ","txt":"И народ поче да моли врховне судије своје и предводнике своје да кажу Нефију: Гле, знамо да си човек Божји, и завапи, стога, Господу Богу нашем, да одврати глад од нас, да се не би испуниле све речи које ти рече о уништењу нашем."},{"vNo":"9 ","txt":"И догоди се да судије рекоше Нефију, према речима које народ хтеде. И догоди се да када Нефи виде да се народ покаја и понизи у кострети, он поново завапи Господу, говорећи:"},{"vNo":"10 ","txt":"О, Господе, гле овај народ се каје, и уклонише од себе дружину Гадијантонову, толико да она изумре, и у земљу сакри своје тајне замисли."},{"vNo":"11 ","txt":"Ево, о Господе, због те понизности њихове, хоћеш ли одвратити срџбу своју, и нека срџба Твоја буде задовољена уништењем оних опаких људи које већ уништи."},{"vNo":"12 ","txt":"О, Господе, хоћеш ли одвратити срџбу своју, да, жестоку срџбу своју, и учинити да ова глад престане у овој земљи."},{"vNo":"13 ","txt":"О, Господе, хоћеш ли ме послушати и учинити да буде по речима мојим, и послати кишу на лице земаљско, да би она донела род свој и жито своје у време жита."},{"vNo":"14 ","txt":"О, Господе, Ти послуша речи моје кад рекох: Нека буде глад, да би престао помор мачем. И ја знам да ћеш и сада послушати речи моје јер Ти рече: Покаје ли се овај народ, поштедећу га."},{"vNo":"15 ","txt":"Да, о Господе, и Ти видиш да се они покајаше, због глади и помора и уништења које се на њих обори."},{"vNo":"16 ","txt":"И ево, о Господе, хоћеш ли одвратити срџбу своју и поново испробати хоће ли Ти служити? И буде ли тако, о Господе, можеш их благословити у складу са речима које изговори."},{"vNo":"17 ","txt":"И догоди се да седамдесет и шесте године одврати Господ од народа срџбу своју, и учини да киша падне на земљу, толико да донесе род свој у време рода свога. И догоди се да роди житом својим у време жита свога."},{"vNo":"18 ","txt":"И гле, народ се радоваше и Бога слављаше, и сво лице земље беше испуњено радовањем. И више не настојаху да униште Нефија, већ га поштоваху као великог пророка и човека Божјег, који има велику моћ и власт које му Бог даде."},{"vNo":"19 ","txt":"А гле, Лехи, брат његов, ни мало не заостајаше за њим у погледу на оно што спада у праведност."},{"vNo":"20 ","txt":"И тако се догоди да народ Нефијев поче поново да напредује у земљи, и поче да изграђује своја пуста места, и поче да се множи и шири све док не прекри сво лице земље, и на северу и на југу, од мора западног до мора источног."},{"vNo":"21 ","txt":"И догоди се да се седамдесет и шеста година заврши у миру. И седамдесет и седма година започе у миру, а црква се прошири широм целог лица земље. И већина народа, и Нефијци и Ламанци, припадаху цркви, и имаху силно велик мир у земљи. И тако се заврши седамдесет и седма година."},{"vNo":"22 ","txt":"И имаху мир и седамдесет и осме године, осим нешто мало препирки због појединих делова учења које утемељише пророци."},{"vNo":"23 ","txt":"А седамдесет и девете године насташе многе препирке. Али, догоди се да Нефи и Лехи и многа браћа њихова која познаваху прави смисао учења, свакодневно имајући многа откривења, проповедаху, стога, народу, толико да те исте године окончаше препирке њихове."},{"vNo":"24 ","txt":"И догоди се да осамдесете године владавине судија над народом Нефијевим беше известан број одметника из народа Нефијевог, који неколико година раније беху прешли Ламанцима и преузели на себе име Ламанаца, а исто тако известан број оних који беху прави потомци Ламанаца, будући на срџбу подстакнути од њих, или од оних одметника, започеше, стога, рат против браће своје."},{"vNo":"25 ","txt":"И они чињаху убиство и пљачку, а затим би се повлачили натраг у планине и у дивљину и скровита места, скривајући се да не би били откривени, свакодневно примајући појачање своме мноштву, будући да беше одметника који им приступаху."},{"vNo":"26 ","txt":"И тако временом, да, и то током не много година, посташе они силно велика дружина разбојника, и проникнуше у све тајне замисли Гадијантонове. И тако они посташе разбојници Гадијантонови."},{"vNo":"27 ","txt":"Ево, гле, ти разбојници направише велику пропаст, да, управо велико уништење међу народом Нефијевим, а и међу народом ламанским."},{"vNo":"28 ","txt":"И догоди се да беше потребно да се заустави то дело уништења. Стога они послаше једну војску снажних људи у дивљину и у планине да пронађу ту дружину разбојника и да је униште."},{"vNo":"29 ","txt":"Али гле, догоди се да те исте године беху потиснути чак у земље своје. И тако се заврши осамдесета година владавине судија над народом Нефијевим."},{"vNo":"30 ","txt":"И догоди се почетком осамдесет и прве године да поново кренуше против те дружине разбојника, и многе уништише. И они, такође, беху похођени великим уништењем."},{"vNo":"31 ","txt":"И поново беху присиљени да се из дивљине и са планина врате у земље своје, због силно великог броја оних разбојника којима планине и дивљина обиловаху."},{"vNo":"32 ","txt":"И догоди се да се тако заврши та година. А разбојници се и даље умножаваху и постајаху јаки, толико да се супротставише целој војсци нефијској, а и ламанској. И они проузроковаше да велик страх обузме људе по свом лицу земаљском."},{"vNo":"33 ","txt":"Да, походише они, наиме, многе делове земље и чињаху велико уништење међу њима. Да, многе погубише, а друге заробљене одведоше у дивљину, да, а посебно жене њихове и децу њихову."},{"vNo":"34 ","txt":"Ево, то велико зло које снађе народ због безакоња његовог поново их подстакну да се сете Господа Бога свога."},{"vNo":"35 ","txt":"И тако се заврши осамдесет и прва година владавине судија."},{"vNo":"36 ","txt":"А осамдесет и друге године поново почеше да заборављају Господа Бога свога. А осамдесет и треће године почеше да јачају у безакоњу. И осамдесет и четврте године не исправише путеве своје."},{"vNo":"37 ","txt":"И догоди се да осамдесет и пете године постајаху све јачи и јачи у охолости својој, и опакости својој. И тако поново сазреваху за уништење."},{"vNo":"38 ","txt":"И тако се заврши осамдесет и пета година."}]}