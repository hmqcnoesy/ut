{"heading":"Самуило, Ламанац, прориче о уништењу Нефијаца уколико се не покају – Они и њихово богатство су проклети – Они избацују и каменују пророке, обузети су злим духовима, и траже срећу у чињењу безакоња. Око 6. год. пре Христа.","sectionHeading":"Пророштво Самуила Ламанца, Нефијцима.","prevAbbr":"hel","prevNo":12,"nextAbbr":"hel","nextNo":14,"chapterTitle":"Хеламан 13","verses":[{"vNo":"1 ","txt":"И ево, догоди се да осамдесет и шесте године Нефијци и даље осташе у опакости, да, у великој опакости, док Ламанци гледаху да строго држе заповести Божје, по закону Мојсијевом."},{"vNo":"2 ","txt":"И догоди се да те године беше неки Самуило, Ламанац, који дође у земљу Зарахемлу, и поче да проповеда народу. И догоди се да много дана проповедаше народу покајање, а они га истераше, и он се замало врати у своју сопствену земљу."},{"vNo":"3 ","txt":"Али гле, дође му глас Господњи да се поново врати и прориче народу све што му у срце дође."},{"vNo":"4 ","txt":"И догоди се да они не дозволише да уђе у град. Стога он оде и попе се на зид и испружи руке своје и повика јаким гласом, и прорицаше народу све што му Господ у срце стави."},{"vNo":"5 ","txt":"И он им рече: Гле, ја, Самуило, Ламанац, говорим речи Господње које ми Он у срце стави. И гле, Он у срце моје стави да кажем овом народу да мач правде виси над овим народом, и четири стотине година неће проћи а да мач правде не падне на овај народ."},{"vNo":"6 ","txt":"Да, тешко уништење очекује овај народ, и оно сигурно долази на овај народ и ништа не може да спасе овај народ осим покајања и вере у Господа Исуса Христа, који ће сигурно доћи на свет и много патити и бити погубљен за свој народ."},{"vNo":"7 ","txt":"И гле, анђео Господњи ми то објави и радосне вести донесе души мојој. И гле, бејах послат да и вама то објавим, да бисте имали радосне вести. Али гле, не хтедосте да ме примите."},{"vNo":"8 ","txt":"Стога, овако говори Господ: Због тврдође срца народа нефијског, уколико се не покају, узећу од њих реч своју, и повући ћу Духа свога од њих, и нећу их трпети више, а срца браће њихове окренућу против њих."},{"vNo":"9 ","txt":"И четири стотине година неће проћи пре него што учиним да буду ударени. Да, и походићу их мачем и глађу и помором."},{"vNo":"10 ","txt":"Да, походићу их у жестокој срџби својој, и биће оних од четвртог покољења, од непријатеља ваших, који ће доживети да виде ваше потпуно уништење, а то ће засигурно доћи уколико се не покајете, говори Господ. И они из четвртог покољења походиће ваше уништење."},{"vNo":"11 ","txt":"Али, покајете ли се и вратите Господу Богу своме, одвратићу срџбу своју, говори Господ. Да, овако говори Господ – Благословени су они који се покају и мени окрену, али јао ономе који се не покаје."},{"vNo":"12 ","txt":"Да, јао овом великом граду Зарахемли, јер гле, поштеђен је због оних који су праведни. Да, јао овом великом граду, јер опажам, говори Господ, да их је много, да, и то већина овог великог града, који ће отврднути срца своја против мене, говори Господ."},{"vNo":"13 ","txt":"Али, благословени су они који се покају, јер њих ћу поштедети. Али гле, да није праведних у овом великом граду, гле, наредио бих да огањ сиђе са неба и уништи га."},{"vNo":"14 ","txt":"Али гле, праведника ради поштеђен је. Али гле, долази време, говори Господ, када ћете истерати праведнике између себе. Тада ћете бити зрели за уништење. Да, јао овом велико граду због опакости и одвратности које су у њему."},{"vNo":"15 ","txt":"Да, и јао граду Гидеону, због опакости и одвратности које су у њему."},{"vNo":"16 ","txt":"Да, и јао свим градовима који су у земљи унаоколо, које поседују Нефијци, због опакости и одвратности које су у њима."},{"vNo":"17 ","txt":"И гле, клетва ће пасти на земљу, говори Господ над војскама, због дела народа који је у земљи, да због опакости њихове и одвратности њихових."},{"vNo":"18 ","txt":"И догодиће се, говори Господ над војскама, да, велик и истинит Бог наш, да ко год у земљу сакрије благо своје, више га неће поново наћи због велике клетве над том земљом, осим ако није праведан човек и скрива га за Господа."},{"vNo":"19 ","txt":"Јер хоћу, говори Господ, да благо своје скривају за мене. И проклети да су они који не скривају благо своје за мене, јер нико не скрива благо своје за мене сем праведника. А онај који не скрива благо своје за мене проклет је, а и то благо, и нико га неће откупити због клетве над том земљом."},{"vNo":"20 ","txt":"И доћи ће дан да ће скривати благо своје, јер ослонише срца своја на богатство. И пошто ослонише срца своја на богатство, и сакриваће благо своје кад буду бежали пред непријатељима својим, будући да га неће сакрити за мене, проклети да су они, а и благо њихово. И у онај дан биће ударени, говори Господ."},{"vNo":"21 ","txt":"Гле ви, народе овог великог града, и послушајте речи моје, да, послушајте речи које говори Господ, јер гле, Он каже да сте проклети због богатства свога, а и богатства ваша су проклета јер на њих ослонисте срца своја, и не послушасте речи онога који вам их даде."},{"vNo":"22 ","txt":"Не сећате се Господа Бога свога у погледу на оно чиме вас Он благослови, али се увек сећате богатства свога, не зато да се захвалите Господу Богу своме за њега. Да, срца ваша не теже Господу, већ се надимају због велике охолости, до хвалисања, и великог надимања, зависти, препирки, злобе, прогона и убистава и свакојаких безакоња."},{"vNo":"23 ","txt":"Из тог разлога Господ нареди да клетва дође на земљу, а и на богатство ваше, и то због безакоња ваших."},{"vNo":"24 ","txt":"Да, јао овом народу због овог времена које дође, што одбацујете пророке и ругате им се и камење бацате на њих и убијате их и свакојако им безакоње чините, као и они у старо у време."},{"vNo":"25 ","txt":"И сад кад говорите, кажете: Да дани наши беху у дане наших древних очева, не бисмо убијали пророке, не бисмо их каменовали и прогањали."},{"vNo":"26 ","txt":"Гле, гори сте од њих, јер тако жив био Господ, дође ли пророк међу вас и објави вам реч Господњу, која сведочи о гресима и безакоњима вашим, срдите се на њега и избацујете га и тражите свакојаке начине да га уништите. Да, кажете да је лажан пророк, и да је грешник и од ђавола, јер сведочи да су дела ваша зла."},{"vNo":"27 ","txt":"Али гле, дође ли човек међу вас и каже: Чините ово, и нема безакоња у томе, чините то и нећете страдати. Да, рећи ће: Следите охолост срца својих, да, следите охолост очију својих, и чините све што вам срце пожели – и дође ли такав међу вас и каже то, примићете га и рећи да је пророк."},{"vNo":"28 ","txt":"Да, уздигнућете га и дати му од иметка свога. Даћете му од злата свога и од сребра свога и оденути га одећом скупоценом. И зато што вам говори ласкаве речи и каже да је све добро, нећете тада наћи мане на њему."},{"vNo":"29 ","txt":"О, ви опако и покварено покољење, ви окорели и тврдоглави народе, колико мислите да ће вас Господ трпети? Да, колико дуго ћете допуштати да вас воде безумне и слепе вође? Да, колико дуго ћете бирати таму уместо светла?"},{"vNo":"30 ","txt":"Да, гле, срџба Господња се већ распали против вас. Гле, Он прокле земљу због безакоња вашег."},{"vNo":"31 ","txt":"И гле, долази време да Он прокуне богатство ваше, да постане клизаво, да га не можете задржати и да га у дане сиромаштва свога не можете сачувати."},{"vNo":"32 ","txt":"И у дане сиромаштва свога завапићете Господу, а узалуд ћете вапити, јер се пустош ваша већ обори на вас, а уништење ваше је осигурано. И тада, у тај дан, плакаћете и јаукати, говори Господ над војскама. И тада ћете јадиковати и рећи:"},{"vNo":"33 ","txt":"О, да се покајах и не убијах пророке и не каменовах их и не истеривах их. Да, у тај дан рећи ћете: О, да се сетисмо Господа Бога свога у дан кад нам даде богатство наше, не би оно тада постало клизаво да га изгубимо, јер гле, богатство наше оде од нас."},{"vNo":"34 ","txt":"Гле, одложисмо овде оруђе, а сутрадан га нема. И гле, мачеви наши нам се одузеше у дан кад их за битку тражисмо."},{"vNo":"35 ","txt":"Да, сакрисмо благо своје, а оно нам исклизну због клетве над земљом."},{"vNo":"36 ","txt":"О, да се покајасмо у дан кад реч Господња дође до нас, јер гле, земља је проклета, и све постаје клизаво, да га не можемо задржати."},{"vNo":"37 ","txt":"Гле, окружени смо злим духовима, да, опасани смо анђелима оног који тражи да уништи душе наше. Гле, безакоња наша су велика. О, Господе, зар не можеш да одвратиш од нас срџбу своју? И то ће бити говор ваш у те дане."},{"vNo":"38 ","txt":"Али гле, минуше дани провере ваше. Одгађасте дан спасења свога док не постаде заувек прекасно, и уништење ваше не постаде сигурно. Да, јер у све дане живота свога тражисте оно што не могосте добити. И срећу тражисте чинећи безакоње што је супротно природи оне праведности која је у великом и Вечном Главару нашем."},{"vNo":"39 ","txt":"О, народе ове земље, кад бисте хтели да чујете речи моје! А ја се молим да се срџба Господња одврати од вас, и да се покајете и спасете."}]}