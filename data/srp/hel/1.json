{"heading":"Пахоран Други постаје врховни судија a Кишкумен га убија – Пакумени попуњава судијску столицу – Коријантумр предводи ламанске војске, осваја Зарахемлу и убија Пакуменија – Морониха поражава Ламанце и поново осваја Зарахемлу, а Коријантумр је убијен. Око 52.–50. год. пре Христа.","sectionHeading":"Извештај о Нефијцима. Њихови ратови и сукоби, и њихови раздори, а и пророштва многих светих пророка, пре Христовог доласка, према записима Хеламановим, који беше син Хеламанов, а и према запису његових синова, све до Христовог доласка. A уз то, многи Ламанци се обраћају. Извештај о њиховом обраћењу. Извештај о праведности Ламанаца и опакости и одвратностима Нефијаца, према запису Хеламановом и његових синова, све до Христовог доласка, који се зове књига Хеламанова, итд.","prevAbbr":"alma","prevNo":63,"nextAbbr":"hel","nextNo":2,"chapterTitle":"Хеламан 1","verses":[{"vNo":"1 ","txt":"И ево, гле, догоди се почетком четрдесете године владавине судија над народом Нефијевим, да наста озбиљна тешкоћа међу народом нефијским."},{"vNo":"2 ","txt":"Јер гле, Пахоран беше умро и прошао путем свега земаљског, стога наста озбиљан сукоб у погледу тога ко ће добити судијску столицу међу браћом, која беху синови Пахоранови."},{"vNo":"3 ","txt":"Ево, ово су имена оних који се сукобише због судијске столице, који учинише да се и народ сукоби: Пахоран, Панки, и Пакумени."},{"vNo":"4 ","txt":"А нису то сви синови Пахоранови (јер их много имаше), већ су то они који се сукобише због судијске столице. Стога они створише три странке у народу."},{"vNo":"5 ","txt":"Ипак, догоди се да Пахоран гласом народа беше постављен за врховног судију и управитеља над народом Нефијевим."},{"vNo":"6 ","txt":"И догоди се да се Пакумени, кад беше видео да не може да добије судијску столицу, приклони гласу народа."},{"vNo":"7 ","txt":"Али гле, Панки, и део народа који хтеде да он буде управитељ њихов, беше силно гневан. Стога беше спреман да се улагује том народу да се дигну на буну против браће његове."},{"vNo":"8 ","txt":"И догоди се да кад беше спреман да то учини, гле, беше ухваћен, и према гласу народа беше изведен на суд и осуђен на смрт, јер се беше дигао на буну и настојао да уништи слободу народа."},{"vNo":"9 ","txt":"Ево, кад они људи који хтедоше да он буде управитељ њихов видеше да је осуђен на смрт, разгневише се стога, и гле, послаше неког Кишкумена све до судијске столице Пахоранове, и он уби Пахорана док сеђаше на судијској столици."},{"vNo":"10 ","txt":"А слуге Пахоранове кренуше у потеру за њим, али гле, бег Кишкуменов беше тако хитар да га ни један човек не могаше стићи."},{"vNo":"11 ","txt":"И он оде онима који га послаше, и сви они уђоше у завет, да, заклевши се својим вечним Творцем да ником неће рећи да Кишкумен беше убио Пахорана."},{"vNo":"12 ","txt":"Стога, Кишкумен не беше познат међу народом Нефијевим, јер у време кад уби Пахорана беше прерушен. А Кишкумен и дружина његова која се беше заветовала са њим, помешаху се међу народ, тако да не могаху сви бити пронађени. Али сви који беху пронађени беху осуђени на смрт."},{"vNo":"13 ","txt":"И ево, гле, Пакумени гласом народа беше постављен да буде врховни судија и управитељ над народом да влада уместо брата свога Пахорана, а то беше у складу са правом његовим. А све то беше учињено четрдесете године владавине судија. И она се заврши."},{"vNo":"14 ","txt":"И догоди се да четрдесет и прве године владавине судија, Ламанци беху заједно сакупили безбројну војску људи, и наоружали их мачевима и сабљама и луковима и стрелама и кацигама и напрсницима и свакојаким штитовима сваке врсте."},{"vNo":"15 ","txt":"И поново сиђоше како би повели битку против Нефијаца. А предвођаше их човек чије име беше Коријантумр, а он беше потомак Зарахемлин и беше одметник од Нефијаца, а беше крупан и снажан човек."},{"vNo":"16 ","txt":"Стога, цар ламаски који се зваше Тубалот, који беше син Аморонов, мишљаше да се Коријантумр, будући снажан човек, може одупрети Нефијцима снагом својом а и великом мудрошћу својом, тако да би пославши га стекао моћ над Нефијцима –"},{"vNo":"17 ","txt":"Стога их подбуни на срџбу и окупи заједно војске своје и постави Коријантумра да буде предводник њихов, и нареди да крену доле у земљу Зарахемлу да се боре против Нефијаца."},{"vNo":"18 ","txt":"И догоди се да због толиког сукоба и толико тешкоћа у влади, не држаху довољно стража у земљи Зарахемли, јер мишљаху да се Ламанци неће усудити да уђу у срце земаља њихових да би напали тај велик град Зарахемлу."},{"vNo":"19 ","txt":"Али догоди се да Коријантумр маршираше на челу своје бројне војске и насрну на становнике града, а марш њихов беше у тако силно великој брзини да не беше времена да Нефијци скупе заједно војске своје."},{"vNo":"20 ","txt":"Стога Коријантумр покоси стражу поред врата градских и са целом војском ушета у град, и они побише све оне који им се супротставише, толико да освојише цео град."},{"vNo":"21 ","txt":"И догоди се да Пакумени, који беше врховни судија, побеже пред Коријантумром све до зидина градских. И догоди се да Коријантумр удараше њиме о зид толико да он издахну. И тако се завршише дани Пакуменијеви."},{"vNo":"22 ","txt":"И ево, кад Коријантумр виде да је у поседу града Зарахемле, и виде да Нефијци беху побегли пред њима и да су побијени и ухваћени и у тамницу бачени, и да он освоји најјаче упориште у целој земљи, срце му се охрабри толико да беше спреман да пође против целе земље."},{"vNo":"23 ","txt":"И ево, он не остаде у земљи Зарахемли већ са великом војском одмаршира, и то према граду Изобиљу. Наиме, његова решеност беше да мачем прокрчи себи пут како би освојио северне делове земље."},{"vNo":"24 ","txt":"И претпостављајући да је њихова највећа снага у средишту земље, крену напред, не дајући им времена да се скупе заједно осим у мале групе. И на тај начин их нападоше и покосише."},{"vNo":"25 ","txt":"Али гле, тај марш Коријантумров до средишта земље даде Моронихи велику предност над њима, упркос великом броју Нефијаца који беху побијени."},{"vNo":"26 ","txt":"Јер гле, Морониха беше сматрао да се Ламанци неће усудити да зађу у средиште земље, већ да ће нападати градове дуж граница, као што дотад беху чинили. Стога Морониха беше наредио да њихове јаке војске бране те крајеве дуж граница."},{"vNo":"27 ","txt":"Али гле, Ламанци се не уплашише како он прижељкиваше, већ беху дошли у средиште земље и беху освојили главни град а то је Зарахемла, и маршираху кроз најважније делове земље убијајући народ у великом покољу, и мушкарце и жене и децу, освојивши многе градове и многа упоришта."},{"vNo":"28 ","txt":"Али кад Морониха то беше открио, сместа посла Лехија са војском унаоколо да им пресече пут пре него што стигну у земљу Изобиље."},{"vNo":"29 ","txt":"И он учини тако, и пресече им пут пре него што стигоше у земљу Изобиље, и поведоше битку са њима, толико да се они почеше повлачити натраг према земљи Зарахемли."},{"vNo":"30 ","txt":"И догоди се да им Морониха пресече пут при повлачењу њиховом и поведе битку са њима, толико да то поста силно крвава битка. Да, многи беху побијени, а међу онима који беху побијени нађе се и Коријантумр."},{"vNo":"31 ","txt":"И ево, гле, Ламанци не могаху нигде да се повуку, ни на север ни на југ, ни на исток ни на запад, јер са сваке стране беху опкољени Нефијцима."},{"vNo":"32 ","txt":"И тако Коријантумр беше гурнуо Ламанце усред Нефијаца, тако да беху у моћи Нефијаца, а он сам беше убијен, а Ламанци се предадоше у руке Нефијаца."},{"vNo":"33 ","txt":"И догоди се да Морониха поново освоји град Зарахемлу, и нареди да Ламанци који беху заробљени у миру оду из земље."},{"vNo":"34 ","txt":"И тако се заврши четрдесет и прва година владавине судија."}]}