{"heading":"Мормон проповеда покајање Нефијцима – Они односе велику победу и славе своју сопствену снагу – Мормон одбија да их предводи, и његове молитве за њих су без вере – Мормонова књига позива дванаест племена Израелових да поверују у јеванђеље. Око 360.–362. год. после Христа.","prevAbbr":"morm","prevNo":2,"nextAbbr":"morm","nextNo":4,"chapterTitle":"Мормон 3","verses":[{"vNo":"1 ","txt":"И догоди се да Ламанци не пођоше у битку све док не беше прошло још десет година. И гле, ја бејах упослио свој народ, Нефијце, у припремању земаља њихових и оружја њиховог за тренутак битке."},{"vNo":"2 ","txt":"И догоди се да ми Господ рече: Завапи овом народу – Покајте се, и дођите к мени и крстите се и поново успоставите цркву моју, и бићете поштеђени."},{"vNo":"3 ","txt":"И ја вапљах овом народу, али беше узалуд. И они не разумеше да је Господ тај који их поштеди и даде им прилику за покајање. И гле, они отврднуше срца своја против Господа Бога свога."},{"vNo":"4 ","txt":"И догоди се да пошто беше прошла та десета година, чинећи укупно три стотине и шездесет година од доласка Христовог, посла ми цар ламански посланицу којом ми даде на знање да се они припремају да поново крену у битку против нас."},{"vNo":"5 ","txt":"И догоди се да ја наредих свом народу да се скупи заједно у земљи Пустош, у граду који беше на граници поред узаног пролаза који води ка земљи према југу."},{"vNo":"6 ","txt":"И ми тамо сместисмо војске своје како бисмо зауставили војске ламанске, да не би заузели неку од земаља наших. Стога се свом снагом својом утврдисмо против њих."},{"vNo":"7 ","txt":"И догоди се да три стотине шездесет и прве године Ламанци сиђоше до града Пустоши у битку против нас. И догоди се да их те године поразисмо, толико да се они поново вратише у земље своје."},{"vNo":"8 ","txt":"А три стотине шездесет и друге године они поново сиђоше у битку. И ми их опет поразисмо, и велик број њих погубисмо, а мртви њихови беху бачени у море."},{"vNo":"9 ","txt":"И ево, због тог великог дела које мој народ, Нефијци, беше учинио, почеше се хвалисати снагом својом, и почеше се заклињати под небесима да ће се осветити за крв браће своје коју беху побили непријатељи њихови."},{"vNo":"10 ","txt":"И заклињаху се небесима, а и престолом Божјим, да ће поћи у битку против непријатеља својих и истребити их са лица земаљског."},{"vNo":"11 ","txt":"И догоди се да ја, Мормон, одлучно одбих да од тада па надаље будем заповедник и предводник тог народа, због опакости њихове и одвратности."},{"vNo":"12 ","txt":"Гле, ја их бејах предводио. Упркос опакости њиховој много пута бејах их предводио у бици, и љубљах их у складу са љубављу Божјом која је у мени, свим срцем својим, а душа се моја по цео дан изливаше у молитви за њих Богу моме. Ипак, беше то без вере, због тврдоће срца њихових."},{"vNo":"13 ","txt":"И трипут их избавих из руку непријатеља њихових, а они се не покајаше за грехе своје."},{"vNo":"14 ","txt":"А када се беху заклели свим оним што им беше забрањено од Господа нашег и Спаситеља Исуса Христа, да ће поћи у битку против непријатеља својих, и осветити крв браће своје, гле, дође ми глас Господњи, говорећи:"},{"vNo":"15 ","txt":"Освета је моја, и ја ћу узвратити. И будући да се овај народ не покаја пошто их бејах избавио, гле, биће истребљени са лица земаљског."},{"vNo":"16 ","txt":"И догоди се да одлучно одбих да пођем на непријатеље своје, и учиних управо онако како ми Господ беше заповедио. И стајах као непристрасан сведок да свету објавим оно што видех и чух, у складу са објавама Духа који сведочаше о ономе што ће доћи."},{"vNo":"17 ","txt":"Стога пишем вама, нејевреји, а и вама доме Израелов, да бисте, када започне дело ово, били спремни да се вратите у земљу баштине своје;"},{"vNo":"18 ","txt":"Да, гле, пишем свим крајевима земаљским. Да, вама, дванаест племена Израеловим, којима ће према делима вашим судити дванаесторица коју Исус изабра да буду ученици у земљи јерусалимској."},{"vNo":"19 ","txt":"А пишем и остатку овог народа, којима ће такође судити дванаесторица коју Исус изабра у овој земљи. А њима ће судити друга дванаесторица коју Исус изабра у земљи јерусалимској."},{"vNo":"20 ","txt":"И то ми Дух објављује. Стога пишем свима вама. А пишем вам због тога да знате да сви морате стати пред судијску столицу Христову. Да, свака душа која припада целом људском роду Адамовом. И ви морате стати да вам буде суђено за дела ваша, била она добра или зла;"},{"vNo":"21 ","txt":"И да поверујете, уз то, у јеванђеље Исуса Христа, које ћете имати међу собом. И такође, да Јевреји, Господњи заветни народ, имају још једног сведока осим Њега, кога чуше и видеше, да Исус, кога погубише, беше заиста Христ и заиста Бог."},{"vNo":"22 ","txt":"И желео бих да могу да убедим све крајеве земаљске да се покају и припреме да стану пред судијску столицу Христову."}]}