{"heading":"Појава Мормонове књиге је знак да је Господ почео да сабира Израел и испуњава своје завете – Они који одбију његова откривења и дарове последњих дана биће проклети. Око 34.–35. год. после Христа.","prevAbbr":"3-ne","prevNo":28,"nextAbbr":"3-ne","nextNo":30,"chapterTitle":"3. Нефи 29","verses":[{"vNo":"1 ","txt":"И ево, гле, кажем вам да када Господ буде сматрао прикладним, у мудрости својој, да ова казивања дођу до нејевреја по речи Његовој, тада можете знати да се завет који Отац учини са децом Израеловом у погледу обнове њихове у земљама баштине њихове, већ почиње испуњавати."},{"vNo":"2 ","txt":"И можете знати да ће се испунити све речи Господње које свети пророци изговорише. И не смете рећи да Господ одлаже долазак свој деци Израеловој."},{"vNo":"3 ","txt":"И не смете замишљати у срцима својим да су ништавне речи које беху изговорене, јер гле, Господ ће се сетити свога завета који учини са својим народом од дома Израеловог."},{"vNo":"4 ","txt":"И кад видите да се ова казивања појављују међу вама, тада не смете више ниподаштавати дела Господња, јер мач правде Његове у десној је руци Његовој. И гле, у тај дан, будете ли ниподаштавали дела Његова, учиниће да се он убрзо обори на вас."},{"vNo":"5 ","txt":"Јао ономе који ниподаштава дела Господња. Да, јао ономе који пориче Христа и дела Његова!"},{"vNo":"6 ","txt":"Да, јао ономе који пориче откривења Господња и који каже да Господ више не делује путем откривења, или путем пророштва, или путем дарова, или путем језика, или путем исцељења, или путем моћи Светог Духа!"},{"vNo":"7 ","txt":"Да, јао ономе који у тај дан, добитка ради, каже да Исус Христ не може да чини чуда. Јер онај који то учини постаје попут сина пропасти за кога нема милости, у складу са речју Христовом!"},{"vNo":"8 ","txt":"Да, и не смете више сиктати, нити ниподаштавати, нити изругивати Јевреје, нити икога од остатака дома Израеловог. Јер гле, памти Господ завет свој њима, и учиниће им онако како им се закле."},{"vNo":"9 ","txt":"Стога, не смете мислити да можете десну руку Господњу преокренути у леву, како Он не би извршио суд у погледу на испуњење завета који учини дому Израеловом."}]}