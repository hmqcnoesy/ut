{"heading":"Исус им заповеда да цркву назову Његовим именом – Његова мисија и жртва помирења чине Његово јеванђеље – Људима је заповеђено да се покају и крсте како би могли бити посвећени Светим Духом – Они треба да буду онакви какав је Исус. Око 34.–35. год. после Христа.","prevAbbr":"3-ne","prevNo":26,"nextAbbr":"3-ne","nextNo":28,"chapterTitle":"3. Нефи 27","verses":[{"vNo":"1 ","txt":"И догоди се да док ученици Исусови путоваху и проповедаху оно што беху и видели и чули, и крштаваху у име Исусово, догоди се да се ученици скупише заједно и ујединише у снажној молитви и посту."},{"vNo":"2 ","txt":"И Исус им се поново показа, јер се они мољаху Оцу у име Његово. И Исус дође и стаде посред њих, и рече им: Шта хоћете да вам дам?"},{"vNo":"3 ","txt":"А они Му рекоше: Господе, хтели бисмо да нам кажеш име којим ћемо назвати ову цркву, јер су међу народом препирке у погледу тога."},{"vNo":"4 ","txt":"А Господ им рече: Заиста, заиста, кажем вам, зашто народ гунђа и свађа се због тога?"},{"vNo":"5 ","txt":"Зар не читаху Света писма која кажу да морате преузети на себе име Христово, а то је име моје? Јер тим ћете се именом називати у последњи дан;"},{"vNo":"6 ","txt":"А ко год преузме на себе име моје, и истраје до краја, тај ће бити спашен у последњи дан."},{"vNo":"7 ","txt":"Стога, шта год чините, чините то у име моје. Назовите, стога, цркву именом мојим, и призиваћете Оца у име моје да благослови цркву мене ради."},{"vNo":"8 ","txt":"И како то може бити црква моја уколико се не назове именом мојим? Јер ако се црква назове именом Мојсијевим, онда је то црква Мојсијева. Или, ако се назове именом човечјим онда је то црква човечја. Али, ако се назове именом мојим онда је то моја црква, ако су они сазидани на јеванђељу моме."},{"vNo":"9 ","txt":"Заиста, кажем вам, да сте сазидани на јеванђељу моме. Стога, за шта год призивате, призивајте у име моје. Призивате ли, дакле, Оца за цркву, буде ли учињено у име моје, Отац ће вас чути;"},{"vNo":"10 ","txt":"И ако је црква сазидана на јеванђељу моме тада ће Отац у њој показати дела своја."},{"vNo":"11 ","txt":"Али, не буде ли сазидана на јеванђељу моме, а буде сазидана на делима људским, или на делима ђаволовим, заиста, кажем вам, за кратко ће се радовати делима својим, и убрзо долази крај, те се секу и у огањ бацају, одакле нема повратка."},{"vNo":"12 ","txt":"Јер дела њихова иду за њима, јер због дела својих биће посечени. Сетите се, стога, онога што вам рекох."},{"vNo":"13 ","txt":"Гле, дадох вам јеванђеље своје, а ово је јеванђеље које вам дадох – да дођох на свет да чиним вољу Оца свога, јер ме Отац мој посла."},{"vNo":"14 ","txt":"А Отац мој ме посла да будем подигнут на крст, и пошто будем подигнут на крст, да све људе привучем к себи, јер као што мене људи подигоше, исто тако ће Отац подићи људе да стану пред мене, да им буде суђено по делима њиховим, била она добра или била зла –"},{"vNo":"15 ","txt":"И ради тога бејах подигнут. Стога ћу, у складу са моћу Очевом, све људе привући к себи, да им буде суђено по делима њиховим."},{"vNo":"16 ","txt":"И догодиће се, да ко год се покаје и крсти у име моје, испуниће се Светим Духом, и истраје ли до краја, гле, сматраћу га недужним пред Оцем својим у дан онај кад станем да судим свету."},{"vNo":"17 ","txt":"А онај који не истраје до краја, то је онај који се такође сече и у огањ баца, одакле се више не може вратити, због правде Очеве."},{"vNo":"18 ","txt":"И то је реч коју Он даде деци човечјој. И ради тога испуњава речи које даде, и не лаже већ испуњава све речи своје."},{"vNo":"19 ","txt":"И ништа нечисто не може ући у царство Његово. Стога, ништа не улази у покој Његов осим оних који опраше одећу своју у крви мојој, због вере своје и покајања због свих греха својих, и верности своје до краја."},{"vNo":"20 ","txt":"Ево, ово је заповест: Покајте се сви крајеви земаљски и дођите к мени и крстите се у име моје, да се посветите примањем Светог Духа, како бисте неукаљани стали пред мене у последњи дан."},{"vNo":"21 ","txt":"Заиста, заиста, кажем вам, то је јеванђеље моје, и ви знате шта морате чинити у цркви мојој. Наиме, дела која видесте да ја чиним чините и ви. Оно, дакле, што видесте да ја чиним, чините и ви тако."},{"vNo":"22 ","txt":"Стога, будете ли то чинили бићете благословени, јер ћете бити подигнути у последњи дан."},{"vNo":"23 ","txt":"Запишите то што видесте и чусте, осим оног што је забрањено."},{"vNo":"24 ","txt":"Записујте дела овог народа, која ће бити, као што је записано оно што беше."},{"vNo":"25 ","txt":"Јер гле, по књигама које су написане и које ће бити написане, судиће се овом народу, јер ће помоћу њих људи сазнати за дела њихова."},{"vNo":"26 ","txt":"И гле, све је записано од Оца. Стога, по књигама које ће бити написане, судиће се свету."},{"vNo":"27 ","txt":"И знајте да ћете ви бити судије овом народу, у складу са судом који ћу вам ја дати, који ће бити праведан. Стога, какви људи морате бити? Заиста, кажем вам, онакви као што сам ја."},{"vNo":"28 ","txt":"А сада идем к Оцу. И заиста, кажем вам, шта год заиштете од Оца у име моје, даће вам се."},{"vNo":"29 ","txt":"Стога, иштите, и даће вам се, куцајте, и отвориће вам се. Јер сваки који иште, прима, и оном који куца, отвара се."},{"vNo":"30 ","txt":"А сад, гле, радост моја је велика, и то у потпуности, због вас, а и овог покољења. Да, и Отац се радује, а и сви свети анђели, због вас и овог покољења, јер нико од њих није изгубљен."},{"vNo":"31 ","txt":"Гле, ја бих да разумете, јер мислим на оне из овог покољења који сада живе. И нико од њих није изгубљен, и у њима имам пунину радости."},{"vNo":"32 ","txt":"Али гле, жалостан сам због четвртог покољења после овог покољења, јер их заробљене одводи онај који је син пропасти. Јер они ће ме продати за сребро и за злато и за оно што мољац квари и што крадљивци могу обити и украсти. И у тај дан походићу их, и то сваљујући дела њихова на главе њихове."},{"vNo":"33 ","txt":"И догоди се да када Исус беше завршио ово казивање, рече ученицима својим: Уђите на уска врата, јер уска су врата и тесан пут који воде у живот, и мало их је који га налазе. Али, широка су врата и простран пут који воде у пропаст, и много их је који њиме иду, док не дође ноћ кад нико не може радити."}]}