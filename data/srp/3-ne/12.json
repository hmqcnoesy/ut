{"heading":"Исус позива и овлашћује Дванаесторицу – Он предаје Нефијцима проповеди сличне Беседи на гори – Он говори о Блаженствима – Његова учења превазилазе и замењују закон Мојсијев – Људима се заповеда да буду савршени као што су Он и Његов Отац савршени. Упоредити са Јев. по Матеју гл. 5. Око 34. год. после Христа.","prevAbbr":"3-ne","prevNo":11,"nextAbbr":"3-ne","nextNo":13,"chapterTitle":"3. Нефи 12","verses":[{"vNo":"1 ","txt":"И догоди се да када Исус беше изговорио те речи Нефију и онима који беху позвани, (ево, број оних који беху позвани и који примише моћ и власт да крсте, беше дванаест) и гле, Он испружи руку своју према мноштву и повика им, говорећи: Благословени сте будете ли се обазирали на речи ове дванаесторице коју изабрах међу вама да вам послужују и да буду слуге ваше. И ја им дадох моћ да вас могу крстити водом. А пошто будете крштени водом, гле, ја ћу вас крстити огњем и Светим Духом. Благословени сте, стога, поверујете ли у мене и крстите се, пошто ме видесте и знате да ја јесам."},{"vNo":"2 ","txt":"И опет, још више су благословени они који поверују речима вашим пошто им будете сведочили да ме видесте, и да знате да ја јесам. Да, благословени су они који поверују речима вашим и спусте се у дубине понизности и крсте, јер ће бити похођени огњем и Светим Духом, и примиће опрост греха својих."},{"vNo":"3 ","txt":"Да, благословени су сиромашни духом који к мени дођу, јер њихово је царство небеско."},{"vNo":"4 ","txt":"И опет, благословени су сви они који оплакују, јер ће се утешити."},{"vNo":"5 ","txt":"И благословени су кротки, јер ће земљу баштинити."},{"vNo":"6 ","txt":"И благословени су сви они који су гладни и жедни праведности, јер ће се Светим Духом испунити."},{"vNo":"7 ","txt":"И благословени су милостиви, јер ће милост стећи."},{"vNo":"8 ","txt":"И благословени су сви чистог срца, јер ће Бога видети."},{"vNo":"9 ","txt":"И благословени су сви миротворци, јер ће се децом Божјом назвати."},{"vNo":"10 ","txt":"И благословени су сви они који су прогнани имена мога ради, јер њихово је царство небеско."},{"vNo":"11 ","txt":"И благословени сте ви када вас људи руже и прогоне и лажно говоре против вас свакојако зло, мене ради;"},{"vNo":"12 ","txt":"Јер велику радост ћете имати и бити силно весели, јер ће велика бити награда ваша на небу, јер су тако прогонили и пророке који беху пре вас."},{"vNo":"13 ","txt":"Заиста, заиста, кажем вам, дајем вам да будете со земљи. Али, изгуби ли со укус свој чиме ће се земља осолити? Тада со неће бити низашта осим да буде бачена и да је људи ногама погазе."},{"vNo":"14 ","txt":"Заиста, заиста, кажем вам, дајем вам да будете светло овом народу. Не може се сакрити град који на гори лежи."},{"vNo":"15 ","txt":"Гле, упале ли људи свећу и под суд је ставе? Не, већ на свећњак, да светли свима који су у кући;"},{"vNo":"16 ","txt":"Стога, нека тако светли светло ваше пред овим народом, да виде ваша добра дела и славе Оца вашег који је на небу."},{"vNo":"17 ","txt":"Не мислите да сам дошао да поништим закон или пророке. Нисам дошао да поништим већ да испуним;"},{"vNo":"18 ","txt":"Јер заиста, заиста, кажем вам, ни једно словце нити цртица из закона не прође, већ се у мени све испуни."},{"vNo":"19 ","txt":"И гле, дадох вам закон и заповести Оца свога, да поверујете у мене и да се покајете за грехе своје, и да дођете к мени срца скрушеног и духа раскајаног. Гле, имате заповести пред собом, и закон је испуњен."},{"vNo":"20 ","txt":"Стога, дођите к мени и спасите се, јер заиста, кажем вам да уколико не будете држали заповести моје, које вам сада заповедих, нипошто нећете ући у царство небеско."},{"vNo":"21 ","txt":"Чули сте да је речено од оних из давнина, а и пред вама је записано, да не убијете, а ко год убије биће у опасности од суда Божјег;"},{"vNo":"22 ","txt":"Али ја вам кажем да ко год се срди на брата свога биће у опасности од суда Његовог. А ко год каже брату своме: Рака! – биће у опасности од савета. А ко год каже: Будало! – биће у опасности од огња пакленог."},{"vNo":"23 ","txt":"Стога, кад долазиш к мени, или зажелиш да дођеш к мени и сетиш се да брат твој има нешто против тебе –"},{"vNo":"24 ","txt":"Иди до брата свога и најпре се измири са братом својим, а онда дођи к мени са пуном одлучношћу срца, и ја ћу те примити."},{"vNo":"25 ","txt":"Измири се брзо са противником својим док си на путу са њим, да те не би у неко време ухватио и у тамницу бацио."},{"vNo":"26 ","txt":"Заиста, заиста, кажем ти, никако нећеш изаћи одатле док не исплатиш и последњи сенин. А док си у тамници, можеш ли платити макар и један сенин? Заиста, заиста, кажем ти, не."},{"vNo":"27 ","txt":"Гле, они из давнина записали су да прељубу не чиниш;"},{"vNo":"28 ","txt":"Али ја вам кажем, ко год са пожудом погледа жену, већ је учинио прељубу у срцу своме."},{"vNo":"29 ","txt":"Гле, заповест вам дајем да не допустите да ишта од тога уђе у срце ваше;"},{"vNo":"30 ","txt":"Јер боље је да се одрекнете тога тако што ћете узети крст свој, него да будете у пакао бачени."},{"vNo":"31 ","txt":"Записано је да ко год остави жену своју, нека јој напише књигу отпусну."},{"vNo":"32 ","txt":"Заиста, заиста, кажем вам, да ко год остави жену своју, осим због разврата, наводи је да прељубу чини. И ко год се ожени отпуштеном прељубу чини."},{"vNo":"33 ","txt":"И опет, записано је, не заклињи се лажно већ изврши Господу заклетве своје;"},{"vNo":"34 ","txt":"Али заиста, заиста, кажем вам, не куните се уопште. Ни небом, јер је престо Божји;"},{"vNo":"35 ","txt":"Нити земљом, јер је подножје Његово;"},{"vNo":"36 ","txt":"Не куни се ни главом својом, јер ни једну влас не можеш црном или белом учинити;"},{"vNo":"37 ","txt":"Већ нека саопштење ваше буде: Да, да. Не, не. Јер шта год је више од тога, од злога је."},{"vNo":"38 ","txt":"И гле, записано је, око за око, и зуб за зуб;"},{"vNo":"39 ","txt":"Али ја вам кажем да се не противите зломе, већ удари ли те ко по десном образу твоме, окрени му и други;"},{"vNo":"40 ","txt":"А онај који хоће да се суди са тобом и одело да ти узме, нека ти узме и огртач;"},{"vNo":"41 ","txt":"А онај ко те присили да миљу једну идеш, иди са њим две."},{"vNo":"42 ","txt":"Подај оном који иште од тебе и не окрени се од онога који хоће да узајми од тебе."},{"vNo":"43 ","txt":"И гле, записано је, такође, да љубите ближњега свога, а мрзите непријатеља свога;"},{"vNo":"44 ","txt":"Али гле, ја вам кажем, љубите непријатеље своје, благосиљајте оне који вас проклињу, добро чините онима који вас мрзе и молите се за оне који вас презриво искоришћавају и прогањају вас,"},{"vNo":"45 ","txt":"Да бисте били деца Оца вашег који је на небу, јер Он даје да сунце Његово излази и злима и добрима."},{"vNo":"46 ","txt":"Стога, оно што беше од давнина, што беше под законом, у мени је све испуњено."},{"vNo":"47 ","txt":"Старо је укинуто и све ново постаде."},{"vNo":"48 ","txt":"Стога бих да будете савршени као и ја, или као што је савршен Отац ваш који је на небу."}]}