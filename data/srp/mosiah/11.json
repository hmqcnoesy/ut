{"heading":"Цар Ноје влада у опакости – Он ужива у разузданом животу са својим женама и иночама – Абинади пророкује да ће народ бити одведен у сужањство – Цар Ноје настоји да га убије. Око 160.–150. год. пре Христа.","prevAbbr":"mosiah","prevNo":10,"nextAbbr":"mosiah","nextNo":12,"chapterTitle":"Мосија 11","verses":[{"vNo":"1 ","txt":"И ево, догоди се да Зениф повери царство Ноју, једном од синова својих. Стога Ноје поче да влада уместо њега, а он не ходаше путевима оца свога."},{"vNo":"2 ","txt":"Јер гле, не држаше он заповести Божје, него слеђаше жеље срца свога. И имаше много жена и иноча. И учини да његов народ грех чини и ради оно што је одвратно у очима Господњим. Да, чињаху они курварства и сваковрсну опакост."},{"vNo":"3 ","txt":"И наметну порез, петину од свега што поседоваху, петину од злата њиховог и сребра њиховог, и петину од зифа њиховог, и од бакра њиховог, и од месинга њиховог и од гвожђа њиховог, и петину од товљеника њихових, а такође и петину од свих житарица њихових."},{"vNo":"4 ","txt":"И све то узе за издржавање своје, и жена својих и иноча својих, а уз то и свештеника својих и жена њихових и иноча њихових. Тако он беше изменио послове у царству."},{"vNo":"5 ","txt":"Свргну он, наиме, све свештенике који беху посвећени од оца његовог и посвети нове уместо њих, оне који беху узнесени у охолости срца својих."},{"vNo":"6 ","txt":"Да, и тако они беху подржавани у лењости својој и у идолопоклонству своме и у курварствима својим, порезима које цар Ноје наметну своме народу. Тако се народ силно труђаше да подржи безакоње."},{"vNo":"7 ","txt":"Да, и посташе, такође, идолопоклоници, јер беху обманути ништавним и ласкавим речима цара и свештеника, јер им ласкаво говораху."},{"vNo":"8 ","txt":"И догоди се да цар Ноје изгради многе отмене и простране грађевине и украси их финим радом у дрвету и сваковрсним драгоценостима, златним, и сребреним, и гвозденим, и месинганим, и зифеним, и бакарним;"},{"vNo":"9 ","txt":"И себи, такође, сагради пространу палату, и престо на сред ње, а све то беше од финог дрвета украшено златом и сребром и драгоценостима."},{"vNo":"10 ","txt":"И нареди, такође, да радници његови израђују сваковрсне украсе унутар зидина храма, од финог дрвета и бакра и месинга."},{"vNo":"11 ","txt":"А седишта, која беху издвојена за високе свештенике, која беху изнад свих других седишта, украси чистим златом и нареди да се испред њих сагради наслон да могу одмарати тела своја и руке своје на њему док његовом народу буду говорили лажи и ништавне речи."},{"vNo":"12 ","txt":"И догоди се да изгради кулу близу храма, да, веома високу кулу, толику да може стати на врх њен и надзирати земљу шиломску, а и земљу шемлонску, које Ламанци поседоваху, и чак могаше надзирати и сву земљу унаоколо."},{"vNo":"13 ","txt":"И догоди се да нареди да се изграде многе грађевине у земљи Шилом и нареди да се подигне велика кула на брежуљку северно од земље шиломске, која беше уточиште деци Нефијевој у време кад побегоше из земље. И тако чињаше са богатством које порезом добијаше од свога народа."},{"vNo":"14 ","txt":"И догоди се да ослони срце на богатство своје и провођаше време у разузданом животу са женама својим и иночама својим. А тако и свештеници његови провођаху време своје са блудницама."},{"vNo":"15 ","txt":"И догоди се да засади винограде унаоколо по земљи и сагради пресе за цеђење и прављаше вина у изобиљу и стога поста винопија, а и народ његов."},{"vNo":"16 ","txt":"И догоди се да Ламанци почеше нападати његов народ, мање групе, и убијати их на пољима њиховим и док чуваху стада своја."},{"vNo":"17 ","txt":"А цар Ноје посла страже унаоколо земље да их задрже, али не посла довољан број и Ламанци навалише на њих и побише их, и многа стада изведоше из земље. Тако их Ламанци почеше уништавати и на њима искаљивати мржњу своју."},{"vNo":"18 ","txt":"И догоди се да цар Ноје посла војске своје против њих, и они беху потиснути, то јест, потиснуше их накратко. Стога се вратише радујући се плену своме."},{"vNo":"19 ","txt":"А ево, због те велике победе узнесоше се у охолости срца својих, хваљаху се снагом својом говорећи да њихова педесеторица могу стати против хиљаде Ламанаца. И тако се хваљаху и уживаху у крви и проливању крви браће своје, а све због опакости цара њиховог и свештеника."},{"vNo":"20 ","txt":"И догоди се да међу њима беше човек по имену Абинади. И он пође међу њих и поче прорицати, говорећи – Гле, овако говори Господ и тако ми заповеди, говорећи, пођи и кажи овом народу, овако говори Господ: Јао овом народу, јер видех одвратности њихове и опакост њихову и курварства њихова и уколико се не покају походићу их у срџби својој."},{"vNo":"21 ","txt":"И уколико се не покају и не окрену Господу Богу своме, гле, предаћу их у руке непријатеља њихових, да, и биће одведени у сужањство и биће мучени руком непријатеља својих."},{"vNo":"22 ","txt":"И догодиће се да ће знати да сам ја Господ Бог њихов, а ја сам Бог ревностан, који походи безакоња свога народа."},{"vNo":"23 ","txt":"И догодиће се да ће, уколико се овај народ не покаје и не окрене Господу Богу своме, бити одведени у сужањство. И нико их неће избавити осим Господа, Свемогућег Бога."},{"vNo":"24 ","txt":"Да, и догодиће се да кад ми завапе бићу спор да чујем вапаје њихове, да, и допустићу да их ударају непријатељи њихови."},{"vNo":"25 ","txt":"И уколико се не покају у кострети и пепелу, и не завапе снажно Господу Богу своме, нећу послушати молитве њихове, нити ћу их избавити из невоља њихових. И тако говори Господ, и тако ми Он заповеди."},{"vNo":"26 ","txt":"Ево, догоди се да када им Абинади изговори ове речи, они се разгневише на њега и настојаху да му одузму живот. Али, Господ га избави из руку њихових."},{"vNo":"27 ","txt":"Ево, када цар Ноје чу речи које Абинади изговори народу, и он се разгневи и рече: Ко је Абинади да суди мени и моме народу, или, ко је тај Господ који ће донети тако велику невољу на мој народ?"},{"vNo":"28 ","txt":"Заповедам вам да доведете овамо Абинадија да га могу погубити, јер он то рече како би мој народ подстакао на срџбу једне против других, и да би изазвао сукобе међу мојим народом. Стога ћу га погубити."},{"vNo":"29 ","txt":"Ево, очи народа беху заслепљене, стога отврднуше срца своја на речи Абинадијеве и од тада га настојаху ухватити. А цар Ноје отврдну срце своје према речи Господњој и не покаја се због злих дела својих."}]}