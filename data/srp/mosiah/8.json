{"heading":"Амон поучава Лимхијев народ – Он сазнаје за двадесет четири јаредовске плоче – Древне записе могу превести видеоци – Нема већег дара него бити виделац. Око 121. год. пре Христа.","prevAbbr":"mosiah","prevNo":7,"nextAbbr":"mosiah","nextNo":9,"chapterTitle":"Мосија 8","verses":[{"vNo":"1 ","txt":"И догоди се да пошто цар Лимхи беше завршио казивање своме народу, јер им он много тога говораше, а ја само мало тога записах у ову књигу, рече своме народу све о браћи њиховој која беху у земљи Зарахемли."},{"vNo":"2 ","txt":"И нареди да Амон устане пред мноштво и исприповеди им све што се беше догађало браћи њиховој од времена кад Зениф оде из земље па све до времена када он сам изађе из земље."},{"vNo":"3 ","txt":"А он им уз то исприповеди последње речи којима их цар Венијамин поучаваше и протумачи их народу цара Лимхија, како би могли разумети све речи које он говораше."},{"vNo":"4 ","txt":"И догоди се да пошто све то беше учинио, цар Лимхи отпусти мноштво и нареди да се свако врати кући својој."},{"vNo":"5 ","txt":"И догоди се да нареди да се плоче које садрже запис о његовом народу, од времена кад напустише земљу Зарахемлу, донесу пред Амона да их он прочита."},{"vNo":"6 ","txt":"Ево, чим Амон прочита запис, упита га цар да сазна може ли тумачити језике, а Амон му рече да не може."},{"vNo":"7 ","txt":"А цар му рече: Жалостан због невоља мога народа, наредих да четрдесет и тројица мојих људи пође на пут у дивљину, како би пронашли земљу Зарахемлу, да се браћи својој обратимо да нас избаве из сужањства."},{"vNo":"8 ","txt":"И беху они изгубљени у дивљини током много дана. Ипак, беху марљиви и не нашавши земљу Зарахемлу, уместо тога вратише се у ову земљу, путујући земљом међу многим водама, откривши земљу која беше прекривена костима људским и зверињим, а беше прекривена и рушевинама сваковрсних грађевина, откривши земљу која беше настањена народом бројним попут мноштва израелских."},{"vNo":"9 ","txt":"А за сведочанство да је оно што беху рекли истинито донеше двадесет четири плоче испуњене урезима, а оне су од чистог злата."},{"vNo":"10 ","txt":"И гле, донеше и напрснике, који су велики, и они су од месинга и од бакра, и савршено су очувани."},{"vNo":"11 ","txt":"И опет, донеше мачеве којима балчаци страдаше, а сечива им беху рђом нагрижена и нема никог у земљи ко је у стању да протумачи језик или урезе који су на плочама. Зато ти рекох: Умеш ли да преводиш?"},{"vNo":"12 ","txt":"И опет ти кажем: Знаш ли некога ко уме да преводи? Жељан сам, наиме, да се ови записи преведу на језик наш, јер ће нам можда дати познање о остатку народа који беше уништен, од кога ти записи дођоше, или ће нам можда дати познање о самом том народу који беше уништен, а ја сам жељан да сазнам разлог њиховог уништења."},{"vNo":"13 ","txt":"Тада му Амон рече: Поуздано ти могу рећи, о цару, за човека који уме да преведе записе, јер има нешто чиме може гледати и превести све записе који су из древних времена, а то је дар од Бога. А те ствари зову се тумачи и нико не сме да гледа у њих осим ако му је заповеђено, да не би погледао оно што не треба и страдао. А онај коме је заповеђено да у њих гледа, назива се виделац."},{"vNo":"14 ","txt":"А гле, цар народа који је у земљи Зарахемли човек је коме је заповеђено да то чини и који има тај узвишен дар од Бога."},{"vNo":"15 ","txt":"И цар рече да је виделац већи од пророка."},{"vNo":"16 ","txt":"А Амон рече да је виделац откровитељ, а и пророк, и већи дар нико не може имати, осим ако поседује моћ Божју, што ниједан човек не може. Ипак, човек може имати велику моћ ако му је дата од Бога."},{"vNo":"17 ","txt":"Али виделац може знати о ономе што је прошло, а и о ономе што ће доћи, и по њима ће се све открити, или, пре, тајне ће се објавити и што је скривено доћи ће на светло и што је непознато преко њих ће се сазнати. И такође, по њима ће се сазнати оно што се друкчије не би могло знати."},{"vNo":"18 ","txt":"Тако Бог обезбеди средства да човек вером може изводити силна чуда, стога постаје велика корист за ближње своје."},{"vNo":"19 ","txt":"И ево, кад Амон заврши казивање речи ових, цар се силно обрадова и захвали Богу, говорећи: Без сумње, велика се тајна налази на овим плочама, а ови тумачи, без сумње, беху припремљени ради откривања свих тих тајни деци човечјој."},{"vNo":"20 ","txt":"О, како су чудесна дела Господња и како Он дуго подноси свој народ. Да, и како је слепо и недокучиво разумевање деце човечје, јер неће да траже мудрост, нити желе да она влада њима."},{"vNo":"21 ","txt":"Да, они су попут дивљег стада које бежи од пастира и растура се, а шумске звери га растерују, гоне и прождиру."}]}