{"heading":"Мосија забрањује прогон и заповеда једнакост – Алма млађи и четири сина Мосијина настоје да униште Цркву – Анђео се појављује и заповеда им да се окану својих злих поступака – Алма је занемео – Сав људски род мора се поново родити да би примио спасење – Алма и синови Мосијини објављују радосне вести. Око 100.–92. год. пре Христа.","prevAbbr":"mosiah","prevNo":26,"nextAbbr":"mosiah","nextNo":28,"chapterTitle":"Мосија 27","verses":[{"vNo":"1 ","txt":"И ево, догоди се да прогони које цркви наметнуше неверници посташе тако велики да црква поче да гунђа и да се жали због тога вођама својим, а гунђаху код Алме. А Алма изложи случај пред њиховим царем, Мосијом. А Мосија се посаветова са свештеницима својим."},{"vNo":"2 ","txt":"И догоди се да цар Мосија разасла проглас широм земље унаоколо да ни један неверник не сме да прогони иједног од оних који припадају Цркви Божјој."},{"vNo":"3 ","txt":"И беше строга наредба у свим црквама да не сме бити никаквог прогона међу њима, него да треба да буде једнакост међу свим људима."},{"vNo":"4 ","txt":"Да не допусте да ни охолост ни надменост наруше мир њихов, него да свако треба да поштује ближњега свога као самога себе, радећи својим сопственим рукама за издржавање своје."},{"vNo":"5 ","txt":"Да, и сви свештеници њихови и учитељи треба да раде својим сопственим рукама за издржавање своје, у свакој прилици осим у болести, или у великој оскудици. И они, чинећи то, обиловаху у благодати Божјој."},{"vNo":"6 ","txt":"И опет наста велик мир у земљи и народ поста веома бројан и поче се ширити по лицу земаљском, да, и на север и на југ, на исток и на запад, градећи велике градове и села по свим пределима земље."},{"vNo":"7 ","txt":"И Господ их походи и обасу их напретком и они посташе велик и богат народ."},{"vNo":"8 ","txt":"Ево, синови Мосијини беху убројани међу невернике, а и један од синова Алминих беше убројан међу њих, који се по оцу зваше Алма. Ипак, он поста веома опак и идолопоклонички човек. И беше речит човек и говораше народу веома ласкаво, стога заведе многе у народу да чине безакоња попут његових."},{"vNo":"9 ","txt":"И поста велика препрека напредовању Цркве Божје освојивши срца људи узрокујући многе расправе међу народом, дајући прилику непријатељу Божјем да им наметне своју моћ."},{"vNo":"10 ","txt":"И ево, догоди се док путоваше унаоколо да би уништио цркву Божју, јер путоваше у тајности са синовима Мосијиним настојећи да уништи цркву и да заведе народ Господњи, супротно заповестима Божјим, или пак царевим –"},{"vNo":"11 ","txt":"И као што вам рекох, док путоваху унаоколо бунећи се против Бога, гле, указа им се анђео Господњи и сиђе као да је у облаку и говораше гласом грмљавине, што узрокова да се потресе земља на којој стајаху;"},{"vNo":"12 ","txt":"А чуђење њихово беше толико да попадаше на земљу и не разумеше речи које им он говораше."},{"vNo":"13 ","txt":"Ипак, он опет повика, говорећи: Алма, дигни се и приђи! Зашто, наиме, прогониш цркву Божју? Јер Господ рече: Ово је црква моја и ја ћу је успоставити и ништа је неће срушити, осим преступа мога народа."},{"vNo":"14 ","txt":"И опет анђео рече: Гле, чу Господ молитве свога народа, а и молитве слуге свога, Алме, који је отац твој, јер се мољаше за тебе с пуно вере, да можеш бити приведен познању истине. То је, дакле, разлог што дођох да те уверим у моћ и власт Божју, како би биле услишене молитве слугу Његових по вери њиховој."},{"vNo":"15 ","txt":"И ево, гле, можете ли оспорити моћ Божју? Јер гле, не потресе ли земљу глас мој? И зар ме не видите пред собом? А ја сам од Бога послат."},{"vNo":"16 ","txt":"Ево, кажем ти, пођи и сети се ропства очева својих у земљи Еламу и у земљи Нефи. И сети се како велике ствари Он учини за њих, јер беху у сужањству и Он их избави. И ево, кажем ти, Алма, иди путем својим и не настој више уништавати цркву, да молитве њихове могу бити услишене, па и ако ти сам желиш да будеш одбачен."},{"vNo":"17 ","txt":"И ево, догоди се да то беху последње речи које анђео изговори Алми, и оде."},{"vNo":"18 ","txt":"И ево, Алма и они који беху са њим опет падоше на земљу, јер чуђење њихово беше велико, јер сопственим очима беху гледали анђела Господњег. И глас његов беше попут грмљавине што земљу потресе, и они знадоше да осим моћи Божје нема ничега што може земљу потрести и учинити да задрхти као да ће се надвоје распасти."},{"vNo":"19 ","txt":"И ево, чуђење Алмино беше толико да постаде нем, те не могаше уста своја отворити, да, и постаде слаб толико да не могаше руке своје померати. Стога, они који беху са њим прихватише га и ношаху беспомоћног све док га не положише пред оца његовог."},{"vNo":"20 ","txt":"И поновише оцу његовом све што им се догоди. Отац се његов обрадова, јер знаше да је то моћ Божја."},{"vNo":"21 ","txt":"И нареди да се мноштво окупи заједно да се могу осведочити у оно што Господ учини за сина његовог, а и за оне који беху са њим."},{"vNo":"22 ","txt":"И нареди да се свештеници окупе заједно. И они почеше да посте и моле се Господу Богу своме да отвори уста Алмина, да може да говори, а и да удови његови поприме снагу своју – да се очи народа отворе да виде и познају доброту и славу Божју."},{"vNo":"23 ","txt":"И догоди се да пошто постише и молише се током два дана и две ноћи, удови Алмини примише снагу своју и он уста и поче им говорити, рекавши им да се утеше;"},{"vNo":"24 ","txt":"Јер, он рече: Покајах се за грехе своје и Господ ме откупи. Гле, рођен сам од Духа."},{"vNo":"25 ","txt":"И Господ ми рече: Не чуди се што се сав род људски, да, мушкарци и жене, сви народи, колена, језици и људи, морају поново родити, да, од Бога родити, измењени из свог телесног и палог стања у стање праведности, да буду од Бога откупљени, постајући Његови синови и кћери;"},{"vNo":"26 ","txt":"И тако они постају нова створења, а не учине ли то, нипошто не могу баштинити царство Божје."},{"vNo":"27 ","txt":"Кажем вам, не буде ли тако, морају бити одбачени, а то знам јер замало и сам бејах одбачен."},{"vNo":"28 ","txt":"Ипак, после пробијања кроз многа страдања, кајући се готово до смрти, Господ у милости сматраше подобним да ме отргне од вечног пламена, и ја сам рођен од Бога."},{"vNo":"29 ","txt":"Душа моја беше откупљена од жучи горчине и веза безакоња. Бејах у бездану најтамнијем; али сада посматрам чудесну светлост Божју. Душа моја беше раздирана вечним мучењем, али сам отргнут и душа моја није више болна."},{"vNo":"30 ","txt":"Одбацих ја Откупитеља свога и порекох оно што говораху очеви наши. Али ево, да би они могли предвидети да ће Он доћи и да се сећа сваког створа стварања свога, објавиће се Он свима."},{"vNo":"31 ","txt":"Да, поклониће се свако колено и сваки језик исповедити пред Њим. Да, и то у последњи дан када ће сви људи стати да им Он суди, тада ће признати да је Он Бог. Тада ће они који живе без Бога у овом свету признати да је суд вечном казном праведан над њима и стрепеће и дрхтати и устукнути пред погледом Његовог свевидећег ока."},{"vNo":"32 ","txt":"И ево, догоди се да од тада па надаље поче Алма да поучава народ, а и они који беху са Алмом у време када им се анђео указа, путујући широм земље унаоколо, објављујући свим људима оно што чуше и видеше и проповедајући реч Божју уз пуно страдања, јер беху прогањани од оних који беху неверници, а многи их удараху."},{"vNo":"33 ","txt":"Али, упркос свему томе прибавише цркви велику утеху, учвршћујући веру њихову, опомињући их са трпељивошћу и са много напора да држе заповести Божје."},{"vNo":"34 ","txt":"А четворица од њих беху синови Мосијини, а имена им беху Амон и Арон и Омнер и Химни. То беху имена синова Мосијиних."},{"vNo":"35 ","txt":"И путоваху они широм земље Зарахемле и међу сав народ који беше под владавином цара Мосије, ревносно настојећи да поправе све оно чиме беху цркву повредили, исповедајући све грехе своје и објављујући све оно што видеше, и тумачећи пророштва и Света писма свима који пожелеше да их чују."},{"vNo":"36 ","txt":"И тако беху оруђе у рукама Божјим приводећи многе познању истине, да, познању о Откупитељу њиховом."},{"vNo":"37 ","txt":"И како су они благословени, јер проглашаваху мир, проглашаваху добре вести о добру и објављиваху народу да Господ влада."}]}