{"heading":"Абинади је затворен због прорицања о уништењу народа и смрти цара Ноје – Лажни свештеници наводе Света писма и претварају се да држе закон Мојсијев – Абинади почиње да их поучава о десет заповести. Око 148. год. пре Христа.","prevAbbr":"mosiah","prevNo":11,"nextAbbr":"mosiah","nextNo":13,"chapterTitle":"Мосија 12","verses":[{"vNo":"1 ","txt":"И догоди се да након две године Абинади прерушен дође међу њих, те га они не препознаше и поче прорицати међу њима, говорећи: Овако ми Господ заповеди, говорећи – Абинади, иди и проричи међу овим мојим народом, јер отврднуше срца своја на речи моје, не покајаше се због злих дела својих. Стога ћу их походити у срџби својој, да, у жестокој срџби својој походићу их у њиховим безакоњима и одвратностима."},{"vNo":"2 ","txt":"Да, јао покољењу овом! И Господ ми рече: Испружи руку своју и проричи, говорећи – Овако говори Господ: догодиће се да ће ово покољење због безакоња својих бити одведено у сужањство и биће по образу ударано. Да, биће прогањано од људи и биће убијано, а стрвинари са неба и пси, да, и звери дивље, прождираће месо њихово."},{"vNo":"3 ","txt":"И догодиће се да ће живот цара Ноје вредети колико и одећа у пећи ужареној, јер знаће он да сам ја Господ."},{"vNo":"4 ","txt":"И догодиће се да ћу овај свој народ ударити тешким невољама, да, глађу и помором, и учинићу да јаучу по цео дан."},{"vNo":"5 ","txt":"Да, и учинићу да бремена буду привезана на леђа њихова, и биће гоњени попут немог магарца."},{"vNo":"6 ","txt":"И догодиће се да ћу послати грâд на њих, и удариће их, а биће ударени и ветром источним, а и скакавци ће им земљу преплавити и прождирати жито њихово."},{"vNo":"7 ","txt":"И биће ударени великим помором – и све то ћу учинићу због њихових безакоња и одвратности."},{"vNo":"8 ","txt":"И догодиће се да ћу их, не покају ли се, сасвим уништити на лицу земаљском. Ипак, они ће иза себе оставити запис, а ја ћу га сачувати за друге народе који запоседну земљу. Да, а то ћу учинити да откријем одвратности овог народа другим народима. И много тога прорицаше Абинади против тога народа."},{"vNo":"9 ","txt":"И догоди се да се они разгневише на њега и ухватише га и везаног одведоше пред цара, и рекоше цару: Гле, доведосмо пред тебе човека који пророковаше зло о твом народу и каже да ће га Бог уништити."},{"vNo":"10 ","txt":"А пророкује зло и о твом животу, и каже да ће твој живот бити попут одеће у пећи ужареној."},{"vNo":"11 ","txt":"И опет, каже да ћеш бити као стабљика, и то као сува стабљика пољска, коју звери газе и ногама је гњече."},{"vNo":"12 ","txt":"И опет, каже да ћеш бити попут цвета чичковог, кога, када је потпуно зрео, дуне ли ветар, разноси по лицу земаљском. И тврди да Господ то рече. И говори да ће све то доћи на тебе не покајеш ли се, и то због безакоња твојих."},{"vNo":"13 ","txt":"А ево, о цару, какво велико зло почини, или какве велике грехе народ твој почини, да морамо бити проклети од Бога или осуђени од овог човека?"},{"vNo":"14 ","txt":"И ево, о цару, гле, недужни смо, а ти, о цару, не сагреши. Стога, овај човек слага за тебе, и прорицаше узалуд."},{"vNo":"15 ","txt":"И гле, снажни смо, нећемо пасти у сужањство, или бити поробљени од непријатеља наших. Да, и ти напредова у земљи, и надаље ћеш напредовати."},{"vNo":"16 ","txt":"Гле, ево тог човека, предајемо га у руке твоје, можеш чинити с њим шта ти је воља."},{"vNo":"17 ","txt":"И догоди се да цар Ноје нареди да Абинадија баце у тамницу и нареди да се свештеници састану заједно како би одржао савет са њима шта да учини са њим."},{"vNo":"18 ","txt":"И догоди се да они рекоше цару: Доведи га овамо да га испитамо. И цар заповеди да га доведу пред њих."},{"vNo":"19 ","txt":"И почеше да га испитују, како би противуречио, да би га имали чиме оптужити, али он им одговараше одважно и издржа сва питања њихова, да, на чуђење њихово, јер издржа сва питања њихова и постиде их у свим речима њиховим."},{"vNo":"20 ","txt":"И догоди се да му један од њих рече: Шта значе речи које су записане, и које поучаваху очеви наши, говорећи:"},{"vNo":"21 ","txt":"Како су дивне на горама ноге онога који добре вести доноси, који мир објављује, који о добру добре вести доноси, који спасење објављује, који Сиону говори: Бог твој влада;"},{"vNo":"22 ","txt":"Стражари ће твоји подићи глас, углас ће запевати, јер ће очи у очи видети када Господ поново буде враћао Сион."},{"vNo":"23 ","txt":"Кличите од радости и певајте пустоши јерусалимске, јер Господ утеши свој народ, откупи Он Јерусалим;"},{"vNo":"24 ","txt":"Оголи Господ свету мишицу своју пред очима свих народа, и сви крајеви земаљски видеће спасење Бога нашег?"},{"vNo":"25 ","txt":"И ево, Абинади им рече: Јесте ли ви свештеници, а претварате се да поучавате овај народ, и да разумете дух прорицања, а ипак желите да од мене сазнате шта то значи?"},{"vNo":"26 ","txt":"Кажем вам, јао вама што изопачујете путеве Господње! Јер ако то и разумете, то не поучавасте, стога изопачисте путеве Господње."},{"vNo":"27 ","txt":"Не приклонисте срца своја разумевању, стога, нисте мудри. Чему, дакле, поучавате овај народ?"},{"vNo":"28 ","txt":"А они рекоше: Ми поучавамо закону Мојсијевом."},{"vNo":"29 ","txt":"А он им опет рече: Ако поучавате закону Мојсијевом зашто га се не држите? Зашто срца своја ослањате на богатство? Зашто курварства чините и снагу своју на блуднице трошите, да, и чините да народ чини грех, те Господ имаше разлог да мене пошаље да пророкујем против овог народа, да, и то велико зло против овог народа?"},{"vNo":"30 ","txt":"Зар не знате да говорим истину? Да, знате да говорим истину и треба да дрхтите пред Богом."},{"vNo":"31 ","txt":"И догодиће се да ћете бити ударени због безакоња својих, јер рекосте да поучавате закону Мојсијевом. А шта знате о закону Мојсијевом? Долази ли спасење по закону Мојсијевом? Шта кажете?"},{"vNo":"32 ","txt":"А они одговорише и рекоше да спасење заиста долази по закону Мојсијевом."},{"vNo":"33 ","txt":"Али ево, Абинади им рече: Ја знам да ћете, будете ли заповести Божје држали, бити спашени. Да, будете ли држали заповести које Господ уручи Мојсију на гори Синај, говорећи:"},{"vNo":"34 ","txt":"Ја сам Господ Бог твој који те изведох из земље египатске, из дома сужањства."},{"vNo":"35 ","txt":"Немој имати другог Бога поред мене."},{"vNo":"36 ","txt":"Не гради себи икакав резани лик, нити какву слику од онога што је горе на небу, или онога што је доле на земљи."},{"vNo":"37 ","txt":"Тада им Абинади рече: Јесте ли све то чинили? Кажем вам, не, нисте. А јесте ли поучавали овај народ да то све чини? Кажем вам, не, нисте."}]}