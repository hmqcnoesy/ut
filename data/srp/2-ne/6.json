{"heading":"Јаков приповеда историју Јевреја: Вавилонско ропство и повратак; служба и распеће Свеца Израеловог; помоћ од нејевреја; обнова Јевреја у последњим данима када поверују у Месију. Око 559.–545. год. пре Христа.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2. Нефи 6","verses":[{"vNo":"1 ","txt":"Речи Јакова, брата Нефијевог, које изговори народу нефијском:"},{"vNo":"2 ","txt":"Гле, љубљена браћо моја, ја, Јаков, будући позван од Бога и заређен светим редом Његовим, и посвећен од брата свога Нефија, кога сматрате царем својим или заштитником, и на кога се ради безбедности ослањате, гле, знате да вам говорах веома много тога."},{"vNo":"3 ","txt":"Ипак, опет вам говорим јер ми је стало до добробити душа ваших. Да, забринутост је моја велика за вас и знате и сами да је одувек била. Јер опомињах вас са свом марљивошћу и поучавах вас речима оца свога и говорах вам о свему што је записано, од стварања света."},{"vNo":"4 ","txt":"А сада, гле, говорио бих вам о ономе што јесте и што ће доћи. Стога ћу вам читати речи Исаијине. А то су речи које брат мој пожеле да вам их говорим. А говорим вам за корист вашу, да можете научити и прославити име Бога свога."},{"vNo":"5 ","txt":"И ево, речи које ћу читати су оне које Исаија говораше о дому Израеловом. Стога се оне могу применити на вас, јер сте од дома Израеловог. А има много тога што Исаија беше говорио, што се може применити на вас, јер сте од дома Израеловог."},{"vNo":"6 ","txt":"И ево, ово су те речи – Овако говори Господ Бог: Гле, подићи ћу руку своју нејеврејима и заставу своју поставити народима. И они ће вратити у наручје синове твоје, и кћери твоје на плећима њиховим биће ношене."},{"vNo":"7 ","txt":"И цареви ће бити хранитељи твоји, а царице њихове, дојкиње твоје. Клањаће ти се лицем до земље, и прах с ногу твојих лизаће. И познаћеш да сам ја Господ, јер неће се осрамотити они који мене чекају."},{"vNo":"8 ","txt":"И ево, ја, Јаков, рекао бих нешто о овим речима. Јер гле, Господ ми показа да они који беху у Јерусалиму, одакле ми дођосмо, беху побијени и одведени у ропство."},{"vNo":"9 ","txt":"Ипак, Господ ми показа да ће се они опет вратити. И такође ми показа да ће им се Господ Бог, Светац Израелов, објавити у телу. А пошто им се објави, избичеваће Га и разапети Га, по речима анђела који ми то рече."},{"vNo":"10 ","txt":"А пошто отврдну срца своја и укоче вратове своје против Свеца Израеловог, гле, осуде Свеца Израеловог обориће се на њих. И долази дан када ће бити ударени и мучени."},{"vNo":"11 ","txt":"Стога, пошто буду терани тамо-амо, јер анђео тако говори, многи ће бити у телу мучени, али им неће бити допуштено да страдају, због молитви верника. Биће расејани и ударени, и омражени. Па ипак, Господ ће им бити милостив, тако да када дођу до познања о Откупитељу своме, опет ће бити заједно сабрани у земљама баштине своје."},{"vNo":"12 ","txt":"И благословени су нејевреји, они о којима пророк писаше, јер, гле, ако се покају и не боре против Сиона и не уједине са том великом и одвратном црквом, биће спашени. Јер Господ Бог ће испунити завете своје које учини са децом својом. И из тог разлога пророк написа ово."},{"vNo":"13 ","txt":"Стога, они што се боре против Сиона и заветног народа Господњег, лизаће прах са ногу њихових, и народ Господњи неће се осрамотити. Јер је народ Господњи тај који Га чека, јер они још увек чекају долазак Месијин."},{"vNo":"14 ","txt":"И гле, по речима пророка, Месија ће се поново прихватити да их по други пут поврати. Стога ће им се Он објавити у моћи и слави великој на уништење непријатеља њихових, када дође тај дан да поверују у Њега. И неће уништити никога ко у Њега верује."},{"vNo":"15 ","txt":"А они који у Њега не поверују биће уништени и огњем и олујом и земљотресима и крвопролићима и помором и глађу. И они ће знати да Господ јесте Бог, Светац Израелов."},{"vNo":"16 ","txt":"Хоће ли се, наиме, плен моћноме отети, или праведно поробљен избавити?"},{"vNo":"17 ","txt":"Али овако говори Господ: И поробљени од моћнога отеће се и плен од страшнога избавиће се, јер ће Бог Моћни избавити свој народ заветни. Јер овако говори Господ: Препираћу се са онима који се са тобом препиру –"},{"vNo":"18 ","txt":"И оне који те угњетавају нахранићу месом њиховим. Опијени ће они бити крвљу својом као вином слатким. И познаће свако тело да сам ја Господ, да сам Спаситељ твој и Откупитељ твој, Моћник Јаковљев."}]}