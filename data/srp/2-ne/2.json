{"heading":"Откупљење долази кроз Светог Месију – Слобода бирања (слобода избора) неопходна је за опстанак и напредак – Адам паде да би људи били – Људи су слободни да изаберу слободу и вечни живот. Око 588.–570. год. пре Христа.","prevAbbr":"2-ne","prevNo":1,"nextAbbr":"2-ne","nextNo":3,"chapterTitle":"2. Нефи 2","verses":[{"vNo":"1 ","txt":"А сада, Јакове, теби говорим: Ти си прворођенац мој у данима страдања мојих у дивљини. И гле, у детињству свом претрпе ти невоље и много туге због грубости браће своје."},{"vNo":"2 ","txt":"Ипак, Јакове, прворођенче мој у дивљини, ти познајеш величину Божју и Он ће посветити невоље твоје теби на корист."},{"vNo":"3 ","txt":"Стога ће душа твоја бити благословена и боравићеш у сигурности са братом својим, Нефијем. И провешћеш дане своје у служби Богу своме. Стога, знам да си откупљен због праведности Откупитеља свога јер ти спази да Он долази у пунини времена да људима донесе спасење."},{"vNo":"4 ","txt":"И у младости својој ти виде славу Његову. Стога си благословен као и они којима ће Он у телу послуживати, јер Дух је исти, јуче, данас и заувек. И пут је припремљен од пада човековог, а спасење је бесплатно."},{"vNo":"5 ","txt":"И људи су довољно поучени да разликују добро од зла. И закон је дат људима. А по закону, ниједно тело није оправдано, или, по закону људи су одбачени. Да, по временском закону беху одбачени, а и по духовном закону страдају од онога што је добро и постају бедни заувек."},{"vNo":"6 ","txt":"Стога, откупљење долази преко и посредством Светог Месије, јер је Он пун благодати и истине."},{"vNo":"7 ","txt":"Гле, нуди Он себе као жртву за грех, да испуни сврху закона за све оне који имају срце скрушено и дух раскајан. И ни за кога више сврха закона не може бити испуњена."},{"vNo":"8 ","txt":"Стога, колика је важност упознати са тим становнике земље, да могу знати да не постоји тело које може у присуству Божјем боравити, осим по заслугама и милости и благодати Светог Месије, који живот свој полаже по телу, а опет га узима моћу Духа да би остварио васкрсење мртвих, као први који ће устати."},{"vNo":"9 ","txt":"Стога је Он првенац Богу, тако да ће учинити посредовање за сву децу човечју. И они који верују у Њега биће спашени."},{"vNo":"10 ","txt":"А због посредовања за све, сви људи долазе Богу. Стога, стоје у присуству Његовом да им Он суди по истини и светости која је у Њему. Стога је сврха закона, које Светац даде, на изрицање казне која је утврђена, а казна која је утврђена у супротности је са срећом која је утврђена, да испуни сврху помирења –"},{"vNo":"11 ","txt":"Јер свакако мора бити да постоји супротност у свему. Да није тако, прворођенче мој у дивљини, праведност се не би могла остварити, ни опакост, ни светост ни беда, нити добро нити зло. Стога би се, свакако, све морало сјединити у једно. Стога, када би то било једно тело, оно би морало остати као мртво, немајући ни живота ни смрти, ни распадљивости нити нераспадљивости, среће ни беде, ни осећаја нити безосећајности."},{"vNo":"12 ","txt":"Стога би оно, свакако, било створено као бескорисна ствар. Стога не би било смисла у сврси стварања његовог. Стога би то, свакако, морало уништити мудрост Божју и вечне намере Његове, а и моћ и милост и правду Божју."},{"vNo":"13 ","txt":"А кажете ли да закона нема, такође ћете рећи да ни греха нема. И кажете ли да греха нема, такође ћете рећи да ни праведности нема. А нема ли праведности, нема ни среће. А нема ли ни праведности ни среће, нема ни казне ни беде. И нема ли тога, нема ни Бога. А нема ли Бога, ни нас ни земље нема. Јер, не би ни стварања могло бити, нити оног што делује, нити на чему би деловало. Стога, све би морало нестати."},{"vNo":"14 ","txt":"А ево, синови моји, ово вам говорим за вашу корист и поуку. Јер, постоји Бог и Он све створи, и небеса и земљу и све што је на њима, оно што делује и оно на чему се делује."},{"vNo":"15 ","txt":"И да оствари своје вечне намере за сврху човека, пошто беше створио наше прве родитеље и звери пољске и птице небеске и укратко, у свему што је створено, мораше свакако постојати нека супротност. Чак је и забрањено воће у супротности са дрветом живота: једно је слатко а друго горко."},{"vNo":"16 ","txt":"Стога, Господ Бог даде човеку да он сам делује. Човек, дакле, не би могао сам деловати да га овај или онај не наводи."},{"vNo":"17 ","txt":"А ја, Лехи, по ономе што прочитах, свакако морам претпоставити, у складу с оним што је записано, да анђео Божји паде са неба. Стога, постаде ђаво, јер тражаше оно што беше зло пред Богом."},{"vNo":"18 ","txt":"А пошто паде са неба и постаде заувек бедан, тражаше, такође, беду целог човечанства. Стога, рече Еви, да, и то стара змија, која је ђаво, који је отац свих лажи, он, дакле, рече: Једи забрањено воће и нећеш умрети него ћеш бити попут Бога, познавајући добро и зло."},{"vNo":"19 ","txt":"И пошто Адам и Ева беху јели забрањено воће, беху истерани из врта еденског да земљу обрађују."},{"vNo":"20 ","txt":"И родише они децу, да, и то породицу целе земље."},{"vNo":"21 ","txt":"И дани деце човечје беху продужени, по вољи Божјој, не би ли се покајали док су у телу. Стога, стање њихово постаде стање провере, а време њихово продужено по заповестима што их Господ Бог даде деци човечјој. Јер даде Он заповест да се сви људи морају покајати, јер, показа свим људима да су изгубљени због преступа родитеља својих."},{"vNo":"22 ","txt":"А ево, гле, да Адам не беше преступио, не би пао, него би остао у врту еденском. И све оно што беше створено морало би остати у истом стању у ком беше, пошто створено беше. И морало би остати заувек, и краја не би имало."},{"vNo":"23 ","txt":"И деце не би имали. Стога, остали би они у стању невиности, немајући радости, јер беду познавали не би, добро не чинећи, јер греха познавали не би."},{"vNo":"24 ","txt":"Али гле, све беше учињено у мудрости Онога који зна све."},{"vNo":"25 ","txt":"Адам паде да би људи били, а људи јесу да би радост имали."},{"vNo":"26 ","txt":"А Месија долази у пунини времена да децу човечју откупи од пада. А зато што су од пада откупљени, посташе они слободни заувек, распознавајући добро од зла, да сами за себе делују, не да ко над њима делује, осим казном по закону у велики и последњи дан, по заповестима које Бог даде."},{"vNo":"27 ","txt":"Стога су људи слободни по телу. И све им је дато што је корисно за човека. И слободни су да одаберу слободу и вечни живот, по великом Посреднику свих људи, или да одаберу ропство и смрт, по ропству и моћи ђаволовој. Јер, он настоји да сви људи буду бедни као што је он сам."},{"vNo":"28 ","txt":"И ево, синови моји, ја бих да погледате на великог Посредника и послушате велике заповести Његове, и верни будете речима Његовим, и одаберете вечни живот по вољи Светог Духа Његовог;"},{"vNo":"29 ","txt":"И не одаберете смрт вечну, по вољи тела и зла које је у њему, које духу ђаволовом даје моћ да потчини, да вас у пакао одвуче, да би могао владати над вама у сопственом царству своме."},{"vNo":"30 ","txt":"Ових неколико речи рекох свима вама, синови моји, у последњим данима провере своје. И добар део изабрах, по речима пророка, и друге намере немам осим вечне добробити душа ваших. Амен."}]}