{"heading":"Нефијеве речи су истините – Оне сведоче о Христу – Они који верују у Христа вероваће речима Нефијевим, које ће стајати као сведочанство пред судом. Око 559.–545. год. пре Христа.","prevAbbr":"2-ne","prevNo":32,"nextAbbr":"jacob","nextNo":1,"chapterTitle":"2. Нефи 33","verses":[{"vNo":"1 ","txt":"И ево, ја, Нефи, не могу записати све оно што се поучаваше међу мојим народом, нити сам вичан писању као говору. Јер када човек говори моћу Светог Духа, моћ Светог Духа преноси то у срца деце човечје."},{"vNo":"2 ","txt":"Али гле, много их је који отврднуше срца своја против Светог Духа, те Му нема места у њима. Одбацише, стога, много тога што је записано и сматрају га безвредним."},{"vNo":"3 ","txt":"Али ја, Нефи, записах што записах, и сматрам то за велику вредност, а нарочито за мој народ. Јер се за њих молим непрестано дању, и очи моје због њих влаже јастук мој ноћу, и вапим Богу своме са вером, и знам да ће Он чути вапај мој."},{"vNo":"4 ","txt":"И знам да ће Господ Бог посветити молитве моје на добитак моме народу. А речи које записах у слабости биће ојачане за њих, јер их наводе да чине добро, упознају их са очевима њиховим и говоре о Исусу, и наводе их да у Њега верују и да истрају до краја, а то је живот вечни."},{"vNo":"5 ","txt":"И говоре оштро против греха, по јасноћи истине. Стога се ниједан човек неће гневити на речи које написах, осим ако је од духа ђаволовог."},{"vNo":"6 ","txt":"Ја се радујем јасноћи, радујем се истини, радујем се Исусу своме, јер душу моју откупи од пакла."},{"vNo":"7 ","txt":"Имам милосрђа за свој народ, и велику веру у Христа да ћу срести многе душе неукаљане пред судијском столицом Његовом."},{"vNo":"8 ","txt":"Имам милосрђа за Јевреја – кажем Јевреја, јер мислим на оне одакле дођох."},{"vNo":"9 ","txt":"Имам милосрђа и за нејевреје. Али гле, ни за једног се не могу надати уколико се са Христом не измире и не уђу на уска врата, и ходају тесним путем који води у живот, и не наставе тим путем све до краја дана провере."},{"vNo":"10 ","txt":"И ево, љубљена браћо моја, а и Јевреји, и сви ви крајеви земаљски, послушајте ове речи и верујте у Христа, а ако не верујете у ове речи верујте у Христа. А поверујете ли у Христа вероваћете у ове речи, јер су то речи Христове, и Он ми их даде, и оне уче све људе да треба да чине добро."},{"vNo":"11 ","txt":"И просудите нису ли то речи Христове – јер Христ ће вам показати, у последњи дан, моћу и великом славом, да то јесу речи Његове. А ви и ја стајаћемо лицем у лице пред судом Његовим, и знаћете да ми Он заповеди да ово запишем, упркос слабости мојој."},{"vNo":"12 ","txt":"И молим се Оцу у име Христово да многи од нас, ако не сви, могу бити спашени у царству Његовом у тај велики и последњи дан."},{"vNo":"13 ","txt":"И ево, љубљена браћо моја, сви ви који сте од дома Израеловог, и сви крајеви земаљски, говорим вам попут гласа некога који вапи из праха: Збогом, док не дође тај велики дан."},{"vNo":"14 ","txt":"А ви који нећете да узмете удела у доброти Божјој, и не поштујете речи Јевреја, а и моје речи, и речи које ће изаћи из уста Јагањца Божјег, гле, желим вам вечно збогом, јер ће вас ове речи осудити у последњи дан."},{"vNo":"15 ","txt":"Јер што на земљи запечатим, биће изнето против вас пред судом, јер овако ми Господ заповеди, а ја морам послушати. Амен."}]}