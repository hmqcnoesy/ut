{"heading":"Христ ће послуживати Нефијцима – Нефи предвиђа уништење свог народа – Они ће говорити из праха – Нејевреји ће изградити лажне цркве и тајне савезе – Господ забрањује људима да се баве надрисвештенством. Око 559.–545. год. пре Христа.","prevAbbr":"2-ne","prevNo":25,"nextAbbr":"2-ne","nextNo":27,"chapterTitle":"2. Нефи 26","verses":[{"vNo":"1 ","txt":"И пошто Христ из мртвих устане показаће вам се, децо моја, и љубљена браћо моја. А речи кoје ће вам говорити биће закон по ком ћете се владати."},{"vNo":"2 ","txt":"Јер гле, кажем вам да спазих како ће многа покољења преминути, и биће великих ратова и сукоба међу мојим народом."},{"vNo":"3 ","txt":"A пошто Месија дође народу мом ће бити дати знаци о рођењу Његовом, а и о смрти и васкрсењу Његовом. А велик и страшан биће тај дан опакима, јер ће страдати, а страдају јер одбацују пророке и свеце, и каменују их и погубљују их. Стога ће се глас крви светаца уздићи до Бога из земље против њих."},{"vNo":"4 ","txt":"Стога ће сви они који су охоли и чине опакост, бити спаљени у дан који долази, говори Господ над војскама, јер ће бити као стрњика."},{"vNo":"5 ","txt":"А оне који убијају пророке и свеце, дубине земаљске ће прогутати, говори Господ над војскама, и планине ће их прекрити, и вихори ће их однети, а зграде ће на њих пасти и здробити их у комаде и у прах их самлети."},{"vNo":"6 ","txt":"И биће похођени громовима и муњама и земљотресима и свакојаким разарањима, јер ће се огањ срџбе Господње распалити против њих, и биће попут стрњике, а дан који долази ће их уништити, говори Господ над војскама."},{"vNo":"7 ","txt":"О, колико је јада и мучења душе моје због губитка погубљених у моме народу! Јер ја, Нефи, то видех и то ме замало уништи у присуству Господњем; али морам завапити Богу своме: Праведни су путеви Твоји."},{"vNo":"8 ","txt":"Али гле, праведни који послушају речи пророка и не униште их, него постојано ишчекују Христа због знакова који су дати, упркос свим прогонима – гле, они су ти који неће страдати."},{"vNo":"9 ","txt":"Него ће се Син Праведности њима указати, и Он ће их исцелити, и имаће мир са Њим, све док три покољења не премину, а многи од четвртог покољења преминуће у праведности."},{"vNo":"10 ","txt":"И пошто ово прође, брзо уништење долази на мој народ, јер упркос болима душе моје, видех то. Стога, знам да ће се то догодити. А продају се они низашта, јер ће као награду за охолост своју и безумље своје пожњети уништење, јер зато што се ђаволу препуштају и радије бирају дела таме него светла, стога морају у пакао сићи."},{"vNo":"11 ","txt":"Јер Дух се Господњи неће увек напрезати око човека. А када се Дух престане напрезати око човека долази тада брзо уништење, и то жалости душу моју."},{"vNo":"12 ","txt":"И као што говорах о уверавању Јевреја, да Исус јесте прави Христ, морају се свакако и нејевреји уверити да Исус јесте Христ, Вечни Бог,"},{"vNo":"13 ","txt":"И да се Он објављује свима онима који у Њега верују, моћу Светог Духа, да, сваком народу, колену, језику и људима, чинећи силна чуда, знаке, и чудеса, међу децом човечјом, према вери њиховој."},{"vNo":"14 ","txt":"Али гле, проричем вам о последњим данима, о данима када ће Господ Бог објавити ово деци човечјој."},{"vNo":"15 ","txt":"Када потомство моје и потомство браће моје ишчезне у невери, и буде ударено од нејевреја, да, пошто се Господ Бог утабори против њих и опколи их, и опсаду против њих започне насипом и утврдом против њих подигнутом, и када буду у прах оборени и то да их не буде више, ипак ће речи праведника бити записане и молитве верних ће се чути, а сви они који ишчезнуше у невери неће бити заборављени."},{"vNo":"16 ","txt":"Јер, они који буду уништени говориће им из земље, а говор њихов из праха биће тих, и глас њихов биће попут покојника, јер ће му Господ Бог моћ дати, да шаптати може о њима, и то као из земље. И говор њихов ће из праха шаптати."},{"vNo":"17 ","txt":"Јер овако говори Господ Бог: Писаће они о ономе што се међу њима збива, и то ће бити записано и запечаћено у књизи, а они који ишчезнуше у невери неће их имати, јер настоје да униште оно што је Божје."},{"vNo":"18 ","txt":"Стога, као што они који беху уништени, беху уништени брзо, и мноштво насилника њихових биће као плева кад се размеће – да, овако говори Господ Бог: То ће бити у трену, изненада –"},{"vNo":"19 ","txt":"И догодиће се да ће они који ишчезнуше у невери бити ударени руком нејеврејском."},{"vNo":"20 ","txt":"А нејевреји се узнесоше у охолости очију својих, и спотакоше се због величине свог камена спотицања, јер изградише многе цркве. Ипак, презиру моћ и чуда Божја, и сами себи проповедају мудрост своју и учења своја, како би добитак стицали и лице сиромаха сатирали."},{"vNo":"21 ","txt":"И многе се цркве саградише које стварају завист, и препирке, и злобу."},{"vNo":"22 ","txt":"А има и тајних савеза као и у времена древна, попут савеза ђаволових, јер он је оснивач свега тога, да, оснивач убиства, и дела таме; да, и води их он ланеним конопом око врата, све док их не свеже чврстим конопцима својим заувек."},{"vNo":"23 ","txt":"Јер гле, љубљена браћо моја, кажем вам да Господ Бог не делује у тами."},{"vNo":"24 ","txt":"Не чини Он ништа осим оног што је за добробит света, јер љуби свет, толико да живот свој полаже да може све људе себи привући. Стога, не брани Он ником да узме удела у спасењу Његовом."},{"vNo":"25 ","txt":"Гле, виче ли иком, говорећи: Одлази од мене? Гле, кажем вам, не, већ говори: Дођите к мени сви ви крајеви земаљски, купите млеко и мед, без новца и без наплате."},{"vNo":"26 ","txt":"Гле, заповеди ли иком да синагоге или домове службе напушта? Гле, кажем вам, не."},{"vNo":"27 ","txt":"Заповеди ли иком да не узме удела у спасењу Његовом? Гле, кажем вам, не, већ га бесплатно даје свим људима, и заповеди своме народу да све људе наводе на покајање."},{"vNo":"28 ","txt":"Гле, заповеди ли Господ иком да не узме удела у доброти Његовој? Гле, кажем вам, не, него су сви људи повлашћени, једни као и други, и ником није забрањено."},{"vNo":"29 ","txt":"Заповеда Он да не буде надрисвештенства. Јер, гле, надрисвештенства су да људи проповедају и сами себе постављају за светло свету, да могу стећи добитак и хвалу света. Али, они не траже добро Сиона."},{"vNo":"30 ","txt":"Гле, Господ то забрани. Стога, даде Господ Бог заповест да сви људи имају милосрђа, а то милосрђе је љубав. А уколико милосрђа немају ништа су. Стога, буду ли имали милосрђа неће допустити да страда радник у Сиону."},{"vNo":"31 ","txt":"Али, радник у Сиону за Сион ће радити, јер буду ли за новац радили страдаће."},{"vNo":"32 ","txt":"И опет, Господ Бог заповеди да људи не убијају, да не лажу; да не краду, да не узимају име Господа Бога свога узалуд, да не завиде, да злобе немају, да се не препиру међусобно, да не чине курварства, и да ништа од тога не чине, јер ће страдати свако ко то чини."},{"vNo":"33 ","txt":"Јер ниједно од ових безакоња не долази од Господа, јер Он чини оно што је добро међу децом човечјом, и не чини ништа што није јасно деци човечјој. И позива их све да дођу к Њему и узму удела у доброти Његовој, и не одбија никога који к Њему дође, ни црнца ни белца, ни роба ни слободног, ни мушко ни женско. И сећа се Он незнабожаца, и сви су пред Богом једнаки, и Јевреј и нејевреј."}]}