{"heading":"Алма проповеда и крштава у Мелеку – Народ у Амонихи га одбија и он одлази – Анђео му заповеда да се врати и да народу довикује покајање – Амулек га прима и њих двојица проповедају у Амонихи. Око 82. год. пре Христа.","prevAbbr":"alma","prevNo":7,"nextAbbr":"alma","nextNo":9,"chapterTitle":"Алма 8","verses":[{"vNo":"1 ","txt":"И ево, догоди се да се Алма врати из земље Гидеон, пошто поучаваше народ у Гидеону многим стварима које не могу бити записане, успоставивши ред у цркви, као што пре беше учинио у земљи Зарахемли, да, врати се он у дом свој у Зарахемлу да се одмори од дела која беше извршио."},{"vNo":"2 ","txt":"И тако се заврши девета година владавине судија над народом Нефијевим."},{"vNo":"3 ","txt":"И догоди се да почетком десете године владавине судија над народом Нефијевим, Алма отпутова одатле и упути се према земљи Мелек, западно од реке Сидона, на запад дуж границе са дивљином."},{"vNo":"4 ","txt":"И он поче поучавати народ у земљи Мелек у складу са светим редом Божјим по ком беше позван, и поче поучавати народ широм земље Мелек."},{"vNo":"5 ","txt":"И догоди се да му долажаше народ из свих крајева земље која беше у пределу поред дивљине. И крштаваху се широм целе земље."},{"vNo":"6 ","txt":"Тако, кад он беше довршио своје дело у Мелеку, отпутова одатле и упути се на тродневно путовање на север земље Мелек и дође у земљу која се зваше Амониха."},{"vNo":"7 ","txt":"Ево, беше обичај у народу Нефијевом да назове земље своје и градове своје и села своја, да, чак и све засеоке своје, по имену оног који би их први запосео, а тако беше и са земљом Амонихином."},{"vNo":"8 ","txt":"И догоди се да када Алма дође у град Амониху поче им проповедати реч Божју."},{"vNo":"9 ","txt":"Ево, Сотона беше веома обузео срца народа у граду Амонихи, стога не послушаше речи Алмине."},{"vNo":"10 ","txt":"Ипак, Алма се веома труђаше у Духу, борећи се са Богом у снажној молитви да излије Духа свога на народ који беше у граду, да му уз то допусти да их може крстити на покајање."},{"vNo":"11 ","txt":"Ипак, они отврднуше срца своја, говорећи му: Гле, знамо да си ти Алма и знамо да си високи свештеник над црквом коју си успоставио у многим крајевима земље, према предању своме, а ми нисмо из цркве твоје и не верујемо у таква безумна предања."},{"vNo":"12 ","txt":"И ево, знамо да пошто нисмо из твоје цркве, знамо да никакве моћи немаш над нама и да си уступио судијску столицу Нефихи. Стога, ниси врховни судија над нама."},{"vNo":"13 ","txt":"Ево, кад народ то рече и успротиви се речима његовим и изружи га и испљува га и нареди да буде истеран из града њиховог, отпутова он одатле и упути се према граду који се зваше Арон."},{"vNo":"14 ","txt":"И догоди се да док путоваше тамо, будући притиснут жалошћу, пробијајући се кроз многа страдања и јад душе због опакости народа који беше у граду Амонихи, догоди се тако док Алма беше притиснут жалошћу, гле, указа му се анђео Господњи, говорећи:"},{"vNo":"15 ","txt":"Благословен си Алма. Уздигни, стога, главу своју и радуј се јер имаш велик разлог да се радујеш, јер беше веран у држању заповести Божјих од времена кад прими прву поруку од Њега. Гле, ја сам онај који ти је предаде."},{"vNo":"16 ","txt":"И гле, послат сам да ти заповедим да се вратиш у град Амониху и да поново проповедаш народу тога града. Да, проповедај им. Да, кажи им, уколико се не покају Господ Бог ће их уништити."},{"vNo":"17 ","txt":"Јер гле, они сада помишљају како би могли да униште слободу твога народа, (јер тако говори Господ) што је насупрот одредбама и судовима и заповестима које Он даде своме народу."},{"vNo":"18 ","txt":"Ево, догоди се да када Алма прими поруку своју од анђела Господњег, журно се врати у земљу Амониху. И уђе у град другим путем, да, путем који је на југу града Амонихе."},{"vNo":"19 ","txt":"И док улажаше у град, беше огладнео и рече једном човеку: Хоћеш ли понизном слузи Божјем дати нешто да једе?"},{"vNo":"20 ","txt":"А човек му рече: Ја сам Нефијац и знам да си ти свети пророк Божји, јер ти си човек за ког ми анђео у виђењу рече: Прими га. Стога, дођи у дом мој и ја ћу ти дати од хране своје. И ја знам да ћеш ти бити благослов мени и дому моме."},{"vNo":"21 ","txt":"И догоди се да га човек прими у дом свој, а тај човек се зваше Амулек. И он донесе хлеб и месо и стави пред Алму."},{"vNo":"22 ","txt":"И догоди се да поједе Алма храну и насити се и благослови Амулека и дом његов, и Богу хвале исказа."},{"vNo":"23 ","txt":"И кад се наједе и насити рече Амулеку: Ја сам Алма и високи сам свештеник цркве Божје широм земље."},{"vNo":"24 ","txt":"И ево, бејах позван да проповедам реч Божју међу свим овим народом, у складу са духом откривења и пророштва. И бејах у овој земљи и они ме не примише, него ме отераше и ја бејах спреман да заувек окренем леђа овој земљи."},{"vNo":"25 ","txt":"Али гле, заповеђено ми је да се поново вратим и проричем овом народу, да, и да сведочим против њих о безакоњима њиховим."},{"vNo":"26 ","txt":"И ево, Амулече, јер ме нахрани и прими, благословен си. Бејах, наиме, огладнео, јер постих много дана."},{"vNo":"27 ","txt":"И борављаше Алма много дана код Амулека пре него што започе да проповеда народу."},{"vNo":"28 ","txt":"И догоди се да народ поста још окорелији у безакоњима својим."},{"vNo":"29 ","txt":"И реч дође Алми, говорећи: Иди! И кажи такође слузи моме Амулеку, идите и проричите овом народу, говорећи – Покајте се, јер Господ овако рече: Уколико се не покајете походићу овај народ у срџби својој, да, и нећу одвратити своју жестоку срџбу."},{"vNo":"30 ","txt":"И крену Алма, а тако и Амулек, међу народ да му објаве реч Божју, и беху испуњени Светим Духом."},{"vNo":"31 ","txt":"И беше им дата моћ, толика да не могаху бити затварани у тамнице, нити беше могуће да их иједан човек убије. Ипак, они не примењиваху моћ своју све док не беху везани оковима и бачени у тамницу. Ево, беше то учињено да би Господ на њима могао да покаже моћ своју."},{"vNo":"32 ","txt":"И догоди се да они пођоше и почеше проповедати и прорицати народу, по духу и моћи које им Господ даде."}]}