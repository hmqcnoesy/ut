{"heading":"Izithunywa zithola umahluleli omkhulu efile esihlalweni sokwahlulela—Ziyaboshwa kamuva ziyakhululwa—Ngokuholwa ngumoya uNefi ukhomba uSiyentami njengombulali—UNefi wemukelwa ngabanye njengomphrofethi. Cishe ngonyaka wama 23 kuya kowama 21 ngaphambi kokuzalwa kukaKristu.","prevAbbr":"hel","prevNo":8,"nextAbbr":"hel","nextNo":10,"chapterTitle":"Helamani 9","verses":[{"vNo":"1 ","txt":"Bheka, manje kwenzeka ukuthi ngesikhathi uNefi esewakhulumile lamazwi, amanye amadoda ayephakathi kwabo agijima aya esihlalweni sokwahlulela; yebo, ayemahlanu ahambayo, futhi athi omunye komunye, ngesikhathi ehamba:"},{"vNo":"2 ","txt":"Bhekani, manje sizokwazi ngeqiniso ukuthi ngabe lendoda inguye yini umphrofethi futhi nokuthi uNkulunkulu uyiyalile yini ukuthi iphrofethe izinto ezimangalisa kangaka kithi. Bhekani, asikholwa ukuthi uyiyalile; yebo, asikholwa ukuthi ingumphrofethi; nokho, uma lento eyishilo mayelana nomahluleli omkhulu iyiqiniso, ukuthi ufile, uma kunjalo sizokholwa ukuthi amanye amazwi ewakhulumileyo ayiqiniso."},{"vNo":"3 ","txt":"Futhi kwenzeka ukuthi agijima ngamandla, aze afika esihlalweni sokwahlulela; futhi bheka, umahluleli omkhulu wayesewele phansi, futhi nempela wayelele kulo igazi lakhe."},{"vNo":"4 ","txt":"Manje bheka, ngesikhathi esekubona lokhu ethuka kakhulu, kangangokuthi awela phansi; ngokuba ayengazange awakholwe amazwi uNefi ayewakhulumile mayelana nomahluleli omkhulu."},{"vNo":"5 ","txt":"Kepha manje, ngesikhathi esebona akholwa, futhi afikelwa wukwesaba hleze zonke izahlulelo uNefi ayezikhulumile zenzeke kubantu; ngakho-ke athuthumela, futhi awela phansi."},{"vNo":"6 ","txt":"Manje, khona manjalo ngesikhathi umehleluli esebulewe—egwazwe ngumfowabo owayegqoke izingubo zokuzifihla, futhi wabaleka, izinceku zagijima zayotshela abantu, zikhala isikhalo sokubulala phakathi kwabo;"},{"vNo":"7 ","txt":"Futhi bheka abantu nempela babuthana ndawonye endaweni yesihlalo sokwahlulela—futhi bheka, bethukile bawabona lawo madoda amahlanu ayesewele phansi."},{"vNo":"8 ","txt":"Manje bheka, labantu babengazi lutho mayelana nesixuku esasibuthene ndawonye ensimini kaNefi; ngakho-ke bathi omunye komunye: Lamadoda yiwo abulele umahluleli, futhi uNkulunkulu usewashayile ukuze angabe esakwazi ukusibalekela."},{"vNo":"9 ","txt":"Futhi kwenzeka ukuthi bawabamba, futhi bawabopha bawaphosa etilongweni. Futhi kwaba khona isimemezelo esathunyelwa kuzo zonke izindawo ukuthi umahluleli wayesebulewe, futhi nokuthi ababulali base bethathiwe baphoswa etilongweni."},{"vNo":"10 ","txt":"Futhi kwenzeka ukuthi ngakusasa abantu babuthana ndawonye ukuthi bazokhala futhi bazile, emngcwabeni womahluleli omkhulu kakhulu owayebulewe."},{"vNo":"11 ","txt":"Futhi ngalesi sizathu nalabo behluleli ababesensimini kaNefi, futhi sebewazwile amazwi akhe, nabo ngokunjalo babuthelana ndawonye emngcwabeni."},{"vNo":"12 ","txt":"Futhi kwenzeka ukuthi babuza kubantu bethi: Baphi labo abahlanu abebethunywe ukuyozwa mayelana nomahluleli omkhulu ukuthi ngabe ufile na? Futhi baphendula bathi: Mayelana nalabo abahlanu enithi nibathumile, thina asazi; kodwa kukhona abahlanu abangababulali, esibaphonse etilongweni."},{"vNo":"13 ","txt":"Futhi kwenzeka ukuthi abehluleli bafuna ukuthi labo balethwe; futhi balethwa, futhi bheka kwakuyilabo abahlanu ababethunyiwe; futhi bheka abehluleli bababuza ukuze bazi mayelana naloludaba, futhi babatshela konke lokho ababekwenzile, bethi:"},{"vNo":"14 ","txt":"Sigijime seza endaweni yesihlalo sokwahlulela, futhi ngesikhathi sesibona zonke izinto zinjengoba uNefi kade efakazile, sethuka kangangokuthi sawela phansi; futhi ngesikhathi siphaphama ekwethukeni kwethu, bheka basiphonsa etilongweni."},{"vNo":"15 ","txt":"Manje, ngokubulawa kwalendoda, asazi ukuthi ngubani okwenzile lokhu; futhi yilokhu kuphela esikwaziyo, sigijime seza lapha njengokufisa kwenu, futhi bheka ubesefile, njengokwamazwi kaNefi."},{"vNo":"16 ","txt":"Manje kwenzeka ukuthi abehluleli bayichaza indaba kubantu, futhi bakhala kakhulu ngokumelene noNefi, bethi: Bhekani, siyazi ukuthi loNefi kufanele ukuthi uvumelane nothile ukuthi abulale umahluleli, futhi emva kwalokho ukuze akumemezele kithi, ukuze asiphendulele okholweni lwakhe, ukuze aziphakamise ukuthi abe ngumuntu omkhulu, okhethwe nguNkulunkulu, kanye nomphrofethi."},{"vNo":"17 ","txt":"Manje bhekani, sizoyithola lendoda, futhi izolivuma icala layo futhi isitshele ngombulali wangempela womahluleli."},{"vNo":"18 ","txt":"Futhi kwenzeka ukuthi labo abahlanu bakhululwa ngosuku lomngcwabo. Nokho, babasola abehluleli ngamazwi ababewakhulumile ngokumelene noNefi, futhi baphikisana nabo ngamunye ngamunye, kangangokuthi babehlula."},{"vNo":"19 ","txt":"Nakuba kunjalo, benza ukuthi uNefi athathwe aboshwe futhi alethwe phambi kwesixuku, futhi baqala ukumbuza ngezindlela ezahlukene ukuze bamdide, ukuze bambeke icala ukuze abulawe—"},{"vNo":"20 ","txt":"Bethi kuye: Wenze uzungu nothile; ngubani lomuntu obulele na? Manje sitshele, futhi ulivume icala lakho; bethi, Bheka nansi imali; futhi phezu kwalokho sizokuvumela uphile uma ungasitshela, futhi usivume leso sivumelwano osenze nalowo."},{"vNo":"21 ","txt":"Kodwa uNefi wathi kubo: O ziwula, nina eningasokiwe ngokwenhliziyo, nina zimpumputhe, futhi nina bantu abangontamo lukhuni, ngabe niyazi yini ukuthi kuyoze kube nini iNkosi uNkulunkulu wenu inivumela ukuthi niqhubeke nalendlela yenu yokona na?"},{"vNo":"22 ","txt":"O kumele niqale nihhewule futhi nikhale, ngenxa yokubhujiswa okukhulu kulesi sikhathi okunihlalele, ngaphandle kokuthi niphenduke."},{"vNo":"23 ","txt":"Bhekani nithi ngivumelene nomuntu ukuthi abulale uSezoramu, umahluleli wethu omkhulu. Kodwa bhekani, ngithi kini, lokhu kungenxa yokuthi ngifakaze kini ukuze nazi mayelana nalento; yebo, ukuthi kube njengobufakazi kini, ukuthi ngempela ngiyazi ngenkohlakalo kanye nangezinengiso eziphakathi kwenu."},{"vNo":"24 ","txt":"Futhi ngenxa yokuthi ngenze lokhu, senithi ngivumelene nomuntu ukuthi enze lento; yebo, ngenxa yokuthi nginikhombise lesi sibonakaliso seningithukuthelele, futhi senifuna ukungibulala."},{"vNo":"25 ","txt":"Manje bhekani, ngizonikhombisa esinye isibonakaliso, bese ngibona ukuthi ngokuphathelene nalento nizofuna ukungibulala yini."},{"vNo":"26 ","txt":"Bhekani ngithi kini: Hambani niye endlini kaSeyantumi, ongumfowabo kaSezoramu, nifike nithi kuye—"},{"vNo":"27 ","txt":"Ngabe uNefi, ozenza umphrofethi, lona ophrofetha ngobubi obungaka mayelana nalabantu, uvumelene yini nawe, ukuthi umbulale uSezoramu, ongumfowenu na?"},{"vNo":"28 ","txt":"Bhekani, uzothi kini, Cha."},{"vNo":"29 ","txt":"Futhi niyothi kuye: Umbulele yini umfowenu na?"},{"vNo":"30 ","txt":"Futhi uyokuma enokwesaba, futhi engazi ukuthi uzothini. Futhi bhekani, uyophika kini; futhi uyokwenza sengathi wethukile; nokho, uyothi kini akanacala."},{"vNo":"31 ","txt":"Kodwa bhekani, niyomhlola, futhi niyothola igazi esiketini sezingubo zakhe."},{"vNo":"32 ","txt":"Futhi senikubonile lokhu, niyokuthi: Liphumaphi leligazi na? Ucabanga ukuthi asazi ukuthi yigazi lomfowenu leli na?"},{"vNo":"33 ","txt":"Futhi emva kwalokho uyothuthumela, futhi uyobukeka ephaphathekile, sengathi ukufa sekufike kuye."},{"vNo":"34 ","txt":"Futhi emva kwalokho niyothi: Ngenxa yalokhu kwesaba kanye nalokhu kuphaphatheka okusebusweni bakho, bheka, siyazi ukuthi unecala."},{"vNo":"35 ","txt":"Futhi emva kwalokho ukwesaba okukhulu kuyomfikela; futhi emva kwalokho uyovuma kini, futhi angabe esaphika ukuthi nguyena obulele."},{"vNo":"36 ","txt":"Futhi emva kwalokho uyosho kini, ukuthi mina, Nefi, angazi lutho mayelana naloludaba ngaphandle kokuthi lunikezwe kimi ngamandla kaNkulunkulu. Futhi emva kwalokho niyokwazi ukuthi ngingumuntu othembekile, futhi nokuthi ngithunyelwe kini nguNkulunkulu."},{"vNo":"37 ","txt":"Futhi kwenzeka ukuthi bahamba bayokwenza, ngisho njengoba uNefi ebatshelile. Futhi bheka, amazwi ayewakhulumile ayeyiqiniso; ngokuba njengokwalawo mazwi nempela waphika; futhi phezu kwalokho njengokwalawo mazwi nempela wavuma."},{"vNo":"38 ","txt":"Futhi walethwa ukuthi azozivumela ukuthi nguye uqobo lwakhe owayengumbulali, kangangokuthi labo abahlanu bakhululwa, futhi kanjalo noNefi."},{"vNo":"39 ","txt":"Futhi kwaba khona abathile abangamaNefi abakholelwa emazwini kaNefi; futhi kwakukhona abanye futhi, abakholwa ngenxa yobufakazi balabo abayisihlanu, ngokuba baphenduka ngesikhathi besetilongweni."},{"vNo":"40 ","txt":"Manje kwaba khona abanye phakathi kwabantu, abathi uNefi wayengumphrofethi."},{"vNo":"41 ","txt":"Futhi kwaba khona abanye abathi: Bhekani, ungunkulunkulu, ngokuba ngaphandle kokuthi engunkulunkulu ubengeke azazi zonke lezi zinto. Ngokuba bhekani, usitshele imicabango yezinhliziyo zethu, futhi phezu kwalokho wasitshela izinto; futhi usesazise umbulali wangempela womahluleli wethu omkhulu."}]}