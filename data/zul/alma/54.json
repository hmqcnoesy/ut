{"heading":"U-Amoroni kanye noMoroni baxoxisana ngokushintshana ngeziboshwa—UMoroni ufuna ukuthi amaLamani ahoxise futhi ayeke ukuhlasela kwawo ngokubulala—U-Amoroni ufuna ukuthi amaNefi abeke phansi izikhali zawo futhi abe ngaphansi kwamaLamani. Cishe ngonyaka wama 63 ngaphambi kokuzalwa kukaKristu.","prevAbbr":"alma","prevNo":53,"nextAbbr":"alma","nextNo":55,"chapterTitle":"Alima 54","verses":[{"vNo":"1 ","txt":"Manje kwenzeka ekuqaleni konyaka wamashumi amabili nesishiyagalolunye wabehluleli, ukuthi u-Amoroni wathumela kuMoroni efisa ukuthi bashintshane ngeziboshwa."},{"vNo":"2 ","txt":"Futhi kwenzeka ukuthi uMoroni wazizwa enokujabula okukhulu ngalesi sicelo, ngokuba wayekufuna ukudla okwakunikezwe ukuba kondliwe iziboshwa zamaLamani ukuthi kondle abantu bakhe; futhi phezu kwalokho wayebafuna abantu bakhe ukuze baqinise ibutho lakhe."},{"vNo":"3 ","txt":"Manje amaLamani ayethathe abesifazane abaningi kanye nabantwana, futhi kwakungekho namunye owesifazane noma ingane phakathi kwazo zonke iziboshwa zikaMoroni, noma iziboshwa uMoroni ayezithathile; ngakho-ke uMoroni wasungula isu lokuthi athole iziboshwa zamaNefi eziningi kumaLamani kangangoba kwakungenzeka."},{"vNo":"4 ","txt":"Ngakho-ke wabhala incwadi, futhi wayithumela ngenceku ka-Amoroni, yona kanye leyo eyayilethe incwadi kuMoroni. Manje lawa ngamazwi awabhalela u-Amoroni, ethi:"},{"vNo":"5 ","txt":"Bheka, Amoroni, ngikubhalele ngokuthize mayelana nalempi eniyiqhubayo ngokumelene nabantu bami, noma-ke umfowenu ebelokhu eyiqhubile ngokumelene nabo, futhi enisazimisele namanje ukuthi niyiqhube emva kokufa kwakhe."},{"vNo":"6 ","txt":"Bheka, ngizokutshela okuthile mayelana nokulunga kukaNkulunkulu, kanye nenkemba yentukuthelo yakhe enamandla onke, elengela kini ngaphandle kokuthi niphenduke futhi nibuyisele amabutho enu emazweni enu, noma ezweni okungelenu, okuyizwe lakwaNefi."},{"vNo":"7 ","txt":"Yebo, bengizokutshela lezi zinto ukuba ubukwazi ukuzilalela; yebo, bengizokutshela mayelana naleso sihogo esibi esilindele ukwamukela ababulali abanjengawe kanye nomfowenu, ngaphandle kokuthi niphenduke futhi nihoxise izinhloso zenu zokubulala, futhi nibuyele namabutho enu emazweni enu."},{"vNo":"8 ","txt":"Kodwa njengoba nake nazenqaba lezi zinto, futhi nalwa nabantu beNkosi, ngisho kanjalo-ke ngingalindela ukuthi nizokwenza lokho futhi."},{"vNo":"9 ","txt":"Manje bheka, sikulungele ukuhlangana nani; yebo, futhi ngaphandle kokuthi nihoxise izinhloso zenu, bhekani, nizodonsela phansi intukuthelo yalowo Nkulunkulu enimenqabile, phezu kwenu, ngisho kuze kube sekubhujisweni kwenu nonke."},{"vNo":"10 ","txt":"Kodwa, njengoba iNkosi iphila, amabutho ethu azokuza kini ngaphandle kokuthi nihoxe, futhi ngokushesha nizovakashelwa ngokufa, ngokuba sizowagcina amadolobha ethu kanye namazwe ethu; yebo, futhi sizoyigcina inkolo yethu kanye nendlela kaNkulunkulu wethu."},{"vNo":"11 ","txt":"Kodwa bheka, kuyangicacela ukuthi ngikhuluma kuwe mayelana nalezi zinto ngeze; noma kuyangicacela ukuthi ungumntwana wesihogo; ngakho-ke ngizoyivala incwadi yami ngokukutshela ukuthi angizukushintshana ngeziboshwa, ngaphandle kombandela wokuthi uzokhulula indoda kanye nomkayo kanye nabantwana bayo, ngesiboshwa esisodwa; uma uzokwenza lokhu, ngizoshintshana nawe."},{"vNo":"12 ","txt":"Futhi bheka, uma ningenakukwenza lokhu, ngizokuza kini namabutho ami, yebo, ngizohlomisa ngisho nabesifazane bami kanye nezingane zami, futhi ngizokuza ngilwe nani, futhi ngizonilandela ngisho nasezweni lenu, okuyizwe eliyifa lethu lokuqala; yebo, futhi kuyoba yigazi ngegazi, yebo, impilo ngempilo; futhi ngizolwa nawe ngisho kuze kube uyabulawa ususwe ebusweni bomhlaba."},{"vNo":"13 ","txt":"Bheka, ngithukuthele, futhi kanjalo nabantu bami; nifune ukusibulala, kepha thina sifune ukuzivikela kuphela. Kodwa bhekani, uma nifuna ukusibulala ngaphezu kwalokhu nathi sizofuna ukunibulala; yebo, futhi sizolifuna izwe lethu, izwe eliyifa lethu lokuqala."},{"vNo":"14 ","txt":"Manje ngiyayivala incwadi yami. NginguMoroni; ngingumholi wabantu bamaNefi."},{"vNo":"15 ","txt":"Manje kwenzeka ukuthi u-Amoroni, ngesikhathi eseyitholile lencwadi, wathukuthela; futhi wabhala enye incwadi eya kuMoroni, futhi lawa ngamazwi awabhala, ethi:"},{"vNo":"16 ","txt":"Ngingu-Amoroni, inkosi yamaLamani; ngingumfowabo ka-Amalikiya enambulala. Bheka, ngizoliphindiselela igazi lakhe kini, yebo, futhi ngizokuza kini namabutho ami ngokuba angizesabi izinsongo zakho."},{"vNo":"17 ","txt":"Ngokuba bheka, oyihlo bona abafowabo, kangangokuthi babaqhwanga ilungelo labo lokubusa ekubeni ngokomthetho okwakungelabo."},{"vNo":"18 ","txt":"Manje bheka, uma ningabeka phansi izikhali zenu, bese niziletha ngaphansi kwalabo umbuso okungowabo ngokomthetho, uma kunjalo ngizokwenza ukuthi abantu bami babeke phansi izikhali zabo futhi bangabe besalwa nanini."},{"vNo":"19 ","txt":"Bheka, ukhulume izinsongo eziningi kimi kanye nakubantu bami; kodwa bheka, asizesabi izinsongo zakho."},{"vNo":"20 ","txt":"Noma kunjalo, ngizovuma ukuthi sitshintshane ngeziboshwa njengokwesicelo sakho, ngokuthokoza, ukuze ngigcinele abantu bami bempi ukudla; futhi sizoqhuba impi engeyikuphela, ukuze silethe amaNefi ngaphansi kwethu noma ashabalale nya."},{"vNo":"21 ","txt":"Futhi mayelana nalowo Nkulunkulu othi simenqabile, bheka, asazi lutho ngalowo muntu; ngisho nani imbala; kodwa uma kungenzeka ukuthi kukhona umuntu onjalo, asazi lutho kodwa kungenzeka ukuthi usenzile thina nani."},{"vNo":"22 ","txt":"Futhi uma kungenzeka ukuthi ukhona udeveli kanye nesihogo, bheka akanakunithumela yini lapho ukuthi niyohlala kanye nomfowethu enambulala, ophawule ngaye ukuthi uye endaweni enjalo na? Kodwa bheka lezi zinto azinamsebenzi."},{"vNo":"23 ","txt":"Ngingu-Amoroni, futhi ngingowozalo luka Zoramu, oyihlo abamphoqa futhi bamkhipha ezweni laseJeruselema."},{"vNo":"24 ","txt":"Futhi bheka manje, ngingumLamani onesibindi; bheka, lempi iqhutshelwa ukuthi iphindiselele ukoniwa kwabo, nokugcina futhi ibuyisele amalungelo abo ukuthi babuse, futhi ngiyayivala lencwadi yami eya kuMoroni."}]}