{"heading":"U-Alima ufakaza kuHelamani ngokuguquka kwakhe emva kokubona ingelosi—Wezwa ubuhlungu bomphefumulo oyiswe ekujezisweni; Wabiza igama likaJesu, futhi emva kwalokho wabe esezalwa nguNkulunkulu—Injabulo emnandi yagcwalisa umphefumulo wakhe—Wabona izixuku-ngezixuku zezingelosi zidumisa uNkulunkulu—Abaningi abaguqukileyo bazwile futhi babona njengoba naye ezwile futhi wabona. Cishe ngonyaka wama 74 ngaphambi kokuzalwa kukaKristu.","sectionHeading":"Imiyalelo ka-Alima endodaneni yakhe uHelamani.","prevAbbr":"alma","prevNo":35,"nextAbbr":"alma","nextNo":37,"chapterTitle":"Alima 36","verses":[{"vNo":"1 ","txt":"Ndodana yami, yipha indlebe emazwini ami; ngokuba ngiyafunga kuwe, ukuthi uma nje ungagcina imiyalelo kaNkulunkulu uyophumelela ezweni."},{"vNo":"2 ","txt":"Ngifuna ukuthi wenze njengoba ngenzile, ekukhumbuleni ukuthunjwa kobaba bethu; ngokuba babesebu gqilini, futhi kwakungekho namunye owayengabakhulula ngaphandle kokuthi kube ngu Nkulunkulu ka-Abrahama, kanye noNkulunkulu ka-Isaka, kanye noNkulunkulu kaJakobe; futhi ngempela wabakhulula ezinhluphekweni zabo."},{"vNo":"3 ","txt":"Manje, O ndodana yami Helamani, bheka, usesebusheni bakho, ngakho-ke, ngiyakunxusa ukuthi sengathi ungawezwa amazwi ami futhi ufunde kimi; ngokuba ngiyazi ukuthi labo abayobeka ithemba labo kuNkulunkulu bayosekelwa ezilingweni zabo, kanye nasezinhluphekweni zabo, kanye nasezinkathazweni zabo, futhi bayo phakanyiswa ngosuku lokugcina."},{"vNo":"4 ","txt":"Futhi angifuni ukuthi ucabange ukuthi ngazi ngokwami—hhayi ngokwenyama kodwa ngokukamoya, hhayi ngokomqondo wasemhlabeni kodwa kaNkulunkulu."},{"vNo":"5 ","txt":"Manje, bheka, ngithi kuwe, ukuba benginga zalwanga nguNkulunkulu bengingenakuzazi lezi zinto; kodwa uNkulunkulu, ngomlomo wengelosi yakhe engcwele, ungambulele, hhayi ngenxa yokulunga kwami."},{"vNo":"6 ","txt":"Ngokuba ngahamba ngizula-zula namadodana kaMosiya, sifuna ukuqeda ibandla likaNkulunkulu; kodwa bheka, uNkulunkulu wathumela ingelosi yakhe engcwele ukuthi isimise endleleni."},{"vNo":"7 ","txt":"Futhi bheka, yakhuluma kithi, kwangathi yizwi lokuduma, futhi iphansi lonke nempela lazamazama phansi kwezinyawo zethu; futhi sonke sawela phansi, ngokuba ukwesaba iNkosi kwafika kithi."},{"vNo":"8 ","txt":"Kodwa bheka, izwi lathi kimi: Phakama. Futhi ngaphakama ngasukuma ngema, futhi ngayibona ingelosi."},{"vNo":"9 ","txt":"Futhi yathi kimi: Uma wena ufuna ngokwakho ukubulawa, ungabe usafuna ukuqeda ibandla likaNkulunkulu."},{"vNo":"10 ","txt":"Futhi kwenzeka ukuthi ngawela phansi; futhi kwaba yisikhathi esingangezinsuku ezintathu kanye nobusuku obuthathu lapho ngangingakwazi ukuvula umlomo wami, noma ngisebenzise amalunga ami."},{"vNo":"11 ","txt":"Futhi ingelosi yakhuluma izinto eziningi kimi, ezazwiwa ngabafowethu, kodwa mina angizizwanga; ngokuba ngesikhathi ngizwa amazwi athi—Uma wena ufuna ngokwakho ukubulawa, ungabe usafuna ukuqeda ibandla likaNkulunkulu—ngashaywa wukwesaba okukhulu kakhulu kanye nokumangala hleze mhlawumbe ngibulawe, kangangokuthi ngawela phansi futhi angabe ngisezwa lutho."},{"vNo":"12 ","txt":"Kodwa ngahlushwa yiminjunju yaphakade, ngokuba umphefumulo wami wakhathazeka kakhulu futhi wahlupheka ngezono zami zonke."},{"vNo":"13 ","txt":"Yebo, ngazikhumbula zonke izono zami kanye nobubi bami, engahlushwa ngabo ngobuhlungu besihogo; yebo, ngabona ukuthi ngangihlubukile kuNkulunkulu, futhi nokuthi ngangingayigcinanga imiyalelo yakhe engcwele."},{"vNo":"14 ","txt":"Yebo, futhi ngangibulele abaningi babantwana bakhe, noma-ke ngangibaholele ekonakaleni; yebo, kafushane nje babubukhulu kakhulu ububi bami, kangangokuthi ukucabanga nje ukuza phambi bukaNkulunkulu wami kwawuhlupha umphefumulo wami ngokwesaba okungenakuchazwa."},{"vNo":"15 ","txt":"O, ngacabanga, ukuthi kwangathi ngingadingiswa futhi ngibe ngongasekho ngokomphefumulo kanye nangokomzimba, ukuze ngingalethwa ukuthi ngime phambi kukaNkulunkulu wami, ukuthi ngahlulelwe ngokwe zenzo zami."},{"vNo":"16 ","txt":"Manje, izinsuku ezintathu kanye nobusuku obuthathu ngahlushwa, ngisho nangobuhlungu bomphefumulo oyiswe ekujezisweni."},{"vNo":"17 ","txt":"Futhi kwenzeka ukuthi njengoba ngangihlushwa yiminjunju, ngesikhathi ngisakhathazwa wukukhumbula izono zami eziningi, bheka, ngakhumbula futhi ukuthi ngamuzwa ubaba ephrofetha kubantu mayelana nokuza kothile onguJesu Kristu, iNdodana kaNkulunkulu, ukuzohlawulela izono zomhlaba."},{"vNo":"18 ","txt":"Manje, ngesikhathi umqondo wami ubambelela kulomcabango, ngakhala ngaphakathi enhliziyweni yami ngathi: O Jesu, Ndodana kaNkulunkulu, yiba nomusa kimi, mina engisekubabeni kwenyongo, futhi ngizungezwe nxazonke ngamaketanga aphakade okufa."},{"vNo":"19 ","txt":"Manje, bheka, ngesikhathi ngikucabanga lokhu, angibange ngisabuzwa ubuhlungu enganginabo; yebo, angibange ngisakhathazwa yinkumbulo yezono zami."},{"vNo":"20 ","txt":"O, yayinkulu kangakanani injabulo, futhi kwakumangalisa kangakanani ukukhanya engakubona; yebo, umphefumulo wami wagcwaliswa ngenjabulo eyabankulu njengobuhlungu bami!"},{"vNo":"21 ","txt":"Yebo, ngithi kuwe, ndodana yami, akukho okwakungaba kukhulu futhi kube buhlungu njengobuhlungu engabanabo. Yebo, futhi ngiyaphinda ngithi kuwe, ndodana yami, ngakolunye uhlangothi, akukho okungaba kukhulu futhi kube mnandi njengenjabulo engaba nayo."},{"vNo":"22 ","txt":"Yebo, ngacabanga ukuthi ngabona, ngisho njengoba ubaba uLehi abona, uNkulunkulu ehleli esihlalweni sakhe sobukhosi, ezungezwe yizixuku ngezixuku zezingelosi ezingabaleki, zisesimweni sokucula kanye nokudumisa uNkulunkulu wazo; yebo, futhi umphefumulo wami walangazelela ukuba lapho."},{"vNo":"23 ","txt":"Kodwa bheka, amalunga ami nempela aphinda athola amandla awo futhi, futhi ngama ngezinyawo zami, futhi nempela ngamemezela kubantu ukuthi ngase ngizelwe nguNkulunkulu."},{"vNo":"24 ","txt":"Yebo, futhi kusukela ngaleso sikhathi kuze kube manje, ngisebenze ngokungaphezi, ukuze ngilethe abantu ekuphendukeni; ukuze ngibalethe ukuthi bezwe leyo njabulo enkulu nami engayizwa; ukuze nabo ngokunjalo bazalwe nguNkulunkulu, futhi bagcwaliswe ngoMoya oNgcwele."},{"vNo":"25 ","txt":"Yebo, manje bheka, O ndodana yami, iNkosi inginika injabulo enkulu ngokwedlulele ngenxa yezithelo zokusebenza kwami;"},{"vNo":"26 ","txt":"Ngokuba ngenxa yezwi enginikeze lona, bheka, abaningi bazelwe nguNkulunkulu, futhi bezwa njengoba nami ngezwa, futhi bazibonela iso ngeso njengoba nami ngibonile; ngakho-ke bayazi ngalezi zinto engikhulume ngazo, njengoba nami ngazi; futhi ulwazi enginalo ngolukaNkulunkulu."},{"vNo":"27 ","txt":"Futhi bengisekelwe ngisezilingweni kanye nasezinkingeni ezinhlobonhlobo, yebo, futhi nakuzo zonke izinhlobo zezinkathazo; yebo, uNkulunkulu ungikhululile etilongweni, kanye nasezibophweni, kanye nasekufeni; yebo, futhi ngibeka ithemba lami kuye, futhi usazongi khulula njalo."},{"vNo":"28 ","txt":"Futhi ngiyazi ukuthi uyongivusa ngosuku lokugcina, ukuthi ngihlale naye enkazimulweni; yebo, futhi ngiyomdumisa ingunaphakade, ngokuba ubakhiphile obaba bethu eGibithe, futhi uwagwinyile amaGibithe oLwandle oluBomvu; futhi wabahola ngamandla akhe wabayisa ezweni lesethembiso; yebo, futhi ubakhululile ebugqilini kanye nasekuthunjweni izikhathi ngezikhathi."},{"vNo":"29 ","txt":"Yebo, futhi phezu kwalokho ubakhiphile obaba bethu ezweni laseJerusalema; futhi, ngamandla akhe angapheliyo, wabakhulula baphuma ebugqilini kanye nasekuthunjweni, izikhathi ngezikhathi ngisho kwehle kuze kufike kulolu suku lwanamuhla; futhi njalo ngihlala ngikhumbula ukuthunjwa kwabo; yebo, futhi nawe ngokunjalo kumele uhlale ukukhumbula, njengoba nami ngenzile, ukuthunjwa kwabo."},{"vNo":"30 ","txt":"Kodwa bheka, ndodana yami, lokhu akusikho kuphela; ngokuba nawe kumele wazi njengoba nami ngazi, ukuthi kangangokuba uyoyigcina imiyalelo kaNkulunkulu uyophumelela ezweni; futhi kumele wazi futhi, ukuthi kangangokuba ungenakuyigcina imiyalelo kaNkulunkulu uyosuswa phambi kwakhe. Manje lokhu kunjengokwezwi lakhe."}]}