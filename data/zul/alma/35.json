{"heading":"Ukushunyayelwa kwezwi kuqeda ubuqili bamaZoramu—Baxosha abaguqukayo, okuthi emva kwalokho bazihlanganisa nabantu baka-Amoni eJereshoni—U-Alima uyadabuka ngenxa yobubi babantu. Cishe ngonyaka wama 74 ngaphambi kokuzalwa kukaKristu.","prevAbbr":"alma","prevNo":34,"nextAbbr":"alma","nextNo":36,"chapterTitle":"Alima 35","verses":[{"vNo":"1 ","txt":"Manje kwenzeka ukuthi emva kokuthi u-Amuleki eseqedile ukukhuluma lamazwi, basishiya isixuku futhi babuyela ezweni lakwaJereshoni."},{"vNo":"2 ","txt":"Yebo, futhi nabo bonke abanye ayehamba nabo, emva kokuthi sebelishumayele izwi kumaZoramu, nabo babuyela ezweni lakwaJereshoni."},{"vNo":"3 ","txt":"Futhi kwenzeka ukuthi emva kokuthi iningi lamaZoramu elalaziwa selike lahlangana ndawonye mayelana namazwi ayeshunyayelwe kubo, lathukuthela ngenxa yezwi, ngokuba nempela labuqeda ubuqili babo; ngakho-ke abafunanga ukuwalalela amazwi."},{"vNo":"4 ","txt":"Futhi bathumela futhi baqoqela bonke abantu ndawonye kulo lonke izwe, futhi babonisana nabo mayelana nalawo mazwi ayekhulunyiwe."},{"vNo":"5 ","txt":"Manje ababusi babo kanye nabaphristi babo kanye nabafundisi babo ababazisanga abantu mayelana nezifiso zabo; ngakho-ke bazitholela ngasese imibono yabantu."},{"vNo":"6 ","txt":"Futhi kwenzeka ukuthi emva kokuthi sebeyitholile imibono yabo bonke abantu, labo ababewathanda lawomazwi ayekhulunywe ngu-Alima kanye nabafowabo baxoshwa bakhishelwa ngaphandle kwezwe; futhi babebaningi; futhi phezu kwalokho bawelela ezweni lakwaJereshoni."},{"vNo":"7 ","txt":"Futhi kwenzeka ukuthi u-Alima kanye nabafowabo nempela babafundisa."},{"vNo":"8 ","txt":"Manje abantu bamaZoramu babathukuthelela abantu bakwa-Amoni ababeseJereshoni, futhi umbusi omkhulu wamaZoramu, engumuntu omubi kakhulu, wathumela kubantu bakwa-Amoni efuna ukuthi babaxoshe babakhiphele ngaphandle kwezwe bonke labo ababebalekele ezweni labo."},{"vNo":"9 ","txt":"Futhi wabasabisa ngeziningi izinsongo ngokumelene nabo. Manje abantu baka-Amoni abawesabanga amazwi abo; ngakho-ke abazange babaxoshe, kodwa nempela babemukela bonke abampofu bamaZoramu abeza kubo; futhi nempela babondla, futhi nempela babembesa, futhi babanikeza imihlaba ukuthi ibe ngamafa abo; futhi babasiza ngokwezidingo zabo."},{"vNo":"10 ","txt":"Manje lokhu nempela kwawaphehla amaZoramu ukuthi abathukuthelele abantu baka-Amoni, futhi aqala ukuhlangana namaLamani futhi bawaphehla nawo ukuthi abathukuthelele."},{"vNo":"11 ","txt":"Futhi ngalendlela amaZoramu kanye namaLamani aqala ukwenza amalungiselelo empi ukuthi alwe nabantu baka-Amoni, futhi ngokunjalo namaNefi."},{"vNo":"12 ","txt":"Waphela ngalendlela-ke unyaka weshumi nesikhombisa wokubusa kwabehluleli phezu kwabantu baNefi."},{"vNo":"13 ","txt":"Futhi abantu baka-Amoni bemuka baphuma ezweni lakwaJereshoni, futhi bawelela ezweni lakwaMeleki, futhi banika amabutho amaNefi indawo esezweni lakwaJereshoni, ukuze alwe namabutho amaLamani kanye namabutho amaZoramu; futhi ngalendlela yaqala impi phakathi kwamaLamani kanye namaNefi, ngonyaka weshumi nesishiyagalombili wokubusa kwabehluleli; futhi lendaba yezimpi zabo izonikwa emva kwalokhu."},{"vNo":"14 ","txt":"U-Alima, kanye no-Amoni, kanye nabafowabo, futhi ngokunjalo namadodana amabili ka-Alima babuyela ezweni lakwaZarahemla, emva kokuthi besetshenziswe nguNkulunkulu ukuletha abaningi bamaZoramu ekuphendukeni; futhi ngobuningi balabo abalethwa ekuphendukeni baxoshwa baphuma ezweni labo; kodwa banamazwe angamafa abo ezweni lakwaJereshoni, futhi bathathe izikhali ukuthi bazivikele, kanye nabafazi babo, kanye nabantwana, kanye namazwe abo."},{"vNo":"15 ","txt":"Manje u-Alima, ekhathazekile ngenxa yobubi babantu bakhe, yebo nangezimpi, kanye nangokuchitheka kwegazi, kanye nangengxabano eyayiphakathi kwabo; futhi eselimemezele izwi, noma esethumele ukuthi kumenyezelwe izwi, phakathi kwabo bonke abantu emadolobheni onke; futhi ebona ukuthi izinhliziyo zabantu zase ziqala ukuthi zibe lukhuni, futhi nokuthi base beqala ukuthi bacasuke ngenxa yokuqina kwezwi, inhliziyo yakhe yaba buhlungu kakhulu."},{"vNo":"16 ","txt":"Ngakho-ke, wenza ukuthi amadodana akhe aqoqelwe ndawonye, ukuze awanike wonke ngamunye umyalelo wakhe, ngokwehlukana, mayelana nezinto eziphathelene nokulunga. Futhi sinayo indaba ngemiyalo yakhe, abanikeza yona ngokombhalo wakhe."}]}