{"heading":"INkosi ithumela u-Amoni eMidoni ukuthi ayokhulula abafowabo ababoshiwe—U-Amoni kanye noLamoni bahlangana noyise kaLamoni, oyinkosi ezweni lonke—U-Amoni uphoqa inkosi endala ukuthi ivume ukukhululwa kwabafowabo. Cishe ngonyaka wama 90 ngaphambi kokuzalwa kukaKristu.","prevAbbr":"alma","prevNo":19,"nextAbbr":"alma","nextNo":21,"chapterTitle":"Alima 20","verses":[{"vNo":"1 ","txt":"Futhi kwenzeka ukuthi ngesikhathi sebelimisile ibandla kulelozwe, inkosi uLamoni yaba nesifiso sokuthi u-Amoni ahambe nayo aye ezweni likaNefi, ukuze imkhombise uyise."},{"vNo":"2 ","txt":"Izwi leNkosi lafika ku-Amoni, lithi: Ungahambi ukhuphukele ezweni likaNefi, ngokuba bheka, inkosi izofuna impilo yakho; kodwa uyoya ezweni laseMidoni; ngokuba bheka, umfowenu u-Aroni, futhi ngokunjalo noMuloki kanye no-Ama basetilongweni."},{"vNo":"3 ","txt":"Manje kwenzeka ukuthi ngesikhathi u-Amoni esekuzwile lokhu, wathi kuLamoni: Bheka, umnewethu kanye nabafowethu basetilongweni eMidoni, futhi ngizohamba ukuze ngiyobakhulula."},{"vNo":"4 ","txt":"Manje uLamoni wathi ku-Amoni: Ngiyazi, ngamandla eNkosi ungakwazi ukwenza zonke izinto. Kodwa bheka, ngizohamba nawe siye ezweni laseMidoni; ngokuba inkosi yezwe laseMidoni, egama layo lingu-Antiyomino, ingumngani wami; ngakho-ke ngizoya ezweni laseMidoni, ukuze ngiyincenge inkosi yezwe, futhi izobakhipha abafowenu etilongweni. Manje uLamoni wathi kuye: Ngubani okutshele ukuthi abafowenu basetilongweni na?"},{"vNo":"5 ","txt":"U-Amoni wathi kuye: Akekho ongitshelile, ngaphandle kukaNkulunkulu; futhi uthe kimi—Hamba uyokhulula abafowenu, ngokuba basetilongweni ezweni laseMidoni."},{"vNo":"6 ","txt":"Manje ngesikhathi uLamoni esekuzwile lokhu wenza ukuthi izinceku zakhe zilungise amahhashi kanye nezinqola zakhe."},{"vNo":"7 ","txt":"Futhi wathi ku-Amoni: Woza, ngizohamba nawe sehlele ezweni lase Midoni, futhi lapho ngiyoyincenga inkosi ukuthi ibakhiphe abafowenu etilongweni."},{"vNo":"8 ","txt":"Futhi kwenzeka ukuthi ngesikhathi u-Amoni kanye noLamoni besahamba beya lapho, bahlangana noyise kaLamoni, owayeyinkosi ezweni lonke."},{"vNo":"9 ","txt":"Bheka, uyise kaLamoni wathi kuye: Awuzanga ngani edilini ngaloluyasuku olukhulu ngesikhathi ngenzele amadodana ami, kanye nabantu bami idili na?"},{"vNo":"10 ","txt":"Futhi phezu kwalokho wathi: Uyaphi nalomNefi, ongomunye wabantwana bomqambi manga na?"},{"vNo":"11 ","txt":"Futhi kwenzeka ukuthi uLamoni wamlandisa ukuthi wayeyaphi, ngokuba wayesaba ukumcasula."},{"vNo":"12 ","txt":"Futhi waphinde wamtshela isizathu sokuthi ahlale embusweni wakhe, nokuthi yini engayanga edilini uyise ayelilungisile."},{"vNo":"13 ","txt":"Manje ngesikhathi uLamoni esemlandisile zonke lezi zinto, bheka, wamangala, uyise emthukuthelela, futhi ethi: Lamoni, uyokhulula lamaNefi, angamadodana omqambi manga. Bheka, waphanga obaba bethu; manje izingane zakhe nazo ngokunjalo ziza phakathi kwethu ukuze, ngobuqili bazo kanye nangamanga azo, zisikhohlise, ukuze ziphinde zisiphange impahla yethu."},{"vNo":"14 ","txt":"Manje uyise kaLamoni wamyala ukuthi abulale u-Amoni ngenkemba. Futhi waphinde wamyala ukuthi angayi ezweni laseMidoni, kodwa ukuthi abuyele naye ezweni lakwa-Ishmayeli."},{"vNo":"15 ","txt":"Kodwa uLamoni wathi kuye: Ngeke ngimbulale u-Amoni, noma ngibuyele ezweni lakwa-Ishmayeli, kodwa ngiya ezweni laseMidoni ukuze ngikhulule abafowabo baka-Amoni, ngokuba ngiyazi ukuthi bangamadoda abalungile futhi bangabaphrofethi abangcwele baNkulunkulu weqiniso."},{"vNo":"16 ","txt":"Manje ngesikhathi uyise esewazwile lamazwi, wamthukuthelela, futhi wahosha inkemba yakhe ukuze amshaye amthele othulini."},{"vNo":"17 ","txt":"Kodwa u-Amoni wema ngaphambili wathi kuye: Bheka, ungayibulali indodana yakho; nokho, bekuyobangcono ukuthi kufe yona kunawe, ngokuba bheka, isiphendukile ezonweni zayo; kodwa uma wena ungafa ngalesi sikhathi, usentukuthelweni yakho, umphefumulo wakho awunakusindiswa."},{"vNo":"18 ","txt":"Futhi phezu kwalokho, kudingekile ukuthi ukuyeke lokhu; ngokuba uma ungayibulala indodana yakho, ibe yona iyindoda engenacala, igazi layo liyokhala phansi liye eNkosini uNkulunkulu wayo, ukuze impindiselo ize phezu kwakho; futhi mhlawumbe ungalahlekelwa nawumphefumulo wakho."},{"vNo":"19 ","txt":"Manje ngesikhathi u-Amoni esewashilo lamazwi kuye, wamphendula, ethi: Ngiyazi ukuthi uma ngingabulala indodana yami, ngizobe ngichitha igazi elingenacala; ngokuba nguwe lona ofune ukuyibulala."},{"vNo":"20 ","txt":"Futhi yelula isandla sayo ukuthi ibulale u-Amoni. Kodwa u-Amoni wawamela amagalelo ayo, futhi waphinde washaya ingalo yayo ukuze ingabe isakwazi ukuyisebenzisa."},{"vNo":"21 ","txt":"Manje ngesikhathi inkosi ibona ukuthi u-Amoni angayibulala, yaqala ukuncenga ku-Amoni ukuthi aphephise impilo yayo."},{"vNo":"22 ","txt":"Kodwa u-Amoni waphakamisa inkemba yakhe, wathi kuyo: Bheka, ngizokubulala ngaphandle kokuthi uvume ukuthi abafowethu bakhishwe etilongweni."},{"vNo":"23 ","txt":"Manje inkosi, inokwesaba ukuthi ingase ilahlekelwe yimpilo yayo, yathi: Uma nje ungangisindisa ngizokunika noma ngabe yini ozoyicela, ngisho ngabe yinxenye yombuso."},{"vNo":"24 ","txt":"Manje ngesikhathi u-Amoni ebona ukuthi wayeseyithonyile inkosi endala njengokwesifiso sakhe, wathi kuyo: Uma nje ungavumela abafowethu ukuthi baphume etilongweni, futhi nokuthi uLamoni agcine umbuso wakhe, futhi nokuthi ungabi nokungamthandi, kodwa umvumele ukuthi enze njengokwezifiso zakhe kunanoma iyiphi into ayicabangayo, uma kunjalo ngizokuphephisa; kungenjalo ngizokushaya ngikuthele othulini."},{"vNo":"25 ","txt":"Manje ngesikhathi u-Amoni esewashilo lamazwi, inkosi yaqala ukuthokoza ngenxa yempilo yayo."},{"vNo":"26 ","txt":"Futhi ngesikhathi ibona ukuthi u-Amoni wayengenanhloso yokuyibulala, futhi ngesikhathi ibona uthando olukhulu ayenalo ngendodana yayo uLamoni, yamangala kakhulu, futhi yathi: Ngenxa yokuthi yilokhu kuphela okufisayo, ukuthi ngikhulule abafowenu, futhi ngivume ukuthi indodana yami uLamoni igcine umbuso wayo, bheka, ngizovuma ukuthi indodana yami iwugcine umbuso wayo kusukela kulesi sikhathi naphakade; futhi angiseyikuphinde ngiyibuse nanini."},{"vNo":"27 ","txt":"Futhi phezu kwalokho ngizovuma ukuthi abafowenu bakhishwe etilongweni, futhi wena kanye nabafowenu ningeza kimi, embusweni wami; ngokuba ngiyafisa kakhulu ukuthi ngikubone. Ngokuba inkosi yayimangele kakhulu ngamazwi ayewakhulumile, futhi ngokunjalo nangamazwi ayekhulunywe yindodana yayo uLamoni, ngakho-ke yaba nesifiso sokuwafunda."},{"vNo":"28 ","txt":"Futhi kwenzeka ukuthi u-Amoni kanye noLamoni baqhubeka nohambo lwabo lokuya ngasezweni laseMidoni. Futhi uLamoni wathola ukuthandwa emehlweni enkosi yezwe; ngakho-ke abafowabo ba-Amoni bakhishwa etilongweni."},{"vNo":"29 ","txt":"Ngesikhathi u-Amoni ehlangana nabo wadabuka kakhulu, ngokuba bheka babenqunu, futhi izikhumba zabo zazigazukile kakhulu ngenxa yokuboshwa ngezintambo eziqinile. Futhi phezu kwalokho base befile yindlala, wukoma, kanye nazo zonke izinhlobo zezinkathazo; nokho babeku bekezelele konke ukuhlupheka kwabo."},{"vNo":"30 ","txt":"Futhi, njengoba kwenzeka, lokhu kwakuyisabelo sabo ukuthi bawele ezandleni zabantu ababelukhuni kanye nababengontamo lukhuni; ngakho-ke babengafuni ngisho nokuwalalela amazwi abo, futhi babaxosha, babakhiphela ngaphandle, futhi babashaya, futhi babaqhuba besuka umuzi nomuzi, indawo nendawo, ngisho kwaze kwaba babafikisa ezweni laseMidoni; futhi lapho bathathwa baphonswa etilongweni, baboshwa ngezintambo eziqinile, bagcinwa etilongweni izinsuku eziningi, baze bakhishwa nguLamoni kanye no-Amoni."}]}