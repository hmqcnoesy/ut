{"heading":"U-Alima ufisa ukumemezela ukuphenduka ngomfutho wezingelosi—INkosi inika izizwe zonke abafundisi—U-Alima uthokoza ngomsebenzi weNkosi kanye nempumelelo ka-Amoni kanye nabafowabo. Cishe ngonyaka wama 76 ngaphambi kokuzalwa kukaKristu.","prevAbbr":"alma","prevNo":28,"nextAbbr":"alma","nextNo":30,"chapterTitle":"Alima 29","verses":[{"vNo":"1 ","txt":"O Ukuba bengiyingelosi, futhi ngithole isifiso senhliziyo yami, sokuthi ngihambe ngikhulume ngecilongo likaNkulunkulu, ngezwi lokunyakazisa umhlaba, futhi ngimemezele ukuphenduka kubo bonke abantu."},{"vNo":"2 ","txt":"Yebo, bengizomemezela kuyo yonke imiphefumulo, ngezwi okungathi elokuduma, ukuphenduka kanye nesu lokukhululwa, ukuthi mabaphenduke futhi beze kuNkulunkulu wethu, ukuze kungabe kusababikho usizi phezu kobuso bonke bomhlaba."},{"vNo":"3 ","txt":"Kodwa bheka, ngingumuntu, futhi ngiyona ngokufisa kwami; ngokuba kumele ngeneliseke ngezinto iNkosi engabele zona."},{"vNo":"4 ","txt":"Angifanele ezifisweni zami ngishintshe isimemezelo esingenakuguqulwa sikaNkulunkulu wokulunga, ngokuba ngiyazi ukuthi wabela abantu ngokufisa kwabo, noma ngabe kuholela ekufeni noma ngabe kuholela ekuphileni; yebo, ngiyazi ukuthi uyababela abantu, yebo, umemezela kubo izimemezelo ezingenakuguqulwa, ngokwe zifiso zabo, noma ngabe ngezokusindiswa noma ngezokonakaliswa."},{"vNo":"5 ","txt":"Yebo, futhi ngiyazi ukuthi okuhle nokubi kuze phambi kwabo bonke abantu; lowo ongakwazi ukwehlukanisa okuhle kokubi akanacala; kodwa lowo okwaziyo okuhle nokubi, kuye kunikwa ngokwezifiso zakhe, noma ufisa okuhle noma okubi, ukuphila noma ukufa, injabulo noma ukudliwa ngunembeza."},{"vNo":"6 ","txt":"Manje, ngokubona ukuthi ngiyazazi lezi zinto, kungani ngifisa okungaphezulu kunokuba ngenze umsebenzi engibizelwe kuwo na?"},{"vNo":"7 ","txt":"Kungani ngifisa ukuthi ngibe yingelosi, ukuze ngikhulume kuyo yonke imikhawulo yomhlaba na?"},{"vNo":"8 ","txt":"Ngokuba bheka, iNkosi inika zonke izizwe, ngokobuzwe bazo kanye nangolimi lwazo, ukuthi zilifundise izwi lakhe, yebo, ngokuhlakanipha, konke lokho akubona kufanelekile ukuthi zibe nakho; ngakho-ke siyabona ukuthi iNkosi iyala ngokuhlakanipha, ngalokho okulungile futhi okuyiqiniso."},{"vNo":"9 ","txt":"Ngiyakwazi lokho iNkosi engiyale ngakho, futhi ngiyathokoza ngakho. Angithokozi ngokwami, kodwa ngithokoza kulokho iNkosi engiyale ngakho; yebo, futhi lokhu kungukuthokoza kwami, ukuthi mhlawumbe ngibe ngosetshenziswa nguNkulunkulu ukuthi ngilethe umphefumulo othize ekuphendukeni; futhi lokhu kuyinjabulo yami."},{"vNo":"10 ","txt":"Futhi bhekani, uma ngibona abaningi babafowethu bedabukile ngeqiniso ngokona, futhi beza eNkosini uNkulunkulu wabo, uma kunjalo umoya wami ugcwala injabulo; bese ngikhumbula lokho iNkosi engenzele khona, yebo, ngisho nokuthi iwuzwile umkhuleko wami; yebo, bese ngikhumbula ingalo yayo enesihawu engelulele yona."},{"vNo":"11 ","txt":"Yebo, futhi phezu kwalokho ngikhumbula ukuthunjwa kobaba bami, ngokuba ngempela ngiyazi ukuthi iNkosi nempela yabakhulula yabakhipha ebugqilini, futhi ngalokhu yalimisa ibandla layo; yebo, iNkosi uNkulunkulu, uNkulunkulu ka-Abrahama, uNkulunkulu ka-Isaka, kanye noNkulunkulu kaJakobe, nempela yabakhulula baphuma ebugqilini."},{"vNo":"12 ","txt":"Yebo, yilokhu ngakukhumbula njalo ukuthunjwa kobaba bami; futhi nalowo Nkulunkulu kanye owabakhulula baphuma ezandleni zamaGibithe nempela wabakhulula baphuma ebugqilini."},{"vNo":"13 ","txt":"Yebo, futhi yena kanye lowo Nkulunkulu nempela walimisa ibandla lakhe phakathi kwabo; yebo, futhi yena kanye lowo Nkulunkulu wangibiza ngobizo olungcwele, ukuthi ngishumayele izwi kulaba bantu bakhe, futhi unginikeze impumelelo enkulu, kuyo injabulo yami igcwele."},{"vNo":"14 ","txt":"Kodwa angijabuli ngempumelelo yami kuphela, kodwa injabulo yami igcwele kakhulu ngenxa yempumelelo yabafowethu, ababekade besezweni likaNefi."},{"vNo":"15 ","txt":"Bhekani, basebenze kakhulu, futhi baletha izithelo eziningi; futhi iyoba nkulu kangakanani inzuzo yabo!"},{"vNo":"16 ","txt":"Manje, uma ngicabanga ngempumelelo yalaba bafowethu umphefumulo wami uyathatheka, ngisho kuze kube sengathi uhlukaniswa nomzimba wawo, injabulo yami inkulu kakhulu."},{"vNo":"17 ","txt":"Manje uNkulunkulu sengathi angabanika, laba bafowethu, ukuthi bahlale phansi embusweni kaNkulunkulu; yebo, futhi ngokunjalo nabo bonke labo abayizithelo zokusebenza kwabo ukuze bangabe besaphumela ngaphandle nanini, kodwa ukuthi bamdumise ingunaphakade. Futhi sengathi uNkulunkulu angenza ukuthi kwenzeke njengokwamazwi ami, ngisho nanjengoba ngikhulumile. Amen."}]}