{"heading":"UMoroni uyenqaba ukushintshana ngeziboshwa—Abalindi bamaLamani bayengwa ngokuthi badakwe, futhi iziboshwa zamaNefi ziyakhululwa—Idolobha lakwaGide lithathwa ngaphandle kokuchitha igazi. Cishe ngonyaka wama 63 kuya kowama 62 ngaphambi kokuzalwa kukaKristu.","prevAbbr":"alma","prevNo":54,"nextAbbr":"alma","nextNo":56,"chapterTitle":"Alima 55","verses":[{"vNo":"1 ","txt":"Manje kwenzeka ukuthi ngesikhathi uMoroni esethole lencwadi wathukuthela kakhulu, ngoba wayazi ukuthi u-Amoroni wayenolwazi oluphelele ngenkohliso yakhe; yebo, wayazi ukuthi u-Amoroni wayazi ukuthi kwakungesona isizathu esilungile esasimenze aqhube impi ngokumelene nabantu baNefi."},{"vNo":"2 ","txt":"Futhi wathi: Bheka, ngeke ngishintshane ngeziboshwa no-Amoroni ngaphandle kokuthi ahoxise lenhloso yakhe, njengoba ngichazile encwadini yami; ngokuba ngeke ngivume ukuthi abe namanye amandla ngaphezulu kwalawa anawo."},{"vNo":"3 ","txt":"Bheka, ngiyayazi indawo lapho amaLamani eqaphe khona abantu bami ababathathile babenza iziboshwa; futhi njengoba u-Amoroni engezukungivumela ngokwencwadi yami, bheka, ngizokwenza kuye njengokwamazwi ami; yebo, ngizofuna ukufa phakathi kwabo baze bacele uxolo."},{"vNo":"4 ","txt":"Manje kwenzeka ukuthi ngesikhathi uMoroni esewashilo lamazwi, wenza ukuthi kwenziwe uphenyo phakathi kwamadoda akhe, ukuze mhlawumbe athole indoda eyayiwuzalo lukaLamani phakathi kwabo."},{"vNo":"5 ","txt":"Futhi kwenzeka ukuthi bamthola oyedwa, igama lakhe okwakunguLamani; futhi wayengomunye wezinceku zenkosi eyayibulewe ngu-Amalikiya."},{"vNo":"6 ","txt":"Manje uMoroni wenza ukuthi uLamani kanye nedlanzana elincane lamadoda akhe bahambe baye kubaqaphi ababeqaphe amaNefi."},{"vNo":"7 ","txt":"Manje amaNefi ayeqashelwe edolobheni lakwaGide; ngakho-ke uMoroni wabeka uLamani futhi wenza ukuthi idlanzana elincane lamadoda lihambe naye."},{"vNo":"8 ","txt":"Futhi ngesikhathi sekuhlwile uLamani waya kubaqaphi ababeqaphe amaNefi, futhi bheka, bambona eza bambingelela, kodwa wathi kubo: Ningesabi; bhekani, ngingumLamani. Bhekani, seqile kumaNefi, futhi alele; bhekani sithathe iwayini labo seza nalo."},{"vNo":"9 ","txt":"Manje ngesikhathi amaLamani ezwa la mazwi amemukela ngenjabulo; athi kuye: Sinikeni iwayini lenu, ukuze siphuze; siyathokoza ukuthi niphathe iwayini ngokuba sikhathele."},{"vNo":"10 ","txt":"Kodwa uLamani wathi kubo: Masiligcine elinye iwayini lethu size siyolwa namaNefi. Kodwa le nkulumo yabenza ukuthi bafise kakhulu ukuliphuza iwayini;"},{"vNo":"11 ","txt":"Ngokuba, bathi: Sikhathele, ngakho-ke masiliphuze leliwayini, futhi sekuyothi emva kwesikhashana nje bese sisithola isabelo sewayini lethu, eseliyosiqinisa ukuze siyolwa namaNefi."},{"vNo":"12 ","txt":"Futhi uLamani wathi kubo: Ningenza njengokwezifiso zenu."},{"vNo":"13 ","txt":"Futhi kwenzeka ukuthi nempela baliphuza iwayini ngokukhululeka; futhi lalinambitheka kamnandi, ngakho-ke baliphuza ngokukhululeka okukhulu; futhi lalinamandla, kade lilungiselwe ukuthi libe namandla."},{"vNo":"14 ","txt":"Futhi kwenzeka ukuthi baliphuza bathokoza, kwathi emva kwesi khashana nje base bedakwe bonke."},{"vNo":"15 ","txt":"Manje ngesikhathi uLamani kanye nabantu bakhe bebona ukuthi bonke base bedakiwe, futhi sebesebuthongweni obujulile, babuyela kuMoroni bayomtshela zonke izinto ezazenzekile."},{"vNo":"16 ","txt":"Manje lokhu kwenzeka njengecebo likaMoroni. Futhi uMoroni wayesewalungiselele amadoda akhe ngezikhali zempi; futhi wahamba waya edolobheni iGide, ngesikhathi amaLamani esebuthongweni obujulile futhi edakiwe, wafike waphonsa izikhali zempi eziboshweni, kangangokuthi zonke zahloma;"},{"vNo":"17 ","txt":"Yebo, ngisho nabesifazane babo, kanye nabo bonke abantwana babo, ngobuningi balabo ababengakwazi ukusebenzisa izikhali zempi, ngesikhathi uMoroni ehlomisa zonke lezo ziboshwa; zonke lezo zinto zenziwa ngokuthula okukhulu."},{"vNo":"18 ","txt":"Kodwa ukuba babewavusile amaLamani, bheka ayedakiwe futhi amaNefi ayengawabulala."},{"vNo":"19 ","txt":"Kodwa bheka, lokhu kwakungesona isifiso sikaMoroni; wayengakuthokozeli ukubulala noma ukuchitha igazi, kodwa wayethokozela ukusindisa abantu bakhe ekonakalisweni; futhi ngalesisizathu wayengenakuletha kuye ukwahlulelwa ngokungalungi, wayengenakuwela phezu kwamaLamani awabulale edakiwe."},{"vNo":"20 ","txt":"Kodwa wayesezifezile izifiso zakhe; ngokuba wayesezihlomisile lezo ziboshwa zamaNefi ezazingaphakathi kwezindonga zedolobha, futhi wayesezinike amandla okuthatha lezo zinxenye ezazingaphakathi kwezindonga."},{"vNo":"21 ","txt":"Futhi emva kwalokho wenza ukuthi lawo madoda ayenawo ahlehle ibangana phakathi kwabo, bese ezungeza amabutho amaLamani."},{"vNo":"22 ","txt":"Manje bheka lokhu kwenzeka ngesikhathi sasebusuku, kangangokuthi ngesikhathi amaLamani evuka ekuseni abona ukuthi ayesezungezwe ngamaNefi ngaphandle, futhi iziboshwa zawo zase zihlomile ngaphakathi."},{"vNo":"23 ","txt":"Futhi ngalendlela abona ukuthi amaNefi ayesenamandla phezu kwawo; futhi kulezizimo athola ukuthi kwakungasadingekile ukuthi alwe namaNefi; ngakho-ke izinduna zawo ezinkulu zafuna izikhali zabo zempi, futhi zaziletha phambili zaziphonsa phansi ezinyaweni zamaNefi, zizicelela umusa."},{"vNo":"24 ","txt":"Manje bheka, lokhu kwakuyisifiso sikaMoroni. Wawathatha wawenza iziboshwa zempi, futhi walithatha idolobha, wenza ukuthi zonke iziboshwa zikhululwe, ezazingamaNefi; futhi nempela zahlangana nebutho likaMoroni, futhi zafaka amandla amakhulu ebuthweni lakhe."},{"vNo":"25 ","txt":"Futhi kwenzeka ukuthi wenza ukuthi amaLamani, ayewabophile, ukuthi aqale umsebenzi wokuqinisa izinqaba ndawo zonke nedolobha iGide."},{"vNo":"26 ","txt":"Futhi kwenzeka ukuthi ngesikhathi eseliqinisile idolobha iGide, njengokwezifiso zakhe, wenza ukuthi iziboshwa zakhe zithathwe ziyiswe edolobheni iNala; futhi phezu kwalokho waliqapha lelo dolobha ngebutho elinamandla amakhulu."},{"vNo":"27 ","txt":"Futhi kwenzeka ukuthi, naphezu kwawo wonke amacebo angasese amaLamani, azigcina futhi azivikela zonke iziboshwa ayezithathile, futhi phezu kwalokho awugcina wonke umhlaba kanye nalezo zindawo ayesebuye azithatha."},{"vNo":"28 ","txt":"Futhi kwenzeka ukuthi amaNefi aqala ukunqoba futhi, aphinda afuna amalungelo kanye namathuba awo."},{"vNo":"29 ","txt":"Izikhathi eziningi amaLamani azama ukubazungeza ebusuku, kodwa kulemizamo alahlekelwa yiziboshwa eziningi."},{"vNo":"30 ","txt":"Futhi izikhathi eziningi azama ukunikeza elinye lamawayini abo kumaNefi, ukuze bawabulale ngobuthi noma ngokuwadakisa."},{"vNo":"31 ","txt":"Kodwa bheka, amaNefi ayengaphuzi ukuyikhumbula iNkosi uNkulunkulu wawo kulesi sikhathi sawo sokuhlupheka. Ayengenakuzifaka ogibeni; yebo, awaliphuzanga iwayini lawo, ngaphandle kokuthi kuqala balinikeze ezinye zeziboshwa zamaLamani."},{"vNo":"32 ","txt":"Futhi ngalendlela babeqaphele ukuthi kungabibikho buthi abangafakelwa bona; ngokuba uma iwayini labo lalingaba nobuthi kumLamani lalingaba nobuthi futhi nakumNefi; futhi babuhlola ngalendlela bonke utshwala bawo."},{"vNo":"33 ","txt":"Manje kwenzeka ukuthi kwaba nesidingo sokuthi uMoroni enze amalungiselelo okuhlasela idolobha iMoriyantoni; ngokuba bheka, amaLamani, ngokwemisebenzi yawo, ayeseliqinisile idolobha iMoriyantoni laze laba yinqaba eqine kakhulu."},{"vNo":"34 ","txt":"Futhi ayeqhubeka nokuletha amabutho amasha kulelo dolobha, futhi kanjalo nezabelo ezintsha sokudla."},{"vNo":"35 ","txt":"Futhi waphela kanjalo-ke unyaka wamashumi amabili nesishiyagalolunye wokubusa kwabehluleli kubantu baNefi."}]}