{"heading":"U-Oriha ubusa ngokulunga—Phakathi kokugabadela kanye nokulwa, imibuso ephikisanayo kaShule kanye noKohori iyamiswa. Abaphrofethi bayabusola ububi kanye nokukhonza izithixo kwabantu, okuthe emva kwalokho baphenduka.","prevAbbr":"ether","prevNo":6,"nextAbbr":"ether","nextNo":8,"chapterTitle":"Etere 7","verses":[{"vNo":"1 ","txt":"Futhi kwenzeka ukuthi u-Oriha wakwenza ngokulunga ukwahlulela ezweni lonke ngezinsuku zakhe, izinsuku zakhe ezaba ziningi kakhulu."},{"vNo":"2 ","txt":"Futhi wazala amadodana kanye namadodakazi; yebo, wazala abangamashumi amathathu nanye, phakathi kwabo okwakunamadodana angamashumi amabili nantathu."},{"vNo":"3 ","txt":"Futhi kwenzeka ukuthi phezu kwalokho wazala uKibi ebudaleni bakhe. Futhi kwenzeka ukuthi uKibi wabusa esikhundleni sakhe; futhi uKibi wazala uKorihori."},{"vNo":"4 ","txt":"Futhi ngesikhathi uKorihori eseneminyaka yobudala engamashumi amathathu nambili wavukela uyise, futhi wahamba wawela wayohlala ezweni lakwaNehori; futhi wazala amadodana kanye namadodakazi, futhi baba bahle kakhulu; ngalokho-ke uKorihori wadonsa abaningi abantu bamlandela."},{"vNo":"5 ","txt":"Futhi ngesikhathi eseqoqele ndawonye ibutho wakhuphukela ezweni lakwaMoroni lapho inkosi yayihlala khona, futhi wayithumba, lokho okwenza ukuthi kugcwaliseke okwakushiwo ngumfowabo kaJarede ukuthi bayolethwa ekuthunjweni."},{"vNo":"6 ","txt":"Manje izwe lakwaMoroni, lapho kwakuhlala khona inkosi, laliseduzane nalelozwe elalibizwa ngamaNefi ngokuthi yiNcithakalo."},{"vNo":"7 ","txt":"Futhi kwenzeka ukuthi uKibi wahlala ekuthunjweni, kanye nabantu bakhe bengaphansi kukaKorihori indodana yakhe, kwaze kwaba uba mdala kakhulu; nokho uKibi wazala uShule ebudaleni bakhe, ngesikhathi esesekuthunjweni."},{"vNo":"8 ","txt":"Futhi kwenzeka ukuthi uShule wamthukuthelela umfowabo; futhi uShule wakhula waba namandla, futhi waba namandla ngokwamandla endoda; futhi phezu kwalokho wayekwazi ukwehlulela ngokuyikho."},{"vNo":"9 ","txt":"Ngalokho-ke, waya egqumeni i-Efrayimi, futhi wancibilikisa insimbi kulelo gquma, futhi wenza izinkemba ngensimbi zalabo ayebadonsile bahamba naye; futhi emva kokuthi esebahlomisile ngezinkemba wabuyela ezweni lakwaNehori, futhi wayolwa nomfowabo uKorihori, ngaleyo ndlela wawuthola umbuso futhi wawubuyisela kuyise uKibi."},{"vNo":"10 ","txt":"Manje ngenxa yalento uShule ayeyenzile, uyise wamnika umbuso; ngakho-ke waqala ukubusa esikhundleni sikayise."},{"vNo":"11 ","txt":"Futhi kwenzeka ukuthi wehlulela ngokulunga; futhi wawusabalalisa umbuso wakhe kubo bonke ubuso bezwe, ngokuba abantu base bebaningi kakhulu."},{"vNo":"12 ","txt":"Futhi kwenzeka ukuthi uShule naye wazala amadodana kanye namadodakazi amaningi."},{"vNo":"13 ","txt":"Futhi uKorihori waphenduka ebubini obuningi ayebenzile; ngalokho-ke uShule wamnika amandla embusweni wakhe."},{"vNo":"14 ","txt":"Futhi kwenzeka ukuthi uKorihori wayenamadodana kanye namadodakazi amaningi. Futhi phakathi kwamadodana kaKorihori kwakukhona oyedwa ogama lakhe kwakunguNowa."},{"vNo":"15 ","txt":"Futhi kwenzeka ukuthi uNowa wavukela uShule, inkosi, futhi kanjalo noyise uKorihori, futhi wadonsela kude umfowabo uKohori, futhi kanjalo nabo bonke abafowabo kanye nabaningi abantu."},{"vNo":"16 ","txt":"Futhi walwa noShule, inkosi, okwenza athola izwe elaba yifa labo lokuqala; futhi waba yinkosi kuleyo ngxenye yezwe."},{"vNo":"17 ","txt":"Futhi kwenzeka ukuthi waphinda futhi walwa noShule inkosi, futhi wamthatha uShule, inkosi, futhi wamthwala wayomthumbela eMoroni."},{"vNo":"18 ","txt":"Futhi kwenzeka ngesikhathi esezombulala, amadodana kaShule acathama angena endlini kaNowa ebusuku futhi ambulala, futhi ephula umnyango wetilongo futhi amkhipha uyise, futhi ambeka esihlalweni sakhe sobukhosi embusweni wakhe."},{"vNo":"19 ","txt":"Ngalokho-ke, indodana kaNowa yawakha umbuso wakhe esikhundleni sakhe; nokho bona ababange besawathola amandla nanini phezu kukaShule inkosi, futhi abantu ababe ngaphansi kombuso kaShule inkosi baphumelela kakhulu futhi bakhula kakhulu."},{"vNo":"20 ","txt":"Futhi izwe lahlukana; futhi kwaba khona imibuso emibili, umbuso kaShule, kanye nombuso kaKohori, indodana kaNowa."},{"vNo":"21 ","txt":"Futhi uKohori, indodana kaNowa, yenza ukuthi abantu bayo balwe noShule, lapho uShule abehlula khona futhi wambulala uKohori."},{"vNo":"22 ","txt":"Manje uKohori wayenendodana eyayibizwa ngokuthi nguNimrode; futhi uNimrode wawuyeka umbuso kaKohori wawunika uShule, futhi wemukeleka emehlweni kaShule; ngalokho-ke uShule wamenzela okuhle, futhi wenza embusweni kaShule njengokuthanda kwakhe."},{"vNo":"23 ","txt":"Futhi phezu kwalokho embusweni kaShule kwafika abaphrofethi phakathi kwabantu, ababethunyiwe bevela eNkosini, bephrofetha ukuthi ububi kanye nokukhonza izithixo kwabantu kwakuletha isiqalekiso kulelizwe, futhi nokuthi kwakufanele babhujiswe uma babengaphenduki."},{"vNo":"24 ","txt":"Futhi kwenzeka ukuthi abantu babethuka abaphrofethi, futhi babahleka usulu. Futhi kwenzeka ukuthi inkosi uShule yabehlulela bonke labo ababethuka abaphrofethi."},{"vNo":"25 ","txt":"Futhi wabeka umthetho kulo lonke izwe, owawunikeza amandla kubaphrofethi ukuthi babengaya noma kuphi lapho babefuna ukuya khona; futhi ngenxa yalokhu abantu baphenduka."},{"vNo":"26 ","txt":"Futhi ngenxa yokuthi abantu baphenduka ebubini babo kanye nasekukhonzeni izithixo iNkosi yabasindisa, futhi baqala baphumelela futhi kulelizwe. Futhi kwenzeka ukuthi uShule wazala amadodana kanye namadodakazi ebudaleni bakhe."},{"vNo":"27 ","txt":"Futhi kwakungasekho zimpi ezinsukwini zikaShule; futhi wazikhumbula izinto ezinkulu iNkosi eyayizenzele oyise ekubaletheni ngaphesheya kolwandle yabayisa ezweni lesethembiso; ngalokho-ke wehlulela ngokulunga zonke izinsuku zakhe."}]}