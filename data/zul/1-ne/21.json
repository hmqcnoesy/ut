{"heading":"UMesiya uzokuba wukukhanya kwabeZizwe futhi uzokhulula iziboshwa—U-Israyeli uzoqoqwa ngamandla ngezinsuku zokugcina—Amakhosi azokuba ngoyise ababondlayo—Qhathanisa no-Isaya 49. Cishe ngonyaka wama 588 kuya kowama 570 ngaphambi kokuzalwa kukaKristu.","prevAbbr":"1-ne","prevNo":20,"nextAbbr":"1-ne","nextNo":22,"chapterTitle":"1 Nefi 21","verses":[{"vNo":"1 ","txt":"Phezu kwalokho futhi: Lalela, O wena ndlu ka-Israyeli, nonke nina enihlukanisiwe futhi nabalekiswa nakhishwa ngenxa yobubi babelusi babantu bami; yebo, nonke nina enahlukanisiwe, nasakazwa ndawozonke, nina eningabantu bami, O ndlu ka-Israyeli. Ngilaleleni, O ziqhingi, futhi lalelani nina bantu enikude; iNkosi ingibize esizalweni; ezibilini zikamama yenza ukuba igama lami likhunjulwe."},{"vNo":"2 ","txt":"Futhi yenze umlomo wami waba njengenkemba ebukhali; ethunzini lesandla sayo ingithukusile, futhi yangenza umcibisholo ophucuziweyo; emgodleni wayo ingithukusile."},{"vNo":"3 ","txt":"Futhi yathi kimi: Uyinceku yami, O Israyeli, ngawe ngiyodunyiswa."},{"vNo":"4 ","txt":"Emva kwalokho ngathi, ngikhandlekele ize, ngichithe amandla ami ngokuyize nokungelutho; ngempela ukwahlulelwa kwami kuseNkosini, futhi nomsebenzi wami ukuNkulunkulu wami."},{"vNo":"5 ","txt":"Manje, ithi iNkosi—eyangibumba kwasesizalweni ukuthi ngibe yinceku yayo, ukuze ngibuyisele uJakobe futhi kuyo—nakuba u-Israyeli engakaqoqwa, nokho ngiyokuba nenkazimulo enkulu emehlweni eNkosi, futhi uNkulunkulu wami uyokuba ngamandla ami."},{"vNo":"6 ","txt":"Futhi yathi: Kuyinto elula ukuthi ube yinceku yami ukuze uvuse izizwana zikaJakobe, futhi ubuyisele abaseleyo bakwa-Israyeli. Phezu kwalokho ngizokubeka ube ngukukhanya kwabeZizwe, ukuze ube yinsindiso yami kuze kube semikhawulweni yomhlaba."},{"vNo":"7 ","txt":"Isho kanje iNkosi, uMkhululi ka-Israyeli, oNgcwele wakhe, odelelwa ngumuntu, oyisinengiso ezizweni, kuyo inceku yababusi: Amakhosi ayobona futhi aphakame, nababusi nabo bayokhothama, ngenxa yeNkosi ethembekileyo."},{"vNo":"8 ","txt":"Isho kanje iNkosi: Ngesikhathi esivumelekile nginizwile, O ziqhingi zolwandle, futhi ngosuku lwensidiso nginisizile futhi ngiyonilondoloza, futhi ngininike inceku yami njengesivumelwano sabantu, ukumisa umhlaba, ukubenza badle amafa achithekileyo."},{"vNo":"9 ","txt":"Ukuze uthi kwababoshiweyo: Phumani; nakubo labo abahlezi ebumnyameni: Zivezeni. Bayozondla besezindleleni, futhi amadlelo abo ayokuba kuzo zonke izindawo eziphakemeyo."},{"vNo":"10 ","txt":"Abayikulamba noma bome, futhi ukushisa nelanga akuyikuba shaya; ngokuba lowo onomusa kubo uyobahola, uyobaqondisa ngisho nasemithonjeni yamanzi."},{"vNo":"11 ","txt":"Futhi ngiyozenza zonke izintaba zami zibe yizindlela, futhi nezindlela zami ziyophakanyiswa."},{"vNo":"12 ","txt":"Futhi emva kwalokho, O ndlu ka-Israyeli, bheka, laba bayoza bevela kude; futhi bheka, laba bephuma enyakatho kanye nasentshonalanga; futhi laba bephuma ezweni laseSinimi."},{"vNo":"13 ","txt":"Hlabelelani, O mazulu; futhi uthokoze, O mhlaba; ngokuba izinyawo zalabo abasempumalanga ziyomiswa; futhi niqhumuke ngokuhlabelela, O zintaba; ngokuba abaseyikushaywa nanini; ngokuba iNkosi ibaduduzile abantu bayo, futhi iyokuba nomusa kwabahluphekile bayo."},{"vNo":"14 ","txt":"Kepha, bheka, iSiyoni yathi: iNkosi ingishiyile, futhi iNkosi yami ingikhohliwe—kepha iyokhombisa ukuthi ayikhohlwanga."},{"vNo":"15 ","txt":"Ngokuba owesifazane angakhohlwa yini wumntwana wakhe oncelayo, ukuthi angabi nabubele kuyo indodana yesizalo sakhe na? Yebo, bangakhohlwa, kodwa mina anginakukhohlwa nguwe, O ndlu ka-Israyeli."},{"vNo":"16 ","txt":"Bheka, ngikuqophile entendeni yezandla zami; izindonga zakho ziphambi kwami njalo."},{"vNo":"17 ","txt":"Abantwana bakho bayoshesha ngokumelene nalabo abakuchithayo; futhi nalabo abakwenza ize bayophuma kuwe."},{"vNo":"18 ","txt":"Phakamisa amehlo akho nxazonke futhi ubheke; bonke laba aba qoqene ndawonye, futhi bayokuza kuwe. Futhi njengoba ngiphila, kusho iNkosi, impela uyobembatha bonke, njengemvunulo, futhi uzibhincise ngabo njengomakoti."},{"vNo":"19 ","txt":"Ngokuba izindawo zakho ezichithekileyo neziyihlane, kanye nezwe lakho lembubhiso, liyokuba lincane kakhulu manje ngenxa yesizathu sabakhile kulo; futhi nalabo abakugwinyayo bayokuba kude."},{"vNo":"20 ","txt":"Abantwana oyokuba nabo, emva kokuba usulahlekelwe ngabokuqala, bayophinda bathi ezindlebeni zakho: Lendawo ingumngcingo kakhulu kimi; ngiphe indawo ukuze ngihlale."},{"vNo":"21 ","txt":"Ngaleso sikhathi uyothi enhliziyweni yakho: Ngubani ongizalele laba, lokhu mina ngiphuciwe abantwana bami, futhi anginanzalo, ngingumthunjwa, futhi ngingozulazulayo na? Futhi ngubani okhulise laba na? Bheka, mina ngasala ngedwa; laba, bebekuphi na?"},{"vNo":"22 ","txt":"Isho kanje iNkosi uNkulunkulu ithi: Bheka, ngiyokuphakamisa isandla sami kubo abeZizwe, futhi ngimise isibonakaliso sami kubantu; futhi bayoletha amadodana akho ezingalweni zabo, futhi amadodakazi akho bayowathwala emahlombe abo."},{"vNo":"23 ","txt":"Futhi amakhosi ayokuba ngoyihlo abakondlayo, futhi nezindlovukazi zabo ngomama bakho abakondlayo; bayokukhothamela ubuso babo bubheke phansi, futhi bakhothe uthuli lwezinyawo zakho; futhi uyokwazi ukuthi mina ngiyiNkosi; ngokuba abayikujabha abangilindayo."},{"vNo":"24 ","txt":"Ngokuba iyosuswa yini impango kubo abanamandla, noma abathunjwe ngokomthetho bakhululwe na?"},{"vNo":"25 ","txt":"Kodwa isho kanje iNkosi, ngisho abathunjwa balabo abanamandla bayosuswa, futhi nempango yalabo abesabekayo iyokhululwa; ngokuba ngiyophikisana naye lowo ophikisana nawe, futhi ngiyobasindisa abantwana bakho."},{"vNo":"26 ","txt":"Futhi ngiyobadlisa ngenyama yabo labo abakucindezelayo; bayodakwa yigazi labo uqobo njengewayini elimtoti; futhi yonke inyama iyokwazi ukuthi mina, Nkosi, ngingumSindisi wakho kanye noMkhululi wakho, onaMandla kaJakobe."}]}