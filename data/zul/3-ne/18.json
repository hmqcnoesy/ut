{"heading":"UJesu umisa isidlo phakathi kwamaNefi—Bayalwa ukuthi bakhuleke njalo egameni Lakhe—Labo abadla umzimba Wakhe futhi baphuze igazi Lakhe ngokungafanele bayavinjelwa—Abafundi banikwa amandla okunikeza uMoya oyiNgcwele. Cishe ngonyaka weNkosi wama 34.","prevAbbr":"3-ne","prevNo":17,"nextAbbr":"3-ne","nextNo":19,"chapterTitle":"3 Nefi 18","verses":[{"vNo":"1 ","txt":"Futhi kwenzeka ukuthi uJesu wayala abafundi bakhe ukuthi balethe kuye isinkwa kanye newayini."},{"vNo":"2 ","txt":"Futhi ngesikhathi besahambile ukuyolanda isinkwa kanye newayini, wayala isixuku ukuthi sihlale phansi."},{"vNo":"3 ","txt":"Futhi ngesikhathi abafundi sebefikile nesinkwa kanye newayini, wasithatha isinkwa wasihlephula futhi wasibusisa; futhi wabanika abafundi wase ebayala ukuthi basidle."},{"vNo":"4 ","txt":"Futhi ngesikhathi sebedlile futhi sebenele, wabayala ukuthi banike isixuku."},{"vNo":"5 ","txt":"Futhi ngesikhathi isixuku sesidlile futhi sesenele, wathi kubafundi: Bhekani kuyoba khona oyedwa oyogcotshwa phakathi kwenu, futhi ngiyomnika amandla okuthi uyohlephula isinkwa asibusise futhi asinike abantu bebandla lami, kubo bonke labo abayokholwa futhi babhabhadiswe egameni lami."},{"vNo":"6 ","txt":"Futhi lokhu niyoqaphela njalo ukukwenza, ngisho nanjengoba nami ngikwenzile, ngisho nanjengoba ngisihlephulile isinkwa ngasibusisa futhi nganinika sona."},{"vNo":"7 ","txt":"Futhi lokhu niyokwenza nikhumbula umzimba wami, enginitshengise wona. Futhi lokhu kuyoba wubufakazi kuBaba bokuthi ningikhumbula njalo. Futhi uma ningikhumbula njalo uMoya wami uyokuba nani njalo."},{"vNo":"8 ","txt":"Futhi kwenzeka ukuthi ngesikhathi esewashilo lamazwi, wayala abafundi bakhe ukuthi bathathe iwayini esitsheni futhi baliphuze, futhi nokuthi banike isixuku ukuze naso ngokunjalo siphuze kulo."},{"vNo":"9 ","txt":"Futhi kwenzeka ukuthi benze njalo, futhi nempela baliphuza futhi benela; futhi banika isixuku, futhi naso saliphuza, futhi naso senela."},{"vNo":"10 ","txt":"Futhi ngesikhathi abafundi sebekwenzile lokhu, uJesu wathi kubo: Nibusisiwe ngalento eniyenzile, ngokuba lokhu kugcwalisa imiyalelo yami, futhi lokhu kufakazisa kuBaba ukuthi nizimisele ukwenza lokho enginiyale ngakho."},{"vNo":"11 ","txt":"Futhi lokhu niyokwenza njalo kulabo abaphendukayo futhi nababhabhadiswa egameni lami; futhi lokhu niyokwenza nikukhumbula igazi lami, engalichithela nina, ukuze nifakaze kuBaba ukuthi niyangikhumbula njalo. Futhi uma ningikhumbula njalo uMoya wami uyokuba nani njalo."},{"vNo":"12 ","txt":"Futhi ngininika umyalelo wokuthi nizenze lezi zinto. Futhi uma niyozenza njalo lezi zinto nibusisiwe, ngokuba nakhele phezu kwedwala lami."},{"vNo":"13 ","txt":"Kepha noma ngabe ngubani phakathi kwenu oyokwenza okucishe kufane nalokhu akakhile phezu kwedwala lami, kepha wakhele esisekelweni esiyisihlabathi; futhi ngesikhathi imvula seyehla, kanye nezikhukhula sezifika, futhi imimoya isishaya, futhi isishaya phezu kwabo, bayokuwa, futhi amasango esihogo asevele avulekile ukubemukela."},{"vNo":"14 ","txt":"Ngakho-ke nibusisiwe uma niyoyigcina imiyalelo yami, uBaba angiyale ukuthi ngininike yona."},{"vNo":"15 ","txt":"Ngiqinisile, ngiqinisile, ngithi kini, kufanele niqaphele futhi nikhuleke njalo, hleze nilingwe ngudeveli, futhi bese niholelwa kude ekuthunjweni nguye."},{"vNo":"16 ","txt":"Futhi njengoba ngikhulekile phakathi kwenu ngisho nani ngokunjalo niyokhuleka ebandleni lami, phakathi kwabantu bami labo abaphendukayo futhi nababhabhadiswa egameni lami. Bhekani ngiwukukhanya; nginenzele isibonelo."},{"vNo":"17 ","txt":"Futhi kwenzeka ukuthi ngesikhathi uJesu esewakhulumile lamazwi kubafundi bakhe, waphinda waphendukela esixukwini futhi wathi kuso:"},{"vNo":"18 ","txt":"Bhekani, ngiqinisile, ngiqinisile, ngithi kini, kufanele niqaphele futhi nikhuleke njalo hleze ningene ekulingweni; ngokuba uSathane ufisa ukunibamba, ukuze anihlunge njengokolweni."},{"vNo":"19 ","txt":"Ngakho-ke kufanele nikhuleke njalo kuBaba egameni lami;"},{"vNo":"20 ","txt":"Futhi noma ngabe yini eniyoyicela kuBaba egameni lami, elungile, nikholwa ukuthi niyoyithola, bhekani niyonikwa yona."},{"vNo":"21 ","txt":"Khulekani emindenini yenu kuBaba, njalo egameni lami, ukuze abafazi benu kanye nabantwana benu babusiswe."},{"vNo":"22 ","txt":"Futhi bhekani, niyohlangana ndawonye njalo; futhi ninganqabeli namunye umuntu ukuthi eze kini uma nihlangene ndawonye, kepha bavumeleni ukuthi beze kini futhi ningabenqabeli;"},{"vNo":"23 ","txt":"Kepha niyobakhulekela, futhi ningabakhipheli ngaphandle; futhi uma kungukuthi beza kini njalo niyobakhulekela kuBaba, egameni lami."},{"vNo":"24 ","txt":"Ngakho-ke, phakamisani isibani senu ukuze sikhanye emhlabeni. Bhekani ngiwuku khanya eniyokuphakamisa—lokho eningibone ngikwenza. Bhekani niyabona ukuthi ngithandaze kuBaba, futhi nonke nikufakazele."},{"vNo":"25 ","txt":"Futhi niyabona ukuthi nginiyale ukuthi kungabi bikho namunye wenu ohambayo, kepha esikhundleni salokho nginiyale ukuthi nize kimi, ukuze nizwe futhi nibone; ngisho nani niyokwenza kanjalo-ke emhlabeni; futhi noma ngabe ngubani ophula lomyalelo uzivumela ukuthi aholelwe ekulingweni."},{"vNo":"26 ","txt":"Manje kwenzeka ukuthi ngesikhathi uJesu esewakhulumile lamazwi, waphinda waguqula amehlo akhe wawabhekisa kubafundi ayebakhethile, futhi wathi kubo:"},{"vNo":"27 ","txt":"Bhekani ngiqinisile, ngiqinsile, ngithi kini, ngininika omunye umyalelo, futhi emva kwalokho kufanele ngiye kuBaba ukuze ngigcwalise eminye imiyalelo anginike yona."},{"vNo":"28 ","txt":"Manje bhekani, nanku umyalelo engininika wona, wokuthi ningavumeli namunye nibe nazi ukuthi adle umzimba wami kanye negazi lami ngokungafanele, ngesikhathi niwubusisa."},{"vNo":"29 ","txt":"Ngokuba noma ngabe ngubani odlayo futhi aphuze umzimba wami kanye negazi lami ngokungafanele udla futhi uphuza isiqalekiso emphefumulweni wakhe; ngakho-ke uma nazi ukuthi umuntu akafanelekile ukuthi adle futhi aphuze umzimba kanye negazi lami anibomenqabela."},{"vNo":"30 ","txt":"Nokho, ningamkhipheli ngaphandle kwenu, kepha niyomfundisa futhi niyomkhulekela kuBaba, egameni lami; futhi uma kungukuthi uyaphenduka futhi ubhabhadiswa egameni lami, uma kunjalo niyomamukela, futhi niyomupha umzimba wami kanye negazi lami."},{"vNo":"31 ","txt":"Kepha uma engaphenduki akanakubalwa kanye nabantu bami, ukuze angonakalisi abantu bami, ngokuba bhekani ngiyazazi izimvu zami, futhi zibaliwe."},{"vNo":"32 ","txt":"Nokho, aniyikumkhiphela ngaphandle kwamasinagoge enu, noma ezindaweni zenu zokukhonza, ngokuba kwabanjalo niyoqhubeka nokubasebenzela; ngokuba anazi ukuthi bayobuya nini futhi baphenduke, futhi beze kimi ngenhloso ephelele yenhliziyo, futhi ngiyobelapha; futhi niyokuba yindlela yokuletha insindiso kubo."},{"vNo":"33 ","txt":"Ngakho-ke, gcinani lezi zinto enginiyale ngazo ukuze ningangeni ekubekweni icala; ngokuba maye kulowo uBaba ambeka icala."},{"vNo":"34 ","txt":"Futhi ngininika lemiyalelo ngenxa yezimpikiswano ebezikhona phakathi kwenu. Futhi nibusisiwe uma ningenazimpikiswano phakathi kwenu."},{"vNo":"35 ","txt":"Manje sengiyahamba ngiya kuBaba, ngokuba kudingekile ukuthi ngihambe ngiye kuBaba ngenxa yenu."},{"vNo":"36 ","txt":"Futhi kwenzeka ukuthi ngesikhathi uJesu esenze isiphetho salezi zinkulumo, wathinta ngesandla sakhe abafundi ayebakhethile, ngamunye ngamunye, kwaze kwaba ubathinta bonke, futhi wayekhuluma kubo ngesikhathi ebathinta."},{"vNo":"37 ","txt":"Futhi isixuku asiwezwanga amazwi awakhuluma, ngakho-ke asizange sikufakazele lokho; kepha abafundi bakufakazela ukuthi wabanika amandla okunika uMoya oyiNgcwele. Futhi ngizonikhombisa emuva kwalokhu ukuthi lombhalo uyiqiniso."},{"vNo":"38 ","txt":"Futhi kwenzeka ukuthi ngesikhathi uJesu esebathintile bonke, kweza ifu futhi lamboza isixuku sangabe sisambona uJesu."},{"vNo":"39 ","txt":"Futhi ngesikhathi besamboziwe wemuka kubo, futhi wenyukela ezulwini. Futhi abafundi bambona futhi bakufakazela ukuthi waphinde wenyukela ezulwini."}]}