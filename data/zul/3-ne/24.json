{"heading":"Isithunywa seNkosi sizolungisa indlela yokuZa KwesiBili—UKristu uzohlala esihlalweni sokwahlulela—U-Israyeli uyalwa ukuthi akhokhe okweshumi kanye neminikelo—Incwadi yesikhumbuzo iyagcinwa—Qhathanisa noMalaki 3. Cishe ngonyaka weNkosi wama 34.","prevAbbr":"3-ne","prevNo":23,"nextAbbr":"3-ne","nextNo":25,"chapterTitle":"3 Nefi 24","verses":[{"vNo":"1 ","txt":"Futhi kwenzeka ukuthi wabayala ukuthi bawabhale lawo amazwi uBaba ayewanike uMalaki, ayezobatshela wona. Futhi kwenzeka ukuthi emva kokuthi esebhaliwe wawachaza. Futhi lawa ngamazwi abatshela wona, ethi: Washo kanje uBaba kuMalaki—Bheka, ngiyothumela isithunywa sami, futhi siyolungisa indlela phambi kwami, futhi leyo Nkosi eniyifunayo iyoza ngokushesha ethempelini layo, ngisho isithunywa sesivumelwano, enijabulayo ngaso; bhekani, siyoza, kusho iNkosi yamaBandla."},{"vNo":"2 ","txt":"Kepha ngubani ongamelana nosuku lokuza kwayo, futhi ngubani oyokuma ngesikhathi iqhamuka na? Ngokuba injengo mlilo womcwengi, futhi nanjengensipho yomhlanzi."},{"vNo":"3 ","txt":"Futhi iyohlala njengomcwengi kanye nomhlanzi wesiliva; futhi iyohlanza amadodana kaLevi, futhi iwahlanze njengegolide nesiliva, ukuze anikele eNkosini umnikelo ngokulunga."},{"vNo":"4 ","txt":"Ngaleso sikhathi umnikelo kaJuda kanye neJerusalema uyoba muhle eNkosini, njengasezinsukwini zakudala, futhi nanjengaseminyakeni edlule."},{"vNo":"5 ","txt":"Futhi ngiyoza eduze kwakho ngenhloso yokwahlulela; futhi ngiyoba ngufakazi osheshayo ngokumelene nabalumbi, kanye nabaphingi, kanye nabafungi bamanga, kanye nalabo abacindezela umqashwa enkokhelweni yakhe, abafelokazi kanye nezintandane, kanye nalabo abachezukisa isihambi, futhi abangangesabi mina, kusho iNkosi yamaBandla."},{"vNo":"6 ","txt":"Ngokuba ngiyiNkosi, angiguquki; ngakho-ke nina madodana kaJakobe aniqedwa."},{"vNo":"7 ","txt":"Ngisho kusukela ezinsukwini zoyihlo nisukile ezimisweni zami, futhi anizigcinanga. Buyelani kimi futhi nami ngizobuyela kini, kusho iNkosi yamaBandla. Kepha nithi: Siyobuyela kanjani na?"},{"vNo":"8 ","txt":"Ngabe umuntu angamphanga yini uNkulunkulu na? Nokho ningiphangile. Kepha nithi: Sikuphange kanjani na? Kokweshumi kanye naseminikelweni."},{"vNo":"9 ","txt":"Niqalekisiwe ngesiqalekiso, ngokuba ningiphangile, ngisho nalesi sizwe sonke."},{"vNo":"10 ","txt":"Lethani konke okweshumi endlini yengcebo, ukuze kube khona inyama endlini yami; futhi ngilingeni manje ngalokhu, kusho iNkosi yamaBandla, ukuthi angiyikunivulela yini amafasitela ezulu, futhi nginithululele isibusiso kuze kungabi bikho ndawo eyanele yokusamukela."},{"vNo":"11 ","txt":"Futhi ngizomkhuza umbhubhisi ngenxa yenu, futhi akayikuzibhubhisa izithelo zomhlabathi wenu; noma umvini wenu uthele izithelo zawo ngaphambi kwesikhathi emasimini, kusho iNkosi yamaBandla."},{"vNo":"12 ","txt":"Futhi zonke izizwe ziyokuthi nibusisiwe, ngokuba niyokuba yizwe elithandekayo, kusho iNkosi yamaBandla."},{"vNo":"13 ","txt":"Amazwi enu abeqinile ngokumelene nami, kusho iNkosi. Nokho nithi: Sikhulumeni oluphikisana nawe na?"},{"vNo":"14 ","txt":"Nithe: Kuyize ukusebenzela uNkulunkulu, futhi kusiza ngani ukuthi sizigcinile izimiso zakhe kanye nokuthi sihambe ngokudabuka phambi kweNkosi yamaBandla na?"},{"vNo":"15 ","txt":"Manje sicabanga ukuthi abaziqhenyayo bajabule; yebo, labo abenza ububi bayaphakanyiswa; yebo, labo abalinga uNkulunkulu bayakhululwa imbala."},{"vNo":"16 ","txt":"Ngaleso sikhathi labo abesaba iNkosi bakhuluma njalo omunye nomunye, futhi iNkosi yalalela futhi yezwa; futhi incwadi yesikhumbuzo yabhalelwa bona phambi kwayo labo ababesaba iNkosi, kanye nalabo abebecabanga ngegama layo."},{"vNo":"17 ","txt":"Futhi bayokuba ngabami, kusho iNkosi yamaBandla, ngalolo suku uma sengiqoqa amatshe ami ayigugu; futhi ngiyobahawukela njengendoda ihawukela indodana yayo eyisebenzelayo."},{"vNo":"18 ","txt":"Ngaleso sikhathi niyobuya futhi nahlukanise phakathi kwabalungileyo kanye nababi, phakathi kwalowo osebenzela uNkulunkulu kanye nalowo ongamsebenzeli."}]}