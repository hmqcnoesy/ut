{"heading":"Ukubhujiswa kweBabiloni kuwuhlobo lokubhujiswa ngokuZa kwesiBili—Kuyokuba wusuku lwentukuthelo kanye nempindiselo—IBabiloni (umhlaba) iyokuwa ingunaphakade—Qhathanisa no-Isaya 13. Cishe ngonyaka wama 559 kuya kowama 545 ngaphambi kokuzalwa kukaKristu.","prevAbbr":"2-ne","prevNo":22,"nextAbbr":"2-ne","nextNo":24,"chapterTitle":"2 Nefi 23","verses":[{"vNo":"1 ","txt":"Isibikezelo ngeBabiloni, u-Isaya indodana ka-Amose eyasibona."},{"vNo":"2 ","txt":"Phakamisani isibonakaliso entabeni ephakeme, phakamiselani izwi kubo, qhwebani ngesandla, ukuze bangene emasangweni abakhulu."},{"vNo":"3 ","txt":"Ngibayalile abangcwele bami, phezu kwalokho ngibabizile abakhulu bami, ngokuba intukuthelo yami ayikho kulabo abathokozayo ebukhulwini bami."},{"vNo":"4 ","txt":"Umsindo wesixuku ezintabeni njengowabantu abaningi, umsindo wokuxokozela kwemibuso yezizwe ihlangene ndawonye, iNkosi yamaBandla iqoqa amabutho empi."},{"vNo":"5 ","txt":"Aphuma ezweni elikude, avela emkhawulweni wezulu, yebo, iNkosi, kanye nezikhali zentukuthelo yayo, ukubhubhisa izwe lonke."},{"vNo":"6 ","txt":"Hewulani, ngokuba usuku lweNkosi selusondele; luyofika njengembubhiso evela kuSomandla."},{"vNo":"7 ","txt":"Ngakho-ke izandla zonke ziyophelelwa ngamandla, izinhliziyo zabantu bonke ziyoncibilika;"},{"vNo":"8 ","txt":"Futhi bayokwesaba; iminjunju kanye nezinsizi kuyobabamba; bayoshaqeka omunye komunye; ubuso babo buyokuba njengamalangabi."},{"vNo":"9 ","txt":"Bheka, usuku lweNkosi luyeza, lunonya lwentukuthelo kanye nolaka olukhulu, ukuba lwenze izwe libe incithakalo; futhi iyobhubhisa izoni zalo ezikulo."},{"vNo":"10 ","txt":"Ngokuba izinkanyezi zezulu aziyikukunikeza ukukhanya kwazo; ilanga liyofiphala ekuphumeni kwalo, futhi nenyanga ayiyikukukhipha ukukhanya kwayo."},{"vNo":"11 ","txt":"Futhi ngiyowujezisa umhlaba ngobubi bawo, kanye nababi ngobubi babo; ngiyokwenza ukuzidla kwabaziqhenyayo kuphele, ngikubeke phansi ukuziphakamisa kwabesabekayo."},{"vNo":"12 ","txt":"Ngiyokwenza umuntu abe yigugu elikhulu kunegolide elihle; umuntu abe ngisho nangaphezulu kweqhuzwana legolide lase-Ofiri."},{"vNo":"13 ","txt":"Ngakho-ke, ngiyowazamazamisa amazulu, futhi umhlaba usuke uphele endaweni yawo, ngentukuthelo yeNkosi yamaBandla, nangosuku lolaka lwayo olukhulu."},{"vNo":"14 ","txt":"Futhi kuyokuba njengensephe exoshwayo, nanjengezimvu ezingena muntu ozalusayo; kuyokuthi wonke umuntu aphendukele kubantu bakubo, yilowo nalowo abalekele ezweni lakubo."},{"vNo":"15 ","txt":"Bonke labo abaziqhayisayo bayogwazwa; yebo, bonke labo abazihlanganisa nababi bayokuwa ngenkemba."},{"vNo":"16 ","txt":"Abantwana babo phezu kwalokho bayophuhluzwa babe yizicucu phambi kwamehlo abo; izindlu zabo ziyophangwa futhi abafazi babo badlwengulwe."},{"vNo":"17 ","txt":"Bheka, ngiyobaphehlela amaMede abhekane nabo, wona awayikunaka siliva nagolide, noma athokoze ngalo."},{"vNo":"18 ","txt":"Iminsalo yawo iyophuhluza amabhungu abe yizicucu; futhi bona abayikuba nakudabuka esithelweni sesizalo; amehlo abo awayikuba nasihe kubantwana."},{"vNo":"19 ","txt":"Futhi iBabiloni, inkazimulo yemibuso, engubuhle obukhulu bamaKaledi, iyoba njengesikhathi uNkulunkulu eketula iSodoma kanye neGomora."},{"vNo":"20 ","txt":"Kuyo akusayikuphinda kwakhiwe nanini, noma kuhlalwe kuyo izizukulwane ngesizukulwane: noma um-Arabiya amise itende lapho; noma abelusi balale nemihlambi yabo lapho."},{"vNo":"21 ","txt":"Kodwa izilwane zasendle zehlane ziyobuthisa lapho; futhi izindlu zabo ziyogcwala izilwane ezinosizi; futhi nezikhova ziyohlala lapho, nezimpongo ziyongqabashiya khona."},{"vNo":"22 ","txt":"Futhi izilwane zasendle zaseziqhingini ziyokhala ezindlini zabo ezichithiweyo, odrako ezindlini zabo ezinhle zobukhosi, futhi isikhathi sakhe siseduze ukufika, usuku lwakhe aluseyikuhlehliswa. Ngokuba ngiyombhubhisa ngokushesha; yebo, ngokuba ngiyokuba nesihawu kubantu bami, kepha ababi bayoshatshalaliswa."}]}