{"heading":"U-Isaya ubona ithempeli lezinsuku zokugcina, ukuqoqwa kuka-Israyeli, kanye nokwahlulelwa nokuthula kweminyaka eyinkulungwane—Abaziphakamisayo kanye nababi bazothotshiswa ngokuZa kwesiBili—Qhathanisa no-Isaya 2. Cishe ngonyaka wama 559 kuya kowama 545 ngaphambi kokuzalwa kukaKristu.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2 Nefi 12","verses":[{"vNo":"1 ","txt":"Izwi u-Isaya, indodana ka-Amose, alibona mayelana noJuda kanye neJerusalema:"},{"vNo":"2 ","txt":"Futhi kuyokwenzeka ngezinsuku zokugcina, ngesikhathi intaba yendlu yeNkosi iyokwakhiwa esicongweni sezintaba, futhi iyophakanyiswa ngaphezu kwamagquma, futhi zonke izizwe ziyogobhozela kuyo."},{"vNo":"3 ","txt":"Futhi abaningi abantu bayohamba futhi bathi: Wozani, sikhuphukeleni entabeni yeNkosi, kuyo indlu kaNkulunkulu kaJakobe; futhi iyosifundisa ngezindlela zayo, futhi siyohamba emikhondweni yayo; ngokuba eSiyoni kuyovela umthetho, futhi izwi leNkosi liyovela eJerusalema."},{"vNo":"4 ","txt":"Futhi iyokwahlulela phakathi kwezizwe, futhi iyokhuza abantu abaningi: futhi bayokhanda izinkemba zabo zibe ngamakhuba, nemikhonto yabo ibe ngocelemba—isizwe asiyikuphakamisela esinye isizwe inkemba, noma ngeke besaya ukuyofundela impi nanini."},{"vNo":"5 ","txt":"O ndlu kaJakobe, woza futhi masihambe ekukhanyeni kweNkosi; yebo, wozani, ngokuba nonke nidukile, ngamunye ezindleleni zakhe zobubi."},{"vNo":"6 ","txt":"Ngakho-ke, O Nkosi, ubashiyile abantu bakho, indlu kaJakobe, ngenxa yokuthi begcwaliswa ngabasempumalanga, futhi belalela ababhuli njengamaFilisti, futhi bezithokozisa ebantwaneni bezihambi."},{"vNo":"7 ","txt":"Izwe labo phezu kwalokho ligcwele isiliva kanye negolide, futhi akukho nakuphela kuyo ingcebo yabo; izwe labo phezu kwalokho ligcwele amahhashi, futhi akukho nakuphela kuzo izinqola zempi."},{"vNo":"8 ","txt":"Izwe labo futhi ligcwele izithixo; bakhonza umsebenzi wezandla zabo uqobo, lokho okwenziwe yiminwe yabo uqobo."},{"vNo":"9 ","txt":"Futhi umuntu odelelekile akakhothami, futhi umuntu omkhulu akazehlisi, ngakho-ke, makangaxolelwa."},{"vNo":"10 ","txt":"O nina enibabi, ngenani edwaleni, nizifihle othulini, ngokwesaba iNkosi kanye nenkazimulo yobukhosi bayo okuyonishaya."},{"vNo":"11 ","txt":"Futhi kuyokwenzeka ukuthi ukubuka komuntu ozigqajayo kuyothotshiswa, kanye nokuzikhukhumeza kwabantu kuyokhothanyiswa, futhi yiNkosi kuphela eyophakanyiswa ngalolo suku."},{"vNo":"12 ","txt":"Ngokuba usuku lweNkosi yamaBandla luyeza masinyane phezu kwazo zonke izizwe, yebo, kuwonke wonke; yebo, kwabaziqhenyayo kanye nabazigqajayo, naphezu kwabo bonke labo abaziphakamisayo, futhi bayokwehliswa."},{"vNo":"13 ","txt":"Yebo, usuku lweNkosi luyofika phezu kwayo yonke imisedari yaseLebanoni, ngokuba mide futhi iphakeme; kanye naphezu kwawo wonke ama-oki aseBashani."},{"vNo":"14 ","txt":"Naphezu kwazo zonke izintaba, naphezu kwawo wonke amagquma, naphezu kwazo zonke izizwe eziphakeme, naphezu kwabo bonke abantu;"},{"vNo":"15 ","txt":"Futhi naphezu kwayo yonke imibhoshongo emide, kanye naphezu kwazo zonke izindonga ezibiyelweyo;"},{"vNo":"16 ","txt":"Naphezu kwayo yonke imikhumbi yasolwandle, naphezu kwayo yonke imikhumbi yaseTharishishi, naphezu kwazo zonke izithombe ezinhle."},{"vNo":"17 ","txt":"Futhi ukuzigqaja komuntu kuyothotshiswa, kanye nokuzikhukhumeza kwabantu kuyokwehliswa; futhi yiNkosi kuphela eyophakanyiswa ngalolo suku."},{"vNo":"18 ","txt":"Izithixo iyoziqeda nya."},{"vNo":"19 ","txt":"Futhi bayongena emihhumeni yamadwala, kanye nasemigedeni yomhlaba, ngokuba ukwesaba iNkosi kuyofika phezu kwabo futhi inkazimulo yobukhosi bayo iyobashaya, ngesikhathi ivukela ukuzamazamisa kanzima umhlaba."},{"vNo":"20 ","txt":"Ngalolo suku umuntu uyolahla izithixo zakhe zesiliva, kanye nezithixo zakhe zegolide, azenzele zona ukuzikhonza, kuzo izimvukuzane kanye namalulwane."},{"vNo":"21 ","txt":"Ukuze bangene emifantwini yamadwala, kanye nasezicongweni zezixongo zamadwala, ngokuba ukwesaba iNkosi kuyofika phezu kwabo kanye nobukhosi benkazimulo yayo buyobashaya, ngesikhathi ivukela ukuzamazamisa kanzima umhlaba."},{"vNo":"22 ","txt":"Yekani ukwethemba umuntu, umphefumulo wakhe osemakhaleni akhe; ngokuba angaziswa na?"}]}