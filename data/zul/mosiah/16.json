{"heading":"UNkulunkulu ukhulula abantu esimweni sabo sokulahleka kanye nesokuwa—Labo abanaka inyama basala sengathi akuzange kube khona kukhululwa—UKristu ufeza ukuvukela ekuphileni okungenakuphela noma ubuhlungu obungenakuphela. Cishe ngonyaka we 148 ngaphambi kokuzalwa kukaKristu.","prevAbbr":"mosiah","prevNo":15,"nextAbbr":"mosiah","nextNo":17,"chapterTitle":"Mosiya 16","verses":[{"vNo":"1 ","txt":"Manje, kwenzeka ukuthi emva kokuthi u-Abinadi esekhulume lamazwi welula isandla sakhe futhi wathi: Isikhathi siyeza lapho bonke beyoyibona insindiso yeNkosi; lapho zonke izizwe, imindeni, izilimi, kanye nabantu beyobona iso neso futhi beyovuma phambi kukaNkulunkulu ukuthi izahlulelo zakhe zilungile."},{"vNo":"2 ","txt":"Futhi ngaleso sokhathi ababi bayolahlwa, futhi bayokuba nesizathu sokuhhewula, nesokukhala, nesokulila, kanye nesokugedla amazinyo abo; futhi lokhu kuyoba ngenxa yokuthi bengalilalelanga izwi leNkosi; ngakho-ke iNkosi ayibakhululi."},{"vNo":"3 ","txt":"Ngokuba banaka inyama futhi banobudeveli, futhi udeveli unamandla phezu kwabo; yebo, ngisho leyo nyoka endala eyakhohlisa abazali bethu bokuqala, eyaba yisizathu sokuwa kwabo; okwaba yisizathu sesintu sonke ukuthi sinake inyama, nemizwa, sibe nobudeveli, sazi okubi kokuhle, sizibeka ngaphansi kokulawulwa ngudeveli."},{"vNo":"4 ","txt":"Ngalendlela sonke isintu salahleka; futhi bheka, sasiyolahleka okokuphela ukuba kwakungekhona ukuthi uNkulunkulu wabakhulula abantu bakhe ekulahlekeni kwabo kanye nasesimweni sabo sokuwa."},{"vNo":"5 ","txt":"Kodwa khumbulani ukuthi lowo ophikelelayo esimweni sakhe semvelo yasemhlabeni, aqhubeke ezindleleni zesono futhi ahlubuke kuNkulunkulu, uhlala esesimweni sakhe sokuwa futhi udeveli uba namandla onke phezu kwakhe. Ngakho-ke kuye kuba sengathi akuzange kuze kube khona kukhululwa okwenziwayo, eyisitha kuNkulunkulu; futhi ngokunjalo nodeveli uyisitha kuNkulunkulu."},{"vNo":"6 ","txt":"Futhi ukuba uKristu ubengazange eze emhlabeni, ngikhuluma ngezinto ezisazokwenzeka sengathi sezenzekile, bekungeke kube khona ukukhululwa."},{"vNo":"7 ","txt":"Futhi ukuba uKristu akazange avuke kwabafileyo, noma agqabule izibopho zokufa ukuze ithuna lingabi nakunqoba, futhi nokuthi ukufa kungabi nadosi, belungenakuba khona uvuko."},{"vNo":"8 ","txt":"Kodwa lukhona uvuko, ngakho-ke ithuna alinakunqoba, futhi udosi lokufa lugwinywe kuKristu."},{"vNo":"9 ","txt":"Ungukukhanya kanye nokuphila komhlaba; yebo, ukukhanya okungapheliyo, okungenakufiphaliswa nanini; yebo, futhi ngokunjalo nempilo engapheliyo, ukuze kungabe kusaba khona ukufa nanini."},{"vNo":"10 ","txt":"Ngisho nalokhu okufayo kuyogqoka ukungafi; futhi nalokhu okubolayo kuyogqoka ukungaboli, futhi kuyolethwa ukuba kume phambi kwesihlalo sikaNkulunkulu, ukuze kwahlulelwe nguye njengokwemisebenzi yabo noma ngabe mihle noma ngabe mibi—"},{"vNo":"11 ","txt":"Uma imihle, ovukweni lokuphila okungapheliyo kanye nenjabulo; futhi uma imibi, ovukweni lobuhlungu obungapheliyo, benikezwe udeveli, obabeke ngaphansi kwakhe, okungubuhlungu—"},{"vNo":"12 ","txt":"Behambe ngokwentando yenyama kanye nezifiso zabo; bengazange bayibize nanini iNkosi ngesikhathi izingalo zomusa ziselulelwe kubo; ngokuba izingalo zomusa zazelulelwe kubo, futhi abazange bawemukele umusa; beyaliwe ngobubi babo kepha bengasukanga kubo; futhi bayalwa ukuthi baphenduke kepha abazange baphenduke."},{"vNo":"13 ","txt":"Manje, ngabe akumele yini nithuthumele futhi niphenduke ezonweni zenu, futhi nikhumbule ukuthi kuphela kuye kanye nangaye uKristu ningasindiswa na?"},{"vNo":"14 ","txt":"Ngakho-ke, uma nifundisa umthetho kaMose, phezu kwalokho fundisani ukuthi kuwumfanekiso walezo zinto ezizayo—"},{"vNo":"15 ","txt":"Bafundiseni ukuthi ukukhululwa kuza ngoKristu iNkosi, onguBaba waPhakade uqobo. Amen."}]}