{"heading":"U-Isaya ukhuluma njengomesiya—Ukwehliswa isithunzi kanye nokuhlupheka kukaMesiya kuyashiwo—Wenza umphefumulo Wakhe ube ngumnikelo wesono futhi uncengela izoni—Qhathanisa no-Isaya 53. Cishe ngonyaka we 148 ngaphambi kokuzalwa kukaKristu.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Mosiya 14","verses":[{"vNo":"1 ","txt":"Yebo, ngisho u-Isaya akashongo yini ukuthi: Ngubani okholwe wumbiko wethu, futhi ingalo yeNkosi yambulelwe bani na?"},{"vNo":"2 ","txt":"Ngokuba uyokhula phambi kwakhe njengesitshalo esintekenteke, futhi nanjengempande ephuma emhlabathini owomileyo; akanasimo noma nakubukeka; futhi ngesikhathi sesimbona akukho buhle esiyobe sibufuna ukuze simthande."},{"vNo":"3 ","txt":"Udelelwe futhi wenqatshwa ngabantu; umuntu wokudabuka, futhi owaziyo ngosizi; futhi sibucashisile ubuso bethu kuye; wadelelwa, futhi asimazisanga."},{"vNo":"4 ","txt":"Ngempela uzithwalile izinsizi zethu, futhi wakutshatha nokudabuka kwethu; kodwa thina nempela sithe ujezisiwe, ushaywe nguNkulunkulu, futhi uhlushiwe."},{"vNo":"5 ","txt":"Kodwa walinyazwa ngenxa yeziphambeko zethu, futhi wahuzulwa ngenxa yobubi bethu; isijeziso esiletha ukuthula kithi sasiphezu kwakhe; futhi ngemivimbo yakhe siphilisiwe."},{"vNo":"6 ","txt":"Sonke, sinjengezimvu, sidukile; yilowo nalowo uphendukele endleleni yakhe; futhi iNkosi yehlisele kuye ububi bethu sonke."},{"vNo":"7 ","txt":"Wacindezelwa, futhi wahlushwa, kodwa akawuvulanga umlomo wakhe; ulethwa njengemvana ekuhlatshweni, nanjengemvu phambi kwabagundi bayo iyisimungulu kanjalo akawuvulanga umlomo wakhe."},{"vNo":"8 ","txt":"Wakhishwa etilongweni kanye nasekwahlulelweni; futhi ngubani oyomemezela isizukulwane sakhe na? Ngokuba wabulawa waphuma ezweni labaphilayo; ngenxa yeziphambeko zabantu bami washaywa."},{"vNo":"9 ","txt":"Futhi walibeka ithuna lakhe kanye nababi, futhi kanye nesicebi ekufeni kwakhe; nakuba yena engenzanga bubi, noma kungekho nankohliso emlonyeni wakhe."},{"vNo":"10 ","txt":"Nokho kwayijabulisa iNkosi ukumhuzula; yamfaka osizini; uma ungenza umphefumulo wakhe umnikelo wesono yena uyoyibona inzalo yakhe, uyozelula izinsuku zakhe, futhi intando yeNkosi iyophumelela esandleni sakhe."},{"vNo":"11 ","txt":"Uyokubona ubuhlungu bomphefumulo wakhe, futhi uyokwaneliseka; ngolwazi lwakhe inceku yami elungileyo iyobathola bengenacala abaningi; ngokuba uyobuthwala ububi babo."},{"vNo":"12 ","txt":"Ngakho-ke ngizomabela inxenye kanye nabakhulu, futhi uyohlukanisa impango nabanamandla; ngokuba uwuthululile umphefumulo wakhe ekufeni; futhi wabalwa kanye nezoni; futhi wazithwala izono zabaningi, futhi wazincengela izoni."}]}