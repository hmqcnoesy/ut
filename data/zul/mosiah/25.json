{"heading":"Abozalo lukaMuleki abakwaZarahemla baba ngamaNefi—Bafunda ngabantu ba-Alima kanye nabaZenifi—U-Alima ubhabhadisa uLimihi kanye nabo bonke abantu bakhe—UMosiya ugunyaza u-Alima ukuthi ahlele ibandla likaNkulunkulu. Cishe ngonyaka we 120 ngaphambi kokuzalwa kukaKristu.","prevAbbr":"mosiah","prevNo":24,"nextAbbr":"mosiah","nextNo":26,"chapterTitle":"Mosiya 25","verses":[{"vNo":"1 ","txt":"Manje inkosi uMosiya yenza ukuthi bonke abantu babuthane ndawonye."},{"vNo":"2 ","txt":"Manje babengebaningi kakhulu ababengabantwana baNefi, noma bengebaningi kakhulu labo ababengabozalo lukaNefi, njengoba kwakunjalo ngabantu baZarahemla, owayengowozalo lukaMuleki, kanye nalabo abeza naye ehlane."},{"vNo":"3 ","txt":"Futhi babengebaningi kakhulu ababengabantu baNefi kanye nababengabantu baZarahemla njengoba kwakunjalo ngabamaLamani; yebo, babengeyona ngisho inxenye enkulu kakhulu."},{"vNo":"4 ","txt":"Manje bonke abantu baNefi base bebuthene ndawonye, futhi ngokunjalo nabo bonke abantu baZarahemla, futhi babebuthene ndawonye bengamaqoqo amabili."},{"vNo":"5 ","txt":"Futhi kwenzeka ukuthi uMosiya nempela wayifunda, futhi wenza ukuthi ifundwe, imibhalo kaZenifi ifundelwe abantu bakhe; yebo, wayifunda imibhalo yabantu baZenifi, kusukela ngesikhathi beshiya ezweni lakwaZarahemla kuze kube bayabuya futhi."},{"vNo":"6 ","txt":"Futhi phezu kwalokho wafunda indaba ka-Alima kanye nabafowabo, kanye nazo zonke izinkathazo zabo, kusukela ngesikhathi beshiya ezweni lakwaZarahemla kuze kube yisikhathi bebuya futhi."},{"vNo":"7 ","txt":"Manje, ngesikhathi uMosiya esenze isiphetho sokufunda imibhalo, abantu bakhe ababehlala ezweni baba nokumangala kanye nokushaqeka."},{"vNo":"8 ","txt":"Ngokuba babengazi ukuthi bacabangeni; ngokuba ngesikhathi bebona labo ababekhululiwe baphuma ebugqilini bagcwala ukujabula okukhulu kakhulu."},{"vNo":"9 ","txt":"Futhi phezu kwalokho, ngesikhathi becabanga ngabafowabo ababebulewe ngamaLamani bagcwala usizi, futhi baze bakhipha ngisho izinyembezi eziningi zosizi."},{"vNo":"10 ","txt":"Futhi phezu kwalokho, ngesikhathi becabanga ngobuhle bukaNkulunkulu obuqonda ngqo kubantu, kanye namandla akhe ekukhululeni u-Alima kanye nabafowabo bephuma ezandleni zamaLamani kanye nasekuthunjweni, nempela baphakamisa amazwi abo futhi bambonga uNkulunkulu."},{"vNo":"11 ","txt":"Futhi phezu kwalokho, ngesikhathi becabanga ngamaLamani, ayengabafowabo, ngokona kwawo kanye nangesimo sawo esingcolile, bagcwala ubuhlungu nokudabuka ngokuphathelene nokuzuza kwemiphefumulo yawo."},{"vNo":"12 ","txt":"Futhi kwenzeka ukuthi labo ababengabantwana ba-Amuloni kanye nabafowabo, ababethathe amadodakazi amaLamani ukuwashada, abaphathekanga kahle ngendlela oyise ababeziphethe ngayo, futhi bona abazange besabizwa ngamagama oyise, ngakho-ke bazithathela igama likaNefi, ukuze babizwe ngabantwana baNefi futhi babalwe kanye nalabo ababebizwa ngokuthi bangamaNefi."},{"vNo":"13 ","txt":"Manje bonke abantu baZarahemla babalwa kanye namaNefi, futhi lokhu ngenxa yokuthi umbuso wawunganikezwanga muntu kodwa kulabo ababengabozalo lukaNefi."},{"vNo":"14 ","txt":"Manje kwenzeka ukuthi ngesikhathi uMosiya esenze isiphetho senkulumo kanye nokufundela abantu bakhe, waba nesifiso sokuthi u-Alima naye ngokunjalo akhulume kubantu."},{"vNo":"15 ","txt":"Futhi u-Alima nempela wakhuluma kubo, ngesikhathi bonke sebebuthene ndawonye amaqoqo amakhulu, futhi wahamba esuka kwelinye iqoqo eya kwelinye, eshumayela kubantu ukuphenduka nokholo eNkosini."},{"vNo":"16 ","txt":"Futhi nempela wabancenga abantu baLimihi kanye nabafowabo, bonke labo ababekhululiwe baphuma ebugqilini, ukuthi bakhumbule ukuthi kwakuyiNkosi eyabakhulula."},{"vNo":"17 ","txt":"Futhi kwenzeka ukuthi emva kokuthi u-Alima esebafundisile abantu izinto eziningi, futhi esenze isiphetho sokukhuluma nabo, inkosi uLimihi yaba nesifiso sokuthi ibhabhadiswe; futhi nabo bonke abantu bayo babanesifiso sokuthi nabo babhabhadiswe."},{"vNo":"18 ","txt":"Ngakho-ke, u-Alima nempela wahamba waya emanzini futhi nempela wababhabhadisa; yebo, wababhabhadisa ngendlela leyo enza ngayo kubafowabo emanzini kaMormoni; yebo, futhi ngobuningi balabo ababhabhadisayo nempela bangena ebandleni likaNkulunkulu; futhi lokhu kwakungenxa yokukholelwa kwabo emazwini ka-Alima."},{"vNo":"19 ","txt":"Futhi kwenzeka ukuthi inkosi uMosiya yanikeza u-Alima ukuthi akhe amabandla kulo lonke izwe lakwaZarahemla; futhi yamnika amandla okuthi abeke abaphristi kanye nabafundisi phezu kwawo wonke amabandla."},{"vNo":"20 ","txt":"Manje lokhu kwenziwa ngenxa yokuthi babebaningi kakhulu abantu kangangokuthi babengenakuphathwa ngumfundisi oyedwa; noma bonke bakwazi ukulizwa izwi likaNkulunkulu embuthanweni owodwa;"},{"vNo":"21 ","txt":"Ngakho-ke nempela babuthana ndawonye amaqoqo ehlukene, bebizwa ngokuthi bangamabandla; ibandla nebandla linabaphristi balo kanye nabafundisi balo, futhi wonke umphristi eshumayela izwi njengoba lalinikeziwe kuye ngomlomo ka-Alima."},{"vNo":"22 ","txt":"Futhi ngalendlela, naphezu kokuthi kwakungamabandla amaningi bonke babeyibandla elilodwa, yebo, ngisho ibandla likaNkulunkulu; ngokuba kwakungekho lutho olwalushunyayelwa kuwo wonke amabandla ngaphandle kokuphenduka kanye nokholo kuNkulunkulu."},{"vNo":"23 ","txt":"Manje kwasekukhona amabandla ayisikhombisa ezweni lakwaZarahemla. Futhi kwenzeka ukuthi noma ngabe ngobani ababenesifiso sokubizwa ngegama likaKristu, noma likaNkulunkulu, bazihlanganisa namabandla kaNkulunkulu;"},{"vNo":"24 ","txt":"Futhi babebizwa ngokuthi bangabantu baNkulunkulu. Futhi iNkosi nempela yawuthela uMoya wayo phezu kwabo, futhi babusiseka, futhi baphumelela ezweni."}]}