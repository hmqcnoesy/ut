{"heading":"Oñembohape tavayguakuéra oñemosãso hag̃ua lamanita-kuéra ñeñapytĩmbýgui—Lamanita-kuéra oñemongaʼu—Tavayguakuéra okañy, ohojey Zarahemla-pe, ha oñemoĩ rréi Mosíah poguýpe. 121–120 ary rupi Cristo mboyve.","prevAbbr":"mosiah","prevNo":21,"nextAbbr":"mosiah","nextNo":23,"chapterTitle":"Mosiah 22","verses":[{"vNo":"1 ","txt":"Ha ojehu Ammón ha rréi Limhi oñepyrũ oporandu tavayguakuérape mbaʼéichapa ikatu oñemosãso hikuái pe ñeñapytĩmbýgui; ha ombyatyuka hikuái opa tavayguakuérape; ha péva ojapo hikuái oguereko hag̃ua tavayguakuéra ñeʼẽ upe mbaʼére."},{"vNo":"2 ","txt":"Ha ojehu ndojuhúi hikuái mbaʼéichapa oñemosãsóta ñeñapytĩmbýgui, ndahaʼéiramo ojagarra hembireko ha taʼyrakuéra, ijovecha, ha ivakaʼatykuéra, ha hogaaokuéra, ha okañy pe taveʼỹme; lamanita-kuéra hetaitereígui, ndaikatumoʼãi Limhi tavayguakuéra oñorairõ hendivekuéra, oimoʼãvo oñemosãsotaha ñeñapytĩmbýgui pe kysepuku rupi."},{"vNo":"3 ","txt":"Ha ojehu Gedeón osẽ ha oñemboʼy pe rréi renondépe, ha heʼi chupe: O rréi, koʼág̃a peve rehenduvaʼekue heta ára che ñeʼẽnguéra ñañorairõramoguare ñande joykeʼy, lamanita-kuéra ndive."},{"vNo":"4 ","txt":"Ha koʼág̃a O rréi, ndachejuhúiramo tembiguái oñeikotevẽʼỹva, térã koʼág̃a peve oimeháicha rehendúramokuri che ñeʼẽnguéra, ha haʼekuéra neipytyvõvaʼekue, upéicharamo aipota rehendu che ñeʼẽnguéra koʼág̃a, ha che haʼéta ne rembiguái ha amosãsóta nde tavayguápe ñeñapytĩmbýgui."},{"vNo":"5 ","txt":"Ha upe rréi oheja chupe oñeʼẽ. Ha Gedeón heʼi chupe:"},{"vNo":"6 ","txt":"Péina ápe pe tape poʼi tapykuepegua, ohasáva pe tápia tapykueguáre, upe tavaguasu rapykuépe. Lamanita-kuéra, térã lamanita-kuéra ñangarekohára, okaʼu pyharekue; upévare ñamondóta peteĩ momarandu opa ko tavayguakuéra apytépe, ombyaty hag̃ua hikuái ijovecha ha ivakaʼatykuéra, ikatu hag̃uáicha ogueraha taveʼỹme pyharekue."},{"vNo":"7 ","txt":"Ha aháta nde ereháicha ha ahepymeʼẽta ipaháva tetãme ojehepymeʼẽva víno rehegua Lamanita-kuérape, ha haʼekuéra okaʼúta; ha ñande jahasáta pe tape poʼi ñemi rupive iñu asu gotyo haʼekuéra okaʼu ha oke aja."},{"vNo":"8 ","txt":"Upéicha jajeʼóita ñane rembireko ha ñande raʼykuéra ndive, ñande ovecha ha vakaʼatykuéra reheve pe taveʼỹme; ha jaguatáta Shilom retã rembeʼýre."},{"vNo":"9 ","txt":"Ha ojehu upe rréi ohendu Gedeón ñeʼẽnguéra."},{"vNo":"10 ","txt":"Ha rréi Limhi ombyatyuka itavayguakuérape imymbaʼatykuéra; ha omondo pe tetãme jahepymeʼẽva víno rehegua lamanita-kuérape; ha avei omondove víno temimeʼẽicha chupekuéra g̃uarã; ha haʼekuéra hoyʼu hoyʼuseháicha upe vínogui rréi Limhi omondovaʼekue chupekuéra."},{"vNo":"11 ","txt":"Ha ojehu rréi Limhi tavayguakuéra ojeʼói pyharekue pe taveʼỹme ijovecha ha ivakaʼatykuéra reheve, ha oho hikuái Shilom retã rembeʼýre pe taveʼỹme, ha omoĩ ijeho Zarahemla retã gotyo, ojeguerahávo Ammón ha ijoykeʼykuérare."},{"vNo":"12 ","txt":"Ha oguerahákuri hikuái hendive opa hiʼóro, ha pláta, ha imbaʼe porãnguéra ikatúva ogueraha, ha avei hembiʼurãkuéra, pe taveʼỹme; ha omoñepyrũ ijeʼói."},{"vNo":"13 ","txt":"Ha oĩ rire hikuái heta ára pe taveʼỹme og̃uahẽ hikuái Zarahemla retãme, ha ojoaju Mosíah tavayguakuéra ndive, ha oñemoĩ hikuái ipoguýpe."},{"vNo":"14 ","txt":"Ha ojehu Mosíah omog̃uahẽ chupekuéra vyʼápe; ha avei ojagarra ikuatiajehaipyrekuéra, ha avei umi kuatiajehaipyre ojuhuvaʼekue Limhi tavayguakuéra."},{"vNo":"15 ","txt":"Ha ojehu lamanita-kuéra ohechakuaávo Limhi tavayguakuéra osẽhague pe tetãgui pyharekue, omondo peteĩ ehérsito pe taveʼỹme omuña hag̃ua chupekuéra."},{"vNo":"16 ","txt":"Ha omuña rire chupekuéra mokõi ára aja, ndaikatuvéi oho hikuái hapykuerikuéra; upévare okañy hikuái pe taveʼỹme."}]}