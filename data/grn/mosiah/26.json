{"heading":"Heta tupaopeguápe ojegueraha angaipápe umi ijeroviaʼỹva rupi—Alma-pe oñeñeʼẽmeʼẽ tekove opaveʼỹva—Umi oñearrepenti ha oñemongaraíva oñeperdonáta—Umi tupaogua ojapóva angaipa ha oñearrepentíva ha omombeʼúva Alma ha Ñandejárape oñeperdonáta; ndaupéichairamo, ndojeipapamoʼãi tupaogua tavayguakuéra apytépe. 120–100 ary rupi Cristo mboyve.","prevAbbr":"mosiah","prevNo":25,"nextAbbr":"mosiah","nextNo":27,"chapterTitle":"Mosiah 26","verses":[{"vNo":"1 ","txt":"Ha ojehu oĩ heta pe ñemoñareʼaty pyahu apytépe ndaikatúiva oikũmby rréi Benjamín ñeʼẽnguéra, michĩgui gueteri hikuái ára haʼe oñeʼẽramoguare itavayguakuérape; ha ndogueroviái hikuái ituvakuéra jepokuaa."},{"vNo":"2 ","txt":"Ndogueroviái hikuái ojeʼevaʼekue umi omanomavaʼekue jeikovejeýre, ni ndogueroviái hikuái pe Cristo jeju rehegua."},{"vNo":"3 ","txt":"Ha koʼág̃a ijegueroviaʼỹ rupi ndaikatúi oikũmby hikuái Tupã ñeʼẽ; ha oñemohatã ikorasõkuéra."},{"vNo":"4 ","txt":"Ha noñemongaraiséi hikuái; ni ndojoajuséi pe tupaópe. Ha oiko chuguikuéra peteĩ tavayguakuéra ojeíva ijeroviápe, ha péicha opyta hikuái upe ára guive, hoʼo ha angaipa ñeimépe; nohenoiséigui hikuái Ñandejára Itupãme."},{"vNo":"5 ","txt":"Ha koʼág̃a rréi Mosíah oisãmbyhy aja ndohupytýi hikuái ni pe Tupã tavayguakuéra mbytere; ha katu pe joavy oĩva joykeʼykuéra apytépe rupi oñembohetave hikuái."},{"vNo":"6 ","txt":"Ha ojehu haʼekuéra iñeʼẽ mbojuruheʼẽme ombotavy hetápe, haʼéva tupaopegua, ha ojapouka chupekuéra heta angaipa; upévare oñeikotevẽ umi tupaopegua ojapóramo angaipa, tupao toñemoñeʼẽ chupekuéra."},{"vNo":"7 ","txt":"Ha ojehu ojegueraha chupekuéra umi sacerdote renondépe, ha umi mboʼehára omeʼẽ chupekuéra umi sacerdote-pe; ha umi sacerdote ogueraha chupekuéra Alma renondépe, haʼéva pe sumo sacerdote."},{"vNo":"8 ","txt":"Koʼág̃a rréi Mosíah omeʼẽkuri Alma-pe autorida tupao ári."},{"vNo":"9 ","txt":"Ha ojehu Alma ndoikuaái mbaʼeve chuguikuéra; ha katu oĩ heta testígo hesekuéra; heẽ, heta umi tavayguakuéra ou ha otestifika hembiapovaikuéragui."},{"vNo":"10 ","txt":"Koʼág̃a koʼã mbaʼe ndojehúivaʼekue pe tupaópe upe mboyve; upévare Alma ojejopy ijespíritupe, ha oguerahauka chupekuéra pe rréi renondépe."},{"vNo":"11 ","txt":"Ha heʼi upe rréipe: Péina ápe, hetápe rogueru nerenondépe, ijoykeʼykuéra ombojáva hesekuéra tembiapovai; heẽ, ha ojejuhu chupekuéra opáichagua tembiapovaípe. Ha haʼekuéra noñearrepentíri hembiapovaikuéragui; upévare rogueru nerenondépe, nde rehusga hag̃ua chupekuéra hembiapovaikuérare."},{"vNo":"12 ","txt":"Ha katu upe rréi Mosíah heʼi Alma-pe: Péina ápe, che ndahusgái chupekuéra; upévare amoĩ chupekuéra nde pópe ojehusga hag̃ua."},{"vNo":"13 ","txt":"Ha koʼág̃a Alma espíritu ojepyʼapy jey; ha haʼe oho ha oporandu Ñandejárape mbaʼépa ojapovaʼerã upe mbaʼére, haʼe okyhyjégui ojapóramo g̃uarã ivaíva Ñandejára renondépe."},{"vNo":"14 ","txt":"Ha ojehu oñohẽmba rire hiʼánga Tupãme, Ñandejára ñeʼẽ ou chupe, heʼívo:"},{"vNo":"15 ","txt":"Rejehovasáva nde, Alma, ha ojehovasáva umi oñemongaraivaʼekue Mormón ykuérape. Ha nde rejehovasa rejerovia rupi che rembiguái Abinadí ñeʼẽrente."},{"vNo":"16 ","txt":"Ha ojehovasáva haʼekuéra ijerovia tuicha rupi umi ñeʼẽ nde erevaʼekuérente chupekuéra."},{"vNo":"17 ","txt":"Ha rejehovasáva nde remoĩ haguére peteĩ tupao ko tavayguakuéra apytépe; ha haʼekuéra oñemoĩta, ha haʼéta hikuái che tavayguakuéra."},{"vNo":"18 ","txt":"Heẽ, ojehovasáva ko tavayguakuéra oĩporãgui hikuái ogueraha hag̃ua che réra; che réra rupi oñehenóitagui chupekuéra; ha chembaʼe hikuái."},{"vNo":"19 ","txt":"Ha reporandu haguére chéve pe hembiapovaíva rehe, nde rejehovasa."},{"vNo":"20 ","txt":"Nde haʼe che rembiguái; ha ajapo nendive konvénio rehupytytaha tekove opaveʼỹva; ha nde chepytyvõta ha resẽta che rérape, ha rembyatýta che ovechakuéra."},{"vNo":"21 ","txt":"Ha ohenduséva che ñeʼẽ haʼéta che ovecha; ha remog̃uahẽta chupe tupaópe, ha che avei amog̃uahẽta chupe."},{"vNo":"22 ","txt":"Ha katu péina ápe, kóva haʼe che tupao; opavave oñemongaraíva oñemongaraíta arrepentimientorã. Ha opavave emog̃uahẽvape ogueroviavaʼerã che réra; ha che pojerápe aperdonáta chupe."},{"vNo":"23 ","txt":"Che haʼégui ajagarráva chejehe yvóra angaipakuéra; che haʼégui ajapovaʼekue chupekuéra; ha che haʼe ameʼẽva pe ogueroviávape ipahaite peve peteĩ tenda che po akatúape."},{"vNo":"24 ","txt":"Ha katu péina ápe, che réra rupi oñehenói hikuái; ha haʼekuéra cheikuaáramo oúta, ha oguerekóta hikuái peteĩ tenda che po akatúape tapiaite peve."},{"vNo":"25 ","txt":"Ha ojehúta upe trompéta mokõiha ipu vove upéramo umi arakaʼeve ndachekuaaivaʼekue oúta ha oñemboʼýta che renondépe."},{"vNo":"26 ","txt":"Ha upéramo haʼekuéra oikuaáta che haʼeha Ñandejára Itupã, che haʼeha Irredentor; ha katu haʼekuéra noñerredimiseivaʼekue."},{"vNo":"27 ","txt":"Ha upéramo che haʼéta chupekuéra arakaʼeve ndaikuaaihague chupekuéra; ha ohóta hikuái peteĩ tata opaveʼỹvape oñembosakoʼivaʼekue aña ha hiʼangelkuérape g̃uarã."},{"vNo":"28 ","txt":"Upévare che haʼe ndéve, pe nohenduséivape che ñeʼẽ, upévape neremog̃uahẽmoʼãi che tupaópe, che namog̃uahẽmoʼãigui chupe upe ára pahápe."},{"vNo":"29 ","txt":"Upévare che haʼe ndéve, tereho, ha opavave hembiapovaívape cherehe, pévape rehusgáta umi angaipa ojapovaʼekuére; ha omombeʼúramo iñangaipakuéra nerenonde ha cherenondépe, ha oñearrepentíramo ikorasõ añetépe, reperdonáta chupe, ha che avei aperdonáta chupe."},{"vNo":"30 ","txt":"Heẽ, ha opa ára che tavayguakuéra oñearrepentíramo aperdonáta chupekuéra umi hembiapovai cherehe."},{"vNo":"31 ","txt":"Ha peẽ avei peñoperdonáta ojupe pene rembiapovaikuéra; añetehápe haʼégui ndéve, pe noperdonáiva hembiapovaikue hapichápe, haʼe heʼírõ oñearrepentiha, upéva ogueru hiʼári kondenasiõ."},{"vNo":"32 ","txt":"Koʼág̃a che haʼe ndéve, tereho; ha opavave noñearrepentiséiva iñangaipágui upéva ndojeipapamoʼãi che tavayguakuéra apytépe; ha kóva ojejapóta koʼág̃a guive tenondeve peve."},{"vNo":"33 ","txt":"Ha ojehu Alma ohendúvo koʼã ñeʼẽ haʼe ohai ikatu hag̃uáicha oguereko umíva, ha ikatu hag̃ua ohusga tupaogua tavayguakuérape umi Tupã rembiapoukapy heʼiháicha."},{"vNo":"34 ","txt":"Ha ojehu Alma oho ha ohusga umi ojejuhuvaʼekue tembiapovaípe, Ñandejára ñeʼẽ heʼiháicha."},{"vNo":"35 ","txt":"Ha opavave oñearrepentíva iñangaipágui ha omombeʼúva, umívape haʼe oipapa tupaogua tavayguakuéra apytépe."},{"vNo":"36 ","txt":"Ha umi nomombeʼuséiva iñangaipakuéra ha noñearrepentiséiva hembiapovaígui, umívape ndojeipapái tupaogua tavayguakuéra apytépe, ha herakuéra ojeipeʼa."},{"vNo":"37 ","txt":"Ha ojehu Alma omboguata opa mbaʼe tupaogua; ha oñepyrũ jey oguereko hikuái pyʼaguapy ha oñakãrapuʼã tuicha umi mbaʼe tupaopeguápe, oguatávo hikuái ñeñangarekópe Tupã renondépe, omog̃uahẽvo hetápe, ha omongaraívo hetápe."},{"vNo":"38 ","txt":"Ha koʼág̃a Alma ha umi ipytyvõhára oisãmbyhýva pe tupao ojapo opa koʼã mbaʼe, oguatávo opa jesarekópe, omboʼévo Tupã ñeʼẽ opa mbaʼépe, ohasávo opáichagua jeikoʼasy, oñemuñávo hikuái opa umi ndahaʼéiva Tupã tupaopeguáre."},{"vNo":"39 ","txt":"Ha haʼekuéra oñemoñeʼẽ ijoykeʼykuérape; ha avei oñemoñeʼẽ hikuái, opavave Tupã ñeʼẽ rupi, iñangaipakuérare, térã umi angaipa ojapovaʼekuére, heʼívo chupekuéra Tupã, oñemboʼe meme hag̃ua, ha omeʼẽ hag̃ua aguyje opa mbaʼépe."}]}