{"heading":"Lamanita-kuéra rajy apytégui oĩ oñemokañýva rréi Noé sacerdote-kuéra rupive—Lamanita-kuéra ou ñorairõrã Limhi ha itavayguakuéra ári—Lamanita-kuéra aty ojerrechasa ha oñembopyʼaguapy. 145–123 ary rupi Cristo mboyve.","prevAbbr":"mosiah","prevNo":19,"nextAbbr":"mosiah","nextNo":21,"chapterTitle":"Mosiah 20","verses":[{"vNo":"1 ","txt":"Koʼág̃a oĩ Shemlón-pe peteĩ tenda lamanita-kuéra rajy oñembyatyhápe opurahéi, ha ojeroky, ha ovyʼa hag̃ua."},{"vNo":"2 ","txt":"Ha ojehu peteĩ ára oñembyaty mbovymi ijapytepekuéragui opurahéi ha ojeroky hag̃ua."},{"vNo":"3 ","txt":"Ha koʼág̃a umi rréi Noé sacerdote, otĩgui ohojey hag̃ua Nefi retãme, heẽ, ha avei okyhyjégui umi tavayguakuéra ojukataha chupekuéra, noñanimái ohojey hikuái hembireko ha itaʼyrakuéra rendápe."},{"vNo":"4 ","txt":"Ha opytávo pe taveʼỹme, ha ojuhúvo lamanita-kuéra rajýpe, okañy hikuái ha omaʼẽñemi hesekuéra;"},{"vNo":"5 ","txt":"Ha oñembyaty jave mbovymínte ijapytepekuéragui ojeroky hag̃ua, haʼekuéra osẽ iñemihágui, ha ojagarra chupekuéra ha ogueraha pe taveʼỹme; heẽ, veinticuatro Lamanita rajykuérape ogueraha hikuái taveʼỹme."},{"vNo":"6 ","txt":"Ha ojehu lamanita-kuéra ohechakuaámarõ itajyrakuéra okañyha, ipochy Limhi tavayguakuéra ndive, oimoʼãgui hikuái haʼehague Limhi tavayguakuéra."},{"vNo":"7 ","txt":"Upévare haʼekuéra omondo ijehersitokuéra; heẽ, jepe pe rréi oho itavayguakuéra renondépe; ha haʼekuéra ojupi Nefi retãme ohundi hag̃ua Limhi tavayguakuérape."},{"vNo":"8 ","txt":"Ha koʼág̃a Limhi ohecha chupekuéra pe tórre guive, jepe opa iñembosakoʼikuéra ñorairõrã haʼe ohecha; upévare haʼe ombyaty itavayguakuérape ha ohaʼarõ chupekuéra kañyhápe umi ñu ha kaʼaguýpe."},{"vNo":"9 ","txt":"Ha ojehu lamanita-kuéra ojupi vove, Limhi tavayguakuéra oñepyrũ hoʼa hiʼarikuéra iñemihágui, ha oñepyrũ ojuka chupekuéra."},{"vNo":"10 ","txt":"Ha ojehu pe ñorairõ ipohyieterei, oñorairõgui hikuái leõicha imondapyrére."},{"vNo":"11 ","txt":"Ha ojehu Limhi tavayguakuéra oñepyrũ ogueraha lamanita-kuérape henonderã; jepe ndahetái hikuái umi lamanita-kuéraicha. Ha katu haʼekuéra oñorairõ hekovére, ha hembirekokuéra, ha itaʼyrakuérare; upévare haʼekuéra oñehaʼãmbaite ha oñorairõ dragõicha."},{"vNo":"12 ","txt":"Ha ojehu haʼekuéra ojuhu lamanita-kuéra rréipe heʼõnguekuéra apytépe; upevére haʼe nomanói gueteri, ojekutu ha ojehejávo yvýpe, pyaʼetereígui itavayguakuéra ñekañy."},{"vNo":"13 ","txt":"Ha ojagarra chupe hikuái ha ojokua ojeikutu haguépe, ha ogueru chupe Limhi renondépe, ha heʼi hikuái: Péina ápe, koʼápe oĩ lamanita-kuéra rréi; ojekutúvo hoʼákuri heʼõnguekuéra apytépe, ha haʼekuéra oheja chupe; ha péina ápe, ore rogueru nerenondépe; ha koʼág̃a eheja torojuka chupe."},{"vNo":"14 ","txt":"Ha katu Limhi heʼi chupekuéra: Ndapejukamoʼãi chupe, ha katu peguerúta koʼápe che ahecha hag̃ua. Ha ogueru chupe hikuái. Ha Limhi heʼi chupe: Mbaʼére piko peju ñorairõme che tavayguakuéra rehe? Péina ápe, che tavayguakuéra niko nomondorói pe ñeʼẽmeʼẽ che ajapovaʼekue peẽme; upévare, mbaʼére piko peẽ pemondorovaʼerã pe ñeʼẽmeʼẽ pejapovaʼekue che tavayguakuérape?"},{"vNo":"15 ","txt":"Ha koʼág̃a pe rréi heʼi: Che amondoro pe ñeʼẽmeʼẽ nde tavayguakuéra oguerahágui che tavayguakuéra rajykuéra; upévare, che pochýpe ajapo che tavayguakuéra ou ñorairõme nde tavayguakuéra rehe."},{"vNo":"16 ","txt":"Ha koʼág̃a Limhi nohendúikuri mbaʼeve koʼã mbaʼégui; upévare haʼe heʼi: Che ahekáta che tavayguakuéra apytépe ha oimeraẽva ojapovaʼekue ko mbaʼe omanóta. Upévare haʼe ohekauka itavayguakuéra apytépe."},{"vNo":"17 ","txt":"Koʼág̃a Gedeón ohendúvo koʼã mbaʼe, haʼévo haʼe upe rréi tendota, osẽ ha heʼi upe rréipe: Ajerureʼasy ndéve ejejoko hag̃ua, ha ani eheka ko tavayguakuéra apytépe, ha ani emboja koʼã mbaʼe hesekuéra."},{"vNo":"18 ","txt":"Nanemanduʼái piko nde ru sacerdote-kuérare, ko tavayguakuéra ohundisevaʼekuépe? Ha noĩri piko haʼekuéra pe taveʼỹme? Ha ndahaʼéi piko haʼekuéra omondavaʼekue lamanita-kuéra rajýpe?"},{"vNo":"19 ","txt":"Ha koʼág̃a, péina ápe, emombeʼu koʼã mbaʼe upe rréipe, haʼe heʼi hag̃ua itavayguakuérape; ha taipyʼaguapy ñanendive hikuái; péina ápe oñembosakoʼímagui hikuái ou hag̃ua ñorairõrã ñande rehe; ha rehecha avei ñanembovyha."},{"vNo":"20 ","txt":"Ha péina ápe, ou hikuái heta ijaty reheve; ha pe rréi nombopyʼaguapýiramo chupekuéra ñanendive ñamanóta."},{"vNo":"21 ","txt":"Ha noñekumplíri piko umi Abinadí ñeʼẽ, haʼe oprofetisavaʼekue ñande rehe—ha opa koʼã mbaʼe nañahenduséigui Ñandejára ñeʼẽnguéra, ni ndajahejaséigui ñane rembiapovaikuéra?"},{"vNo":"22 ","txt":"Ha koʼág̃a ñambopyʼaguapy upe rréipe, ha ñakumpli pe ñeʼẽmeʼẽ jajapovaʼekue chupe; iporãvégui ñaime ñeñapytĩmbýpe ojeipeʼarangue ñandehegui ñande rekove; upévare, ñambopaha hetaite tuguy ñeñohẽ."},{"vNo":"23 ","txt":"Ha koʼág̃a Limhi omombeʼu pe rréipe opa mbaʼe itúva, ha umi sacerdote okañyvaʼekue taveʼỹme rehegua, ha omoĩ hesekuéra omondahague itajyrakuéra."},{"vNo":"24 ","txt":"Ha ojehu pe rréi oñembopyʼaguapy Limhi tavayguakuéra ndive; ha heʼi chupekuéra: Ñasẽ ñahug̃uaitĩ che tavayguakuérape, armaʼỹre; Ha añeʼẽmeʼẽ peẽme peteĩ ñeʼẽmeʼẽme che tavayguakuéra ndojukamoʼãiha nde tavayguakuérape."},{"vNo":"25 ","txt":"Ha ojehu haʼekuéra oho pe rréi rapykuéri, ha osẽ hikuái armaʼỹre ohug̃uaitĩ hag̃ua lamanita-kuérape. Ha ojehu ohug̃uaitĩ hikuái lamanita-kuérape; ha pe lamanita-kuéra rréi ojaivy henondepekuéra, ha ojerure Limhi tavayguakuéra rehe."},{"vNo":"26 ","txt":"Ha lamanita-kuéra ohechávo Limhi tavayguakuéra, oĩha armaʼỹre, oiporiahuvereko chupekuéra, ha oñembopyʼaguapy hendivekuéra, ha ohojey irréi ndive pyʼaguapýpe hetãnguérape."}]}