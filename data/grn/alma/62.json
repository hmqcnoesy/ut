{"heading":"Moroni oho oipytyvõ hag̃ua Pahorán-pe Gedeón retãme—Ojejuka umi rreipotaha nomoʼãséiva hetãme—Pahorán ha Moroni ojagarrajey Nefíahretã—Heta lamanita-kuéra ojoaju Ammón tavayguakuéra ndive—Teáncum ojuka Ammorón-pe ha omano avei haʼe—Lamanita-kuéra oñemosẽ upe tetãgui, ha oñemoĩ pyʼaguapy—Helamán ohojey pe ministériope ha omopuʼã pe tupao. 62–57 ary rupi Cristo mboyve.","prevAbbr":"alma","prevNo":61,"nextAbbr":"alma","nextNo":63,"chapterTitle":"Alma 62","verses":[{"vNo":"1 ","txt":"Ha koʼág̃a oñemog̃uahẽvo Moroni-pe ko kuatiañeʼẽ ikorasõ ojagarra pyʼaguasu, ha henyhẽ tuichaiterei vyʼapavẽgui Pahorán hekojoja haguére, haʼe ndahaʼéi haguére avei peteĩ oñemoĩva ñemosãso ni hetãre."},{"vNo":"2 ","txt":"Ha katu ojepyʼapyeterei avei umi omosẽvaʼekue Pahorán-pe huekuéra apykágui rembiapovaíre, heẽ, peteĩ ñeʼẽme umi opuʼãvaʼekuére oñemoĩ hag̃ua hetã ha avei Itupã rehe."},{"vNo":"3 ","txt":"Ha ojehu Moroni ogueraha hendive kuimbaʼe atyʼimi, Pahorán oipota haguéicha, ha omeʼẽ Lehi ha Teáncum-pe ijehérsito rembyre ñeisãmbyhy, ha oguata Gedeón retã gotyo."},{"vNo":"4 ","txt":"Ha omboveve upe sãso poyvi opa tenda oikehápe, ha ombyaty opa soldádo ikatúva, oguata aja Gedeón retã gotyo."},{"vNo":"5 ","txt":"Ha ojehu miles oñembyaty ipoyvi rehe, ha ojagarra ikysepuku omoʼã hag̃ua isãso, ani hag̃ua hoʼa ñeñapytĩmbýpe."},{"vNo":"6 ","txt":"Ha péicha, Moroni ombyaty rire kuimbaʼe ikatúva opa iguata pukukue aja, haʼe ou Gedeón retãme; ha ombojoajúvo isoldadokuéra Pahorán mbaʼéva ndive imbareteterei hikuái, jepe imbareteve hikuái Pacus kuimbaʼekuéragui, haʼéva umi osẽvaʼekue rréi, umi omosẽvaʼekue yvyporakuéra isãsosévape Zarahemla retãgui ha ojagarravaʼekue upe tetã."},{"vNo":"7 ","txt":"Ha ojehu Moroni ha Pahorán oguejy ijehérsito reheve Zarahemla retã meve, ha oho hikuái pe tavaguasu rehe, ha oñorairõ hikuái Pacus kuimbaʼekuéra ndive, upéicha osẽ hikuái ñorairõme."},{"vNo":"8 ","txt":"Ha péina ápe, Pacus ojejuka ha ikuimbaʼekuéra ojejagarra prisionéroramo, ha Pahorán oñemoĩjey huekuéra apykápe."},{"vNo":"9 ","txt":"Ha Pacus kuimbaʼekuérape ojejapo huísio, léipe heʼiháicha, ha avei umi rreipotahápe ojejagarravaʼekue ha oñemoĩ kaʼirãime; ha ojejuka chupekuéra léipe heʼiháicha; heẽ, opavave umi Pacus kuimbaʼe ha umi rreipotaha, opavavépe umi ojagarrarangue hiʼárma omoʼã hag̃ua hetãme, oñemoĩsevaʼekue hese, ojejukákuri."},{"vNo":"10 ","txt":"Ha péicha oñeikotevẽkuri oñembojesarekoporã ko léi rehe oñeñangareko hag̃ua upe tetãre; heẽ, ha oimeraẽva ojejuhúva onegaha hína isãso pyaʼe ojejuka upe léipe heʼiháicha."},{"vNo":"11 ","txt":"Ha péicha opákuri ary treinta huekuéra ñeisãmbyhy Nefi tavayguakuéra ári; Moroni ha Pahorán omoĩjeýkuri pyʼaguapy Zarahemla retãme, itavayguakuéra apytépe, ojukávo opa ndaijeroviarekóiva ñemosãsorãre."},{"vNo":"12 ","txt":"Ha ojehu oñepyrũvo ary treinta y uno huekuéra ñeisãmbyhy Nefi tavayguakuéra ári, Moroni pyaʼe oguerahauka Helamán-pe hiʼupykuéra, ha avei peteĩ ehérsito oĩháme seis mil kuimbaʼe, oipytyvõ hag̃ua chupe omoʼã hag̃ua upe tetã renda."},{"vNo":"13 ","txt":"Ha omondouka avei peteĩ ehérsito oguerekóva seis mil kuimbaʼe, tembiʼu oñeikotevẽva reheve, Lehi ha Teáncum ehérsitope. Ha ojehu ojejapo upéva oñemombarete hag̃ua lamanita-kuéragui upe tetã."},{"vNo":"14 ","txt":"Ha ojehu Moroni ha Pahorán, ohejávo tuicha kuimbaʼe aty Zarahemla retãme, ojagarra iguata heta kuimbaʼe reheve Nefíah retã gotyo, heʼímavo hikuái ipuʼakataha lamanita-kuérare upe tavaguasúpe."},{"vNo":"15 ","txt":"Ha ojehu oguata aja hikuái upe tetã gotyo, ojagarra hikuái peteĩ lamanita-kuéra atyetápe, ha heta ojuka hikuái chupekuéra, ha ojagarra hikuái hiʼupykuéra ha hiʼarmakuéra ñorairõguasurã."},{"vNo":"16 ","txt":"Ha ojehu ojagarra rire chupekuéra, ojapouka hikuái chupekuéra peteĩ konvénio ndojagarramoʼãveimaha hikuái hiʼárma ñorairõguasurã nefita-kuéra rehe."},{"vNo":"17 ","txt":"Ha ojapo rire hikuái upéva upe konvénio omondo chupekuéra oiko hag̃ua hikuái Ammón tavayguakuéra ndive, ha haʼékuri cuatro mil rupi umi nomanoivaʼekue."},{"vNo":"18 ","txt":"Ha ojehu omondo rire chupekuéra oguatajey hikuái Nefíah retã gotyo. Ha ojehu og̃uahẽvo hikuái Nefíah tavaguasúpe, omoĩ hogaaokuéra Nefíah ñúme, oĩva Nefíah tavaguasu ypýpe."},{"vNo":"19 ","txt":"Koʼág̃a, Moroni oipotákuri lamanita-kuéra osẽ ñorairõme hesekuéra, pe ñu ári; ha katu lamanita-kuéra, oikuaávo ipyʼaguasuetereiha hikuái, ha ohechávo ijaty guasu, upévare noñanimái hikuái osẽvo hesekuéra; upévare nosẽi hikuái ñorairõme upe árape."},{"vNo":"20 ","txt":"Ha og̃uahẽvo pyhare, Moroni osẽ upe pyhare pytũ, ha ojupi pe tápia ijyvateveha ári omaʼẽñemi hag̃ua moõpa oñemoĩ lamanita-kuéra ijehérsito ndive upe tavaguasúpe."},{"vNo":"21 ","txt":"Ha ojehu oĩ hikuái pe kuarahyresẽ gotyo, pe okẽme; ha okejoa hína hikuái. Ha koʼág̃a Moroni ohojey ijehérsito rendápe, ha ojapouka ñembosakoʼi pyaʼe ñemosã atã ha ñemosã ojejupi hag̃ua reheve, oguejy hag̃ua hikuái pe tápia ijyvatevehárupi pe hyepýpe."},{"vNo":"22 ","txt":"Ha ojehu Moroni ojapouka ikuimbaʼekuéra oguata ha ojupi pe tápia ijyvatevehápe, ha oguejy hikuái upéva upe tavaguasu pehẽnguépe, heẽ, jepe pe kuarahyreike gotyo, lamanita-kuéra noĩriháme ijehersitokuéra ndive."},{"vNo":"23 ","txt":"Ha ojehu opavave haʼekuéra oguejy upe tavaguasu ryepýpe pyharekue, isã atãnguéra ha isã ñemosãingo rupi oguejy hag̃ua; upéicha koʼẽ rire opavave oĩma pe tavaguasu tápia ryepýpe."},{"vNo":"24 ","txt":"Ha koʼág̃a, lamanita-kuéra opáyvo ha ohecha Moroni ehersitokuéra oĩmaha pe tápia ryepy gotyo, okyhyjeterei hikuái, jepe okañy meve hikuái pe tape paʼũ rupi."},{"vNo":"25 ","txt":"Ha Moroni ohechávo oñaniha hikuái henonderã, haʼe ojapouka ikuimbaʼekuéra toho hesekuéra, ha hetápe ojuka, ha heta ambuépe omongora hikuái, ha ojagarra chupekuéra prisionéroramo; ha hembyrekuéra okañy Moroni retãme, opytáva pe yguasu rembeʼy ypýpe."},{"vNo":"26 ","txt":"Ha upéicha Moroni ha Pahorán ohupytyvaʼekue Nefíah tavaguasu oñehundiʼỹre ni peteĩ ánga; ha oĩkuri heta lamanita-kuéra omanovaʼekue."},{"vNo":"27 ","txt":"Koʼág̃a ojehu heta lamanita-kuéra prisionérova ojoajuse Ammón tavayguakuéra ndive oiko hag̃ua chuguikuéra tavayguakuéra isãsóva."},{"vNo":"28 ","txt":"Ha ojehu opavave oipotávape, oñemeʼẽ oipotaháicha."},{"vNo":"29 ","txt":"Upévare, opa prisionéro lamanítava ojoaju Ammón tavayguakuéra ndive, ha oñepyrũ ombaʼapoiterei hikuái, oñemitỹvo, oñotỹvo opaichagua yva raʼỹi, ha opaichagua mymbaʼaty; ha péicha nefita-kuéra opytuʼuve peteĩ mbaʼe pohýigui; heẽ, upéicha opytuʼu hikuái opa prisionéro lamanítavagui."},{"vNo":"30 ","txt":"Koʼág̃a ojehu Moroni, ohupyty rire Nefíah tavaguasu, ojagarra rire heta prisionéro, omopokãitereíva lamanita-kuéra ehérsito, ha omosãso rire hikuái heta nefita ojejagarravaʼekue prisionéroramo, mbaʼe omombaretetereíva Moroni ehersitokuéra; upévare Moroni oho Nefíah retãgui Lehi retã gotyo."},{"vNo":"31 ","txt":"Ha ojehu ohechávo lamanita-kuéra Moroni ouha hesekuéra, okyhyjetereijey hikuái, ha oñani Moroni ehérsito renonderã."},{"vNo":"32 ","txt":"Ha ojehu Moroni ha ijehérsito oho hapykuerikuéra tavaguasúgui tavaguasúpe, ojojuhu peve hikuái Lehi ha Teáncum ndive; ha lamanita-kuéra oñani Moroni ha Teáncum-gui, jepe oguejy peve hikuái yguasu rembeʼy ypýpe, og̃uahẽ meve Moroni retãme."},{"vNo":"33 ","txt":"Ha lamanita-kuéra ehérsito oñembyatypa, upéicha oĩ hikuái peteĩ atýpente Moroni retãme. Koʼág̃a Ammorón, lamanita-kuéra rréi, oĩ avei hendivekuéra."},{"vNo":"34 ","txt":"Ha ojehu Moroni ha Lehi ha Teáncum omoĩ hendag̃uakuéra ijehérsito ndive Moroni retã rembeʼy jerére, upéicha lamanita-kuéra oñemongora upe hembeʼýpe taveʼỹ sur gotyo, ha pe hembeʼýpe taveʼỹre kuarahyresẽ gotyo."},{"vNo":"35 ","txt":"Ha péicha omoĩ hikuái hendag̃ua pyharekue. Ha péina ápe, nefita-kuéra ha lamanita-kuéra avei ikaneʼõiterei oguata heta rupi; upévare nohaʼãi hikuái mbaʼeveichagua mbotavy pyharekue, ndahaʼéiramo Teáncum; ipochyetereígui Ammorón ndive, jepe haʼe oimoʼã Ammorón, ha ijoykeʼy Ammalickíah, haʼehague ogueruvaʼekue upe tuicha ha ipukúva ñorairõguasu ijapytepekuéra ha lamanita-kuéra apytépe, ogueruvaʼekue hetaite ñorairõ ha tuguy ñeñohẽ, heẽ, ha hetaite ñembyahýi."},{"vNo":"36 ","txt":"Ha ojehu Teáncum ipochýpe oike lamanita-kuéra oĩháme, ha oguejy pe tavaguasu tápia rehe. Ha haʼe oho peteĩ sã reheve, peteĩ tendágui ambue tendápe ojuhu peve rréipe; ha ojapi chupe peteĩ havalínape, oikutúva chupe ikorasõme. Ha katu péina ápe, upe rréi omombáy iñangarekoharakuérape omano mboyve, upéicha omuña hikuái Teáncum-pe, ha ojuka chupe."},{"vNo":"37 ","txt":"Koʼág̃a Moroni ha Lehi oikuaávo Teáncum omanohague ombyasyeterei hikuái; péina ápe, haʼéguikuri haʼe peteĩ kuimbaʼe oñorairõ mbaretéva hetãre, heẽ, peteĩ tekosãso angirũ añete; ha ohasákuri heta jeikoʼasy guasu. Ha katu péina ápe, haʼe omanókuri, ha oho opa yvy rapére."},{"vNo":"38 ","txt":"Koʼág̃a ojehu koʼẽ rire Moroni oguata, ha hoʼa lamanita-kuéra ári, upéicha ojuka chupekuéra tuichaiterei jejuka reheve; ha omosẽ hikuái chupekuéra upe tetãgui; ha oñani hikuái, jepe ndouvéi peve hikuái nefita-kuéra rehe upe árape."},{"vNo":"39 ","txt":"Ha péicha opákuri ary treinta y uno huekuéra ñeisãmbyhy Nefi tavayguakuéra ári; ha péicha oguerekókuri hikuái ñorairõguasu, ha tuguy ñeñohẽ, ha ñembyahýi, ha jeikoʼasy, heta ary aja."},{"vNo":"40 ","txt":"Ha oĩkuri jejuka, ha ñorairõ, ha ñesẽ, ha opáichagua tembiapovai Nefi tavayguakuéra apytépe; upevére hekojojavakuéra ñeimeporãrã, heẽ, umi hekojojáva ñemboʼe rupi, oñeñongatu chupekuéra."},{"vNo":"41 ","txt":"Ha katu péina ápe, ipukuetereígui ñorairõguasu nefita-kuéra ha lamanita-kuéra apytépe, oĩkuri heta oñembopyʼahatãva, ipukuetereímagui pe ñorairõguasu; ha oĩkuri heta omohuʼũva ikorasõ ijeikoʼasykuéra rupi, oñemomirĩ meve hikuái Tupã renondépe, jepe ñemomirĩ pypuku reheve."},{"vNo":"42 ","txt":"Ha ojehu Moroni omombarete rire umi yvy renda hiʼag̃uivéva lamanita-kuéragui, oñemombarete porã meve, haʼe ohojey Zarahemla tavaguasúpe; ha avei Helamán ohojey ijyvy jehejapyrépe; ha oñemoĩjey pyʼaguapy Nefi tavayguakuéra apytépe."},{"vNo":"43 ","txt":"Ha Moroni omeʼẽ ijehérsito ñeisãmbyhy itaʼýrape, hérava Moroníah; ha oho hógape ohasa hag̃ua pyʼaguapýpe ára hembýva chupe."},{"vNo":"44 ","txt":"Ha Pahorán ohojey huekuéra apykápe; ha Helamán oñepyrũ jey omboʼe Tupã ñeʼẽ tavayguakuérape; hetaite ñorairõguasu ha joavy rupi tekotevẽ oñemoĩjey tupaópe mbaʼe pyahu ojejapovaʼerã."},{"vNo":"45 ","txt":"Upévare, Helamán ha ijoykeʼykuéra osẽ, ha omboʼe Tupã ñeʼẽ tuicha puʼakápe okonvensévo heta tavayguakuérape hekoñañágui, omoarrepentíva chupekuéra iñangaipakuéragui ha oñemongarai hikuái Ñandejára Itupãme g̃uarã."},{"vNo":"46 ","txt":"Ha ojehu omoĩjey hikuái Tupã tupao, opa upe tetã rupi."},{"vNo":"47 ","txt":"Heẽ, ha oñemoĩkuri apopyrã léi rehegua. Ha oñehenói ihuekuéra, ha ihue guasukuéra."},{"vNo":"48 ","txt":"Ha Nefi tavayguakuéra oñakãrapuʼã jey upe tetãme, ha oñepyrũ jey oñemoña ha oñemombareteterei upe tetãme. Ha oñepyrũ ipirapire hetaiterei hikuái."},{"vNo":"49 ","txt":"Ha ipirapire hetáramo jepe hikuái, térã imbarete, ha oñakãrapuʼã, nopuʼãi hikuái hesa orgúllope; ni naimbeguéi hikuái imanduʼa hag̃ua Ñandejára Itupãre; ha katu tuicha oñemomirĩ hikuái henondépe."},{"vNo":"50 ","txt":"Heẽ, imanduʼa hikuái tuichaite mbaʼe Ñandejára ojapovaʼekuére hesekuéra, mbaʼéichapa omosãsovaʼekue chupekuéra ñemanógui, ha tekoapytĩgui, ha kaʼirãigui, ha opáichagua jeikoʼasýgui, ha oipeʼavaʼekue chupekuéra ihayhuʼỹhakuéra pógui."},{"vNo":"51 ","txt":"Ha oñemboʼe meme hikuái Ñandejára Itupãme, jepe haʼe ohovasa peve chupekuéra, iñeʼẽme heʼiháicha, upéicha oñemombareteterei hikuái ha oñakãrapuʼã upe tetãme."},{"vNo":"52 ","txt":"Ha ojehu ojejapopa koʼã mbaʼe. Ha omanókuri Helamán, ary treinta y cinco huekuéra ñeisãmbyhy jave Nefi tavayguakuéra ári."}]}