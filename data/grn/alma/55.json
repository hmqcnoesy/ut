{"heading":"Moroni ombotove oñemyengovia prisionerokuéra—Oñemokyreʼỹ lamanita-kuéra ñangarekoharakuéra okaʼu hag̃ua, ha oñemosãso opa prisionerokuéra nefitava—Ojejagarra tavaguasu Gid oñenohẽʼỹre tuguy. 63–62 ary rupi Cristo mboyve.","prevAbbr":"alma","prevNo":54,"nextAbbr":"alma","nextNo":56,"chapterTitle":"Alma 55","verses":[{"vNo":"1 ","txt":"Koʼág̃a ojehu og̃uahẽvo pe kuatiañeʼẽ Moroni-pe haʼe ipochyve, oikuaágui Ammorón oikuaa porãitereiha pe japu heʼíva; heẽ, haʼe oikuaáguikuri Ammorón oikuaahague ndahaʼeiha mbaʼe joja oguerahavaʼekue chupe ojapo hag̃ua ñorairõguasu Nefi tavayguakuéra rehe."},{"vNo":"2 ","txt":"Ha haʼe heʼi: Péina ápe, namyengoviamoʼãi prisionerokuéra Ammorón ndive ohejaʼỹramo pe ojaposéva, che haʼe haguéicha chupe che kuatiañeʼẽme; ndahejamoʼãigui chupe oguerekove puʼaka pe oguerekómavagui."},{"vNo":"3 ","txt":"Péina ápe, che aikuaa tenda lamanita-kuéra oñongatuhápe che tavayguakuéra ojagarravaʼekue prisionéroramo; ha Ammorón nomoneímaramo pe che kuatiañeʼẽmegua, péina ápe, che ajapóta hendive añeʼẽ haguéicha; heẽ, añehaʼãta agueru ñemano ijapytepekuéra ojerure peve hikuái pyʼaguapy."},{"vNo":"4 ","txt":"Ha koʼág̃a ojehu Moroni heʼívo koʼã ñeʼẽ; ohekauka isoldadokuéra apytépe, peichahágui ojuhúramo g̃uarã ijapytepekuéra peteĩ haʼéva Lamán ñemoñare."},{"vNo":"5 ","txt":"Ha ojehu ojuhu hikuái peteĩme, hérava Lamán; ha haʼe peteĩ upe rréi Amalickíah ojukavaʼekue rembiguái."},{"vNo":"6 ","txt":"Koʼág̃a Moroni ojapouka Lamán ha peteĩ ijehérsito atyʼimi oho oĩháme umi ñangarekohára omaʼẽva hína nefita-kuérare."},{"vNo":"7 ","txt":"Koʼág̃a nefita-kuéra oĩkuri ñeñangarekoharakuéra poguýpe tavaguasu Gid-pe; upévare Moroni ohenói Lamán-pe, ha omondouka hendive peteĩ kuimbaʼe atyʼimi."},{"vNo":"8 ","txt":"Ha pyharévo Lamán oho oĩháme umi ñangarekohára omaʼẽva hína nefita-kuérare, ha péina ápe, ohecha chupe hikuái ouha hína ha osapukái chupe; ha katu haʼe heʼi chupekuéra: Ani pekyhyje; péina ápe, che haʼe lamanita. Péina ápe, ore rokañýkuri nefita-kuéragui, ha haʼekuéra oke hína; ha péina ápe rogueru orendive ivinokuéra."},{"vNo":"9 ","txt":"Koʼág̃a lamanita-kuéra ohendúvo koʼã ñeʼẽ omog̃uahẽ chupe vyʼápe; ha heʼi chupe hikuái: Emeʼẽ oréve ne vínogui, romboyʼu hag̃ua; rovyʼa regueru haguére nendive víno ore kaneʼõitereígui."},{"vNo":"10 ","txt":"Ha katu Lamán heʼi chupekuéra: Ñañongatu ñane víno ñasẽ meve ñorairõme nefita-kuéra rehe. Ha katu koʼã ñeʼẽ omokyreʼỹvéntema chupekuéra omboyʼu hag̃ua upe víno;"},{"vNo":"11 ","txt":"Haʼekuéra, heʼígui: Orekaneʼõ, upévare ñamboyʼu upe vínogui, ha pyaʼe ojeguerútama ñandéve víno ñane mbaʼéva, ñanemombaretétava ñasẽ hag̃ua nefita-kuéra rehe."},{"vNo":"12 ","txt":"Ha Lamán heʼi chupekuéra: Ikatu pejapo peẽ pejaposeháicha."},{"vNo":"13 ","txt":"Ha ojehu omboyʼu kyreʼỹ hikuái upe vínogui; ha heterei chupekuéra, upévare omboyʼu kyreʼỹve hikuái; ha imbarete, ojejapóguikuri imbarete hag̃uáicha."},{"vNo":"14 ","txt":"Ha ojehu hoyʼu ha ovyʼa hikuái, ha upe riremi okaʼupáma hikuái."},{"vNo":"15 ","txt":"Ha koʼág̃a Lamán ha kuimbaʼekuéra ohechávo okaʼupa ha oke atãmbaha hína, ohojey hikuái Moroni rendápe ha omombeʼu chupe opa mbaʼe ojehuvaʼekue."},{"vNo":"16 ","txt":"Ha koʼág̃a, péva oiko Moroni oipota haguéicha. Ha Moroni ombosakoʼímakuri kuimbaʼekuérape árma ñorairõguasurã reheve; ha ohókuri Gid tavaguasúpe, lamanita-kuéra oke atã ha okaʼu aja, ha oity hikuái árma ñorairõguasurã umi prisionérope, upéicha maymáva opyta árma reheve."},{"vNo":"17 ","txt":"Heẽ, ikuñanguéra jepe, ha opa imitãnguéra, ikatúva oiporu árma ñorairõguasurã, Moroni oarma rire opa umi prisionerokuérape; ha ojejapókuri opa koʼã mbaʼe kirirĩ guasúpe."},{"vNo":"18 ","txt":"Ha katu omombáyrire hikuái lamanita-kuérape, péina ápe okaʼúkuri hikuái ha nefita-kuéra ikatútakuri ojuka chupekuéra."},{"vNo":"19 ","txt":"Ha katu péina ápe, ndahaʼéi upéva Moroni oipotavaʼekue; haʼe ndaipyʼarorýi jejuka ni tuguy ñeñohẽme, ha katu haʼe hory osalvávo itavayguakuérape ñehundígui; ha upéva rupi, ani hag̃ua ojapo ijojaʼỹva, haʼe ndoʼaséi lamanita-kuéra ári okaʼu aja hikuái ha ohundi chupekuéra."},{"vNo":"20 ","txt":"Ha katu ohupytýkuri oipotáva; omoʼármagui umi prisionéro nefita oĩva tavaguasu tápia ryepýpe, ha omeʼẽkuri chupekuéra puʼaka ojagarra hag̃ua hikuái umi tenda oĩva upe tápia ryepýpe."},{"vNo":"21 ","txt":"Ha upémarõ ojapouka umi kuimbaʼe oĩva hendive tojei chuguikuéra peteĩ jeguata rupi, ha tomongora lamanita-kuéra ehérsito."},{"vNo":"22 ","txt":"Koʼág̃a, péina ápe upéva ojejapókuri pyharekue, upéicha opáyvo lamanita-kuéra upe koʼẽme ohecha hikuái omongoraha chupekuéra nefita-kuéra okáguio, ha hyepýpe prisionerokuéra oĩha árma reheve."},{"vNo":"23 ","txt":"Ha péicha ohecha hikuái nefita-kuéra oguerekoha puʼaka hiʼarikuéra; ha peichagua ñeimépe oikuaa hikuái naiporãiha oñorairõ nefita-kuéra ndive; upévare imburuvicha guasukuéra ojerure chupekuéra hiʼárma ñorairõguasurã, ha ogueraha hikuái ha oity nefita-kuéra py gotyo, ojerurévo poriahuvereko."},{"vNo":"24 ","txt":"Koʼág̃a péina ápe, upéva haʼe Moroni oipotavaʼekue. Ojapo chuguikuéra ñorairõguasu prisionéro, ha ojagarra pe tavaguasu, ha omosãsouka opa prisionéro, nefita-kuérava; ha ojoaju hikuái Moroni ehérsito ndive, ha tuicha omombarete hikuái ijehérsito."},{"vNo":"25 ","txt":"Ha ojehu ojapouka lamanita-kuéra, ojagarravaʼekue prisionéroramo, omoñepyrũ tembiapo omombarete hag̃ua umi tendamoʼãha oĩva tavaguasu Gid jerére."},{"vNo":"26 ","txt":"Ha ojehu omoʼã rire tavaguasu Gid, haʼe oipota haguéicha, haʼe oguerahauka iprisionerokuéra tavaguasu Abundancia-pe; ha omoʼã avei upe tavaguasu peteĩ puʼaka imbaretetereíva reheve."},{"vNo":"27 ","txt":"Ha ojehu haʼekuéra, jepeve opa mbotavy lamanita-kuéra ohaʼãvaʼekue, oñongatu ha omoʼãkuri opa prisionéro ojagarravaʼekuépe, ha avei oñongatúkuri opa tenda ha poʼa ohupytyjeyvaʼekue hikuái."},{"vNo":"28 ","txt":"Ha ojehu péicha nefita-kuéra oñepyrũ jey ipoʼa, ha oguerekojey iderécho ha imbaʼeporãkuéra."},{"vNo":"29 ","txt":"Heta ára lamanita-kuéra oñehaʼã omongora chupekuéra pyharekue, ha katu upéva ojapokuévo ohundi hikuái heta prisionéro."},{"vNo":"30 ","txt":"Ha heta ára oñehaʼã hikuái omboyʼu nefita-kuérape ivínogui, ojuka hag̃ua chupekuéra venénope térã kaʼúgui."},{"vNo":"31 ","txt":"Ha katu péina ápe, nefita-kuéra naimbeguéikuri imanduʼa hag̃ua Ñandejára Itupã rehe ára ohasaʼasy jave. Ndaikatúikuri oity hikuái chupekuéra iñuhãme; heẽ, ndoyʼúi hikuái ivinokuéragui, omboyʼuka mboyve iprisionerokuéra lamanita-vape."},{"vNo":"32 ","txt":"Ha péicha ojesareko hikuái ani hag̃ua oñemeʼẽ chupekuéra venéno; pe víno oenvenenáramo peteĩ lamanita-pe avei oenvenenáta peteĩ nefita-pe; ha péicha ojapókuri hikuái opa ilikor reheve."},{"vNo":"33 ","txt":"Ha koʼág̃a ojehu oñeikotevẽkuri Moroni ojapo ñembosakoʼi oñemoĩ hag̃ua Moriantón tavaguasu rehe; ha katu péina ápe, lamanita-kuéra, hembiapo rupi, omombaretékuri Moriantón tavaguasu oiko peve chugui peteĩ tenda imbaretetereíva."},{"vNo":"34 ","txt":"Ha ogueru memékuri hikuái mbarete pyahu upe tavaguasúpe, ha avei hiʼupy ipyahúva."},{"vNo":"35 ","txt":"Ha péicha opákuri ary veintinueve huekuéra ñeisãmbyhy aja Nefi tavayguakuéra ári."}]}