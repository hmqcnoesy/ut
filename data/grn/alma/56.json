{"heading":"Helamán omondo peteĩ kuatiañeʼẽ Moroni-pe, omombeʼuhápe chupe mbaʼéichapa oĩ pe ñorairõguasu Lamanita-kuéra ndive—Antipus ha Helamán ohupyty tuicha puʼaka lamanita-kuéra ári—Umi dos mil Helamán raʼykuéra oñorairõ puʼaka techapyrãva reheve, ha avave ijapytepekuéra nomanói. Verso 1, 62 ary rupi Cristo mboyve; verso 2–19, 66 ary rupi Cristo mboyve; ha verso 20–57, 65–64 ary rupi Cristo mboyve.","prevAbbr":"alma","prevNo":55,"nextAbbr":"alma","nextNo":57,"chapterTitle":"Alma 56","verses":[{"vNo":"1 ","txt":"Ha koʼág̃a ojehu oñepyrũvo ary treinta huekuéra ñeisãmbyhy aja, mokõiha ára peteĩha jasýpe, oñemog̃uahẽ Moroni-pe peteĩ kuatiañeʼẽ Helamán-gui, omombeʼuhápe chupe tavayguakuéra rehegua upe tetã pehẽnguépe."},{"vNo":"2 ","txt":"Ha koʼãva haʼe ñeʼẽ haʼe ohaivaʼekue, heʼívo: Che joykeʼy ahayhuetéva, Moroni, jepe Ñandejárape térã ñande ñorairõguasu jehasaʼasýpe; péina ápe, che joykeʼy ahayhuetéva, che aguereko peteĩ mbaʼe haʼevaʼerã ndéve ñande ñorairõguasúre kóva ko tetã pehẽnguépe."},{"vNo":"3 ","txt":"Péina ápe, dos mil umi kuimbaʼe raʼykuéra Ammón ogueruvaʼekue Nefi retãgui—koʼág̃a reikuaáma koʼãva haʼeha Lamán ñemoñare, ñande ru Lehi raʼy ypykue;"},{"vNo":"4 ","txt":"Koʼág̃a che natekotevẽi haʼejey ndéve ijepokuaakuéra ha ijegueroviaʼỹkuéra rehegua, nde reikuaágui opa koʼã mbaʼégui—"},{"vNo":"5 ","txt":"Upévare iporãntema che haʼe ndéve dos mil koʼã mitãrusu ojagarrahague hiʼárma ñorairõguasurã, ha oipota hikuái che haʼe imburuvichakuéra; ha rosẽkuri romoʼã hag̃ua ore retã."},{"vNo":"6 ","txt":"Ha koʼág̃a reikuaa avei pe konvénio ojapovaʼekue ituvakuéra, nomopuʼãmoʼãiha hikuái árma ñorairõguasurã ijoykeʼykuéra rehe oñohẽ hag̃ua tuguy."},{"vNo":"7 ","txt":"Ha katu ary veintiseis-pe, ohechávo hikuái ore jeikoʼasy ha jehasaʼasy rohasáva hesekuéra, haimete ojapyhara hikuái pe konvénio ojapovaʼekue ha omopuʼã hiʼárma ñorairõguasurã oremoʼã hag̃ua."},{"vNo":"8 ","txt":"Ha katu che ndahejaséi chupekuéra ojapyhara hikuái upe konvénio ojapovaʼekue, aimoʼãgui Tupã oremombaretetaha, upéicha ndorohasaʼasymoʼãvéima, oñekumpli haguére pe ñeʼẽmeʼẽ haʼekuéra ojapovaʼekue."},{"vNo":"9 ","txt":"Ha katu péina ápe, oĩ peteĩ mbaʼe ikatúvape jaguereko tuicha vyʼapavẽ. Ha péina ápe, ary veintiseis-pe, che, Helamán, aguata koʼã dos mil mitãrusu renonderã tavaguasu Judea peve, aipytyvõ hag̃ua Antipus-pe, rehenoivaʼekue mburuvicháramo tavayguakuéra ári upe tetã pehẽnguépe."},{"vNo":"10 ","txt":"Ha amoinge dos mil che raʼykuérape, (hekomarangatúgui hikuái oñehenói hag̃ua che raʼy) Antipus ehérsitope, ha koʼã soldádo reheve haʼe ovyʼaiterei; péina ápe, ijehérsito oñemomichĩvékuri lamanita-kuérare ijehersitokuéra ojukáguikuri heta ore kuimbaʼekuérape, upévare roguereko mbaʼérepa orerasẽvo."},{"vNo":"11 ","txt":"Upevére, ikatu oreangapyhy koʼãvape, omanohague hikuái hetãre ha Itupãre, heẽ, ha ovyʼa hikuái."},{"vNo":"12 ","txt":"Ha lamanita-kuéra ojokókuri avei heta prisionerokuérape, haʼéva opavave mburuvicha guasu, avave ambuépe ndohejáigui hikuái oikove. Ha roimoʼã oimeha hikuái koʼág̃a Nefi retãme; noiméiramo ojuka hikuái chupekuéra."},{"vNo":"13 ","txt":"Ha koʼág̃a koʼãva haʼe tavaguasu lamanita-kuéra ojagarravaʼekue oñohẽvo hetaite ore joykeʼykuéra ipyʼaguasúva ruguy."},{"vNo":"14 ","txt":"Manti retã, térã Manti tavaguasu, ha tavaguasu Zeezrom, ha tavaguasu Cumeni, ha tavaguasu Antipara."},{"vNo":"15 ","txt":"Ha koʼãva haʼe tavaguasu oguerekovaʼekue hikuái che ag̃uahẽramoguare tavaguasu Judea-pe; ha ajuhu Antipus ha kuimbaʼekuérape ombaʼapo hína opa ipuʼaka reheve omombarete hag̃ua upe tavaguasu."},{"vNo":"16 ","txt":"Heẽ, ha ikaneʼõkuri hikuái hetépe ha ijespíritupe, oñorairõguikuri hikuái pyʼaguasúpe arakue ha ombaʼapóguikuri hikuái pyharekue oñongatu hag̃ua itavaguasukuéra; ha upéicha ohasákuri hikuái tuicha jeikoʼasy opaichaguáva."},{"vNo":"17 ","txt":"Ha koʼág̃a heʼíma hikuái ipuʼakataha hesekuéra upe tendápe térã omanóta; upévare ikatu reimoʼã porã ko mbareteʼimi agueruvaʼekue chendive, heẽ, umi che raʼykuéra, omeʼẽkuri chupekuéra tuicha ñehaʼarõ ha heta vyʼapavẽ."},{"vNo":"18 ","txt":"Ha koʼág̃a ojehu lamanita-kuéra ohechávo oñemog̃uahẽveha Antipus-pe heta soldádo ijehérsitope g̃uarã, oñemyaña chupekuéra Ammorón heʼígui, ani hag̃ua ou hikuái oñemoĩ Judea tavaguasu rehe, térã orerehe, ñorairõme."},{"vNo":"19 ","txt":"Ha péicha Ñandejára oremoĩporãkuri; ha oúrire hikuái ore ári orekangy aja ikatuvaʼerãmoʼãkuri ohundi hikuái ore ehersitoʼimi; ha katu péicha roñeñongatúkuri."},{"vNo":"20 ","txt":"Ammorón heʼíkuri chupekuéra ojoko hag̃ua hikuái umi tavaguasu ojagarravaʼekue. Ha péicha opákuri ary veintiseis. Ha oñepyrũvo ary veintisiete rombosakoʼíkuri ore tavaguasu ha orejupe roñemoʼã hag̃ua."},{"vNo":"21 ","txt":"Koʼág̃a, ore roipotákuri lamanita-kuéra ou ore ári; noroñemoĩséigui hesekuéra hendambaretekuérape."},{"vNo":"22 ","txt":"Ha ojehu romoĩ maʼẽñemiharakuéra umi jerére, rohecha hag̃ua lamanita-kuéra ojapóva, ani hag̃ua oike hikuái oréve pyharekue ni arakue oñemoĩvo ambue ore tavaguasukuéra ári opytáva nórte gotyo."},{"vNo":"23 ","txt":"Roikuaágui umíva umi tavaguasúpe naimbaretetereiriha hikuái roñemoĩ hag̃ua hesekuéra; upévare ore roʼasékuri hiʼarikuéra hapykuéguio, ohasáramo hikuái ore roimehápe, ha péicha roñemoĩ hag̃ua hesekuéra hapykuéguio ojejopy jave avei hikuái tenondéguio. Roimoʼãkuri orepuʼakataha hesekuéra; ha katu péina ápe, rohecha ndoikoiha koʼã mbaʼe roipotáva."},{"vNo":"24 ","txt":"Noñanimái hikuái ohasávo ijehersitokuéra reheve ore roimeha rupi, ni noñanimái hikuái ohasávo ipehẽngue reheve, ani mbaʼe ndoguerekói hikuái mbarete oikotevẽva ha hoʼa."},{"vNo":"25 ","txt":"Ni noñanimái hikuái oguatávo oñemoĩ hag̃ua Zarahemla retã rehe; ni noñanimái hikuái ojapyharávo ysyry Sidón ykua yvu, Nefíah retã gotyo."},{"vNo":"26 ","txt":"Ha péicha, imbaretekuéra reheve, heʼíma hikuái ojokotaha umi tavaguasu ojagarravaʼekue."},{"vNo":"27 ","txt":"Ha koʼág̃a ojehu kóva ko arýpe mokõiha jasy jave, oñemog̃uahẽ oréve heta tembiʼu umi dos mil che raʼykuéra tuvakuéragui."},{"vNo":"28 ","txt":"Ha ojegueruka avei oréve dos mil kuimbaʼe Zarahemla retãgui. Ha péicha roñembosakoʼíkuri diez mil kuimbaʼe reheve, ha hiʼupy chupekuéra g̃uarã reheve, ha avei ikuña ha itaʼyrakuérape g̃uarã."},{"vNo":"29 ","txt":"Ha lamanita-kuéra, ohechávo, péicha ore mbaretekuéra oñembotuichaveha ára ha ára, ha og̃uahẽha hiʼupy ore karurã, oñepyrũ okyhyje hikuái, ha oñepyrũ osẽ, ohecha hag̃ua ikatúpa ombopaha hikuái umi hiʼupy ha soldádo jegueru."},{"vNo":"30 ","txt":"Koʼág̃a, rohechávo lamanita-kuéra oñepyrũha ojepyʼapy péicha, roiporuse hesekuéra peteĩ mbotavy; upévare Antipus heʼi chéve asẽ hag̃ua kuimbaʼe atyʼimi reheve peteĩ tavaguasúpe namombyrýiva upégui, rogueraharamoguáicha hína hiʼupy upe tavaguasúpe."},{"vNo":"31 ","txt":"Ha rohasavaʼerãkuri tavaguasu Antipara rupi, rohoramoguáicha tavaguasu mombyryvévape, pe yguasu rembeʼy ypýpe."},{"vNo":"32 ","txt":"Ha ojehu rosẽ roguata, rogueraharamoguáicha ore hiʼupykuéra, roho hag̃ua upéva upe tavaguasúpe."},{"vNo":"33 ","txt":"Ha ojehu Antipus osẽ ijehérsito pehẽngue reheve, ohejávo hembyre omoʼã hag̃ua pe tavaguasu. Ha katu nosẽi che aha mboyve che ehersitoʼimi ndive, ha añemoag̃ui rire tavaguasu Antipara rehe."},{"vNo":"34 ","txt":"Ha koʼág̃a, tavaguasu Antipara-pe oĩ lamanita-kuéra ehérsito imbaretevéva: heẽ, pe hetavéva."},{"vNo":"35 ","txt":"Ha ojehu umi imaʼẽñemihára omombeʼúvo chupekuéra, ou hikuái ijehérsito reheve ha oñemoĩ orerehe."},{"vNo":"36 ","txt":"Ha ojehu roñani henonderãkuéra, nórte gotyo. Ha péicha rogueraha ore rapykuéri lamanita-kuéra ehérsito tuichavéva;"},{"vNo":"37 ","txt":"Heẽ, jepe peteĩ tuicha pukukue jave, upéicha ohechávo hikuái Antipus ehérsito, omuña mbaretéva hína chupekuéra, ndojeréi hikuái akatúa ni asu gotyo, ha katu oguata kareʼỹnte ohóvo hikuái ore rapykuéri; ha, ore roimoʼãkuri, haʼekuéra orejukaseha Antipus ohupyty mboyve chupekuéra, ha péva ani hag̃ua oñemongora hikuái ore tavayguakuérare."},{"vNo":"38 ","txt":"Ha koʼág̃a Antipus, ohechávo roimevaiha, ombopyaʼeve ijehérsito jeguata. Ha katu péina ápe, og̃uahẽ pytũ; upévare haʼekuéra ndaʼorerupytýi, ni Antipus ndaikatúikuri ohupyty chupekuéra; upévare ropytuʼu pyharekue."},{"vNo":"39 ","txt":"Ha ojehu koʼẽ mboyve, péina ápe, lamanita-kuéra oúma hína ore rapykuéri. Koʼág̃a ndoroguerekóikuri mbarete oñeikotevẽva roñorairõ hag̃ua hendivekuéra; heẽ, che ndahejaséi che raʼymikuéra hoʼa ipopekuéra; upévare roguatave rohóvo, ha roho taveʼỹ gotyo."},{"vNo":"40 ","txt":"Koʼág̃a, haʼekuéra noñanimái ohóvo akatúa ni asu gotyo okyhyjégui opytáramo g̃uarã hikuái ñemongorápe; ni che ndajereséi akatúa ni asu gotyo akyhyjégui cherupytýramo g̃uarã hikuái, ha ndaikatuiramo g̃uarã roñemoʼã chuguikuéra, ha orejuka, ha okañýramo g̃uarã hikuái; upéicha roñani pe taveʼỹme upe ára pukukue, jepe pytũ meve."},{"vNo":"41 ","txt":"Ha ojehu upéicha jey, koʼẽvo, rohecha lamanita-kuérape ou ore ári, ha roñani henonderãkuéra."},{"vNo":"42 ","txt":"Ha katu ojehu naoremuña pukúi ha opyta hikuái; ha haʼékuri mbohapyha ára koʼẽme pe sétimo jasy jave."},{"vNo":"43 ","txt":"Ha koʼág̃a, ndoroikuaáikuri ohupytýparaʼe chupekuéra Antipus, ha katu che haʼe kuimbaʼekuérape: Péina ápe, ñande ndajaikuaái opytáparaʼe hikuái jaju hag̃ua hesekuéra, péicha haʼekuéra ñandereity hag̃ua iñuhãme;"},{"vNo":"44 ","txt":"Upévare mbaʼépa peje, che raʼykuéra, pehosépa peñorairõ hendivekuéra?"},{"vNo":"45 ","txt":"Ha koʼág̃a che haʼe ndéve, Moroni che joykeʼy ahayhuetéva, arakaʼeve che ndahechaivaʼekue tuichaite pyʼaguasu, nahániri, ni opavave nefita-kuéra apytépe."},{"vNo":"46 ","txt":"Ha che ahenóiguikuri chupekuéra tapiaite che raʼykuéra (opavave haʼekuéra imitãitereígui) jepe péicha heʼi chéve hikuái: Túva, péina ápe ñane Tupã oĩ ñanendive, ha haʼe ndohejamoʼãi jaʼa; upéicha jahákatu; ndajajukaivaʼerãmoʼã ñande joykeʼykuérape ñanderejárire hikuái pyʼaguapýpe; upévare jahákatu, ani ipuʼaka hikuái Antipus ehérsito rehe."},{"vNo":"47 ","txt":"Koʼág̃a arakaʼeve noñorairõivaʼekue hikuái, upevére ndokyhyjéikuri ñemanógui; ha ohayhuve hikuái ituvakuéra rekosãso hekovégui; heẽ, isykuéra omboʼevaʼekue chupekuéra ndodudáiramo hikuái, Tupã omosãsotaha chupekuéra."},{"vNo":"48 ","txt":"Ha heʼijey chéve hikuái isykuéra ñeʼẽ, heʼívo: Ndorodudái ore sykuéra oikuaahague koʼãva."},{"vNo":"49 ","txt":"Ha ojehu ahajey dos mil che raʼykuéra reheve umi lamanita oremuñavaʼekue rehe. Ha koʼág̃a péina ápe, Antipus ehersitokuéra ohupytýkuri chupekuéra, ha omoñepyrũ peteĩ ñorairõ ivaietereíva."},{"vNo":"50 ","txt":"Ha Antipus ehérsito ikaneʼõvo, oguata puku haguére mbovy árape, haimetékuri hoʼa lamanita-kuéra pópe; ha che ndajevýirire che dos mil reheve haʼekuéra ohupytyvaʼerãmoʼã pe oipotáva."},{"vNo":"51 ","txt":"Antipus hoʼáguikuri kysepuku rupi, ha heta imburuvichakuéra avei, ikaneʼõ, oguata pyaʼe haguére—upévare Antipus ehersitokuéra, oñemoapañuãivo imburuvichakuéra omano haguére, oñepyrũ ojevy lamanita-kuéra renondépe."},{"vNo":"52 ","txt":"Ha ojehu lamanita-kuéra oñembopyʼaguasu, ha oñepyrũ omuña chupekuéra; ha péicha lamanita-kuéra omuña mbarete javékuri chupekuéra, Helamán hoʼa hapykuéguio idos mil reheve, ha oñepyrũ ojuka hetaiterei chupekuéra, jepe opa lamanita-kuéra ehérsito opyta peve ha ojere Helamán ári."},{"vNo":"53 ","txt":"Koʼág̃a Antipus tavayguakuéra ohechávo lamanita-kuéra ojerejeyha, ombyaty jey kuimbaʼekuérape ha ou jey hikuái lamanita-kuéra ári hapykue gotyo."},{"vNo":"54 ","txt":"Ha koʼág̃a ojehu ore, Nefi tavayguakuéra, Antipus tavayguakuéra, ha che umi che dos mil ndive, romongora lamanita-kuérape, ha rojuka chupekuéra; heẽ, ohecha peve hikuái omeʼẽmantevaʼerãha hiʼárma ñorairõguasurã ha avei oñemoĩ hikuái ñorairõguasu prisionéroicha."},{"vNo":"55 ","txt":"Ha koʼág̃a ojehu oñemoĩvo hikuái ore poguýpe, péina ápe, aipapa umi mitãrusu oñorairõvaʼekue chendive, akyhyjégui heta haʼekuéra oiméramo g̃uarã omanoraʼe."},{"vNo":"56 ","txt":"Ha katu péina ápe, tuicha che vyʼapavẽrã, ajuhu ni peteĩ ánga ndoʼaihague yvýpe; heẽ, ha oñorairõkuri hikuái Tupã mbareteramoguáicha reheve; heẽ, arakaʼeve ndojeikuaáiva kuimbaʼe oñorairõha mbarete imilagrosoitéva reheve; ha puʼaka imbaretetéva reheve hoʼákuri hikuái lamanita-kuéra ári, omongyhyje peve chupekuéra; ha péva rupi lamanita-kuéra oñemoĩ ñorairõguasu prisionéroramo."},{"vNo":"57 ","txt":"Ha ndoroguerekóigui tenda ore prisionerokuérape g̃uarã, romaʼẽ hag̃ua hesekuéra ani hag̃ua ogueraha chupekuéra lamanita-kuéra ehérsito, upévare romondo chupekuéra Zarahemla retãme, ha Antipus ehersitokuéra nomanoivaʼekue pehẽngue, oho hendivekuéra; ha ajagarra hembyre ha ambojoaju che mitãrusukuéra ammonita ndive, ha rohojey Judea tavaguasúpe."}]}