{"heading":"Nefi ohecha techaukápe pe yvy ñeʼẽmeʼẽngue; umi oikóva ipype rekojoja, tembiapovai, ha jeʼa; Tupã Cordero jeju ijapytepekuéra; mbaʼéichapa umi doce temimboʼe ha doce apóstoles ohusgáta Israel-pe; pe ñeime vai ha kyʼa oguerekóva umi hoʼáva jegueroviaʼỹme. 600–592 ary rupi Cristo mboyve.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Nefi 12","verses":[{"vNo":"1 ","txt":"Ha ojehu heʼi chéve pe ángel: Emaʼẽ, ha ehecha umi ne ñemoñare, ha avei nde joykeʼykuéra ñemoñare. Ha amaʼẽ ha ahecha pe yvy ñeʼẽmeʼẽngue; ha ahecha hetaiterei yvyporakuéra, heẽ, hetaiterei hikuái pe yvykuʼi oĩva yguasu rembeʼýicha."},{"vNo":"2 ","txt":"Ha ojehu ahecha umi atyguasu oñembyatýramo oñorairõ hag̃ua, peteĩva ambue ndive; ha ahecha ñorairõguasukuéra, ha ñorairõguasu rerakuã, ha ahecha pe tuichaite jejuka oikóva kysepukúpe che tavayguakuéra apytépe."},{"vNo":"3 ","txt":"Ha ojehu ahecha ohasa heta ñemoñare, ñorairõguasu ha jeikovaípe yvy ape ári; ha ahecha heta tavaguasu, heẽ, hetaiterei ndaikatúiva aipapa."},{"vNo":"4 ","txt":"Ha ojehu ahecha peteĩ tatatĩ iñypytũva pe yvy ñeʼẽmeʼẽngue ape ári; ha ahecha aravera, ha ahendu arasunu ha yvyryrýi, ha opáichagua mbaʼe ryapu vai; ha ahecha umi yvy ha itakuéra, ojeka; ha ahecha yvytykuéra pehẽngue hoʼapa; ha ahecha umi yvy ijojaʼasýva, ojoavypáramo; ahecha heta tavaguasu oho yvyguýpe; ha ahecha heta ambuéva okái tatápe; ha ahecha heta hoʼáva yvýpe, umi yvyryrýi rupi."},{"vNo":"5 ","txt":"Ha ojehu ahechapa rire koʼã mbaʼe, ahecha pe tatatĩ iñypytũva, ha ojei pe yvy ape árigui; ha péina ápe, ahecha umi atyguasu ndoʼaivaʼekue umi tuicha ha ivaietéva Ñandejára huísio rupi."},{"vNo":"6 ","txt":"Ha ahecha pe yvága ojepeʼa, ha pe Tupã Cordero oguejy yvágagui; ha oguejy ha ojehechauka chupekuéra."},{"vNo":"7 ","txt":"Ha avei ahecha ha ameʼẽ testimónio pe Espíritu Santo oguejyha ambue doce ári; ha oñeordenákuri chupekuéra Tupã rehe, ha ojeiporavo."},{"vNo":"8 ","txt":"Ha pe ángel oñeʼẽ chéve, heʼívo: Péina ápe umi doce Cordero remimboʼe, ojeiporavovaʼekue oministra hag̃ua ne ñemoñarépe."},{"vNo":"9 ","txt":"Ha heʼi chéve: Nemanduʼápa umi doce apóstoles del Cordero-re? Péina ápe haʼekuéra haʼe ohusgátava umi doce trívu Israel-pegua; upévare, umi doce ministro ne ñemoñare rehegua ojehusgáta hesekuéra rupi; peẽ haʼe haguére Israel rogapegua."},{"vNo":"10 ","txt":"Ha koʼã doce ministro nde rehecháva ohusgáta ne ñemoñarépe. Ha, péina ápe, hekojoja hikuái ára apyraʼỹ meve; ha ijerovia rupi pe Tupã Cordero-re ijaokuéra oñemomorotĩ huguýpe."},{"vNo":"11 ","txt":"Ha pe ángel heʼi chéve: Emaʼ ẽ! Ha amaʼẽ ha ahecha omanoha tekojojápe mbohapy ñemoñare; ha ijaokuéra imorotĩ pe Tupã Cordero-icha. Ha heʼi chéve pe ángel: koʼãva oñemomorotĩ pe Cordero ruguýpe, pe ijerovia rupi hese."},{"vNo":"12 ","txt":"Ha che, Nefi, ahecha avei heta umi irundy ñemoñareguáva omano tekojojápe."},{"vNo":"13 ","txt":"Ha ojehu ahecha umi atyguasu yvy arigua oñembyaty."},{"vNo":"14 ","txt":"Ha pe ángel heʼi chéve: Péina ápe ne ñemoñare, ha avei umi nde joykeʼykuéra ñemoñare."},{"vNo":"15 ","txt":"Ha ojehu amaʼẽ ha ahecha umi che ñemoñare oñembyaty atyguasúpe umi che joykeʼykuéra ñemoñare rehe; ha ijaty hikuái oñorairõ hag̃ua."},{"vNo":"16 ","txt":"Ha pe ángel oñeʼẽ chéve, heʼívo: Péina ápe pe y kyʼa yvu nde ru ohechavaʼekue; heẽ, pe ysyry haʼe oñeʼẽhague; ha umi ipypukukue haʼe pe aña retã pypukukue."},{"vNo":"17 ","txt":"Ha umi tatatĩ iñipytũva haʼe pe aña jeipyʼaraʼã, omoypytũva tesa, ha omohatã umi yvyporakuéra raʼy korasõ, ha ogueraha chupekuéra tape pyrusúre, ha péicha okañy, ha oñehundi hikuái."},{"vNo":"18 ","txt":"Ha pe óga tuicha ha ipyrusúva, nde ru ohechavaʼekue, heʼise umi mbaʼepotarei ha orgúllo oguerekóva yvyporakuéra raʼy. Ha peteĩ tuicha ha ivaietereíva yvykua huguaʼỹva omopaʼũ chupekuéra; heẽ, haʼéva pe Tupã Ijapyraʼỹva hustísia ñeʼẽ, ha pe Mesías haʼéva pe Tupã Cordero, omeʼẽvagui testimónio pe Espíritu Santo, ára ñepyrũmby guive koʼag̃aite peve, ha koʼág̃a guive tapiaite peve."},{"vNo":"19 ","txt":"Ha pe ángel heʼi jave koʼã ñeʼẽ, amaʼẽ ha ahecha che joykeʼykuéra ñemoñare oñorairõramo che ñemoñare ndive, pe ángel ñeʼẽ heʼi haguéicha; ha pe che ñemoñare orgúllo rupi, ha aña jepyʼaraʼãgui, ahecha umi che joykeʼykuéra ñemoñare ipuʼaka che ñemoñarére."},{"vNo":"20 ","txt":"Ha ojehu amaʼẽ, ha ahecha umi che joykeʼykuéra ñemoñare ipuʼaka che ñemoñarére; ha oñemosarambi hikuái atyguasúpe yvy ape ári."},{"vNo":"21 ","txt":"Ha ahecha oñembyatýramo hikuái atyguasúpe; ha ahecha ijapytepekuéra ñorairõguasu ha ñorairõguasu terakuã; ha ñorairõguasu ha ñorairõguasu terakuãme ahecha ohasa heta ñemoñareʼaty."},{"vNo":"22 ","txt":"Ha pe ángel heʼi chéve: Péina ápe koʼãva hoʼáta jeroviaʼỹme."},{"vNo":"23 ","txt":"Ha ojehu ahecha, hoʼa rire hikuái jeroviaʼỹme, oiko chuguikuéra, yvypóra hũ ha ikyʼa ha oporombojeguarúva, henyhẽva ateʼỹ ha opáichagua tembiapokyʼágui."}]}