{"heading":"Saríah okaguai Lehi rehe—Mokõive ovyʼa ou jey haguére imembykuéra—Oikuaveʼẽ hikuái mymbajuka—Umi pláncha bronce-guigua oguereko Moisés ha profetakuéra jehaipyre—Umi pláncha ohechauka Lehi haʼeha José ñemoñare—Lehi oprofetisa iñemoñare ha umi pláncha ñeñongatu rehe. 600–592 ary rupi Cristo mboyve.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 Nefi 5","verses":[{"vNo":"1 ","txt":"Ha ojehu roho rire taveʼỹme oĩha peve ore ru, péina ápe, haʼe henyhẽ vyʼágui, ha avei che sy, Saríah, ovyʼaiterei, añetehápe ojepyʼapýguikuri orerehe."},{"vNo":"2 ","txt":"Oimoʼãgui haʼe romanohague taveʼỹme; ha avei heta okaguai che ru rehe, haʼeha yvypóra ohechapukúva; ha heʼi: Péina ápe nde oreguenohẽ ñande yvy jehejapyrégui, ha che membykuéra ndaiporivéima, ha ñande ñamanóta taveʼỹme."},{"vNo":"3 ","txt":"Ha koʼãichagua ñeʼẽme che sy okaguai che ru rehe."},{"vNo":"4 ","txt":"Ha ojehu che ru oñeʼẽ chupe, heʼívo: che aikuaa haʼeha peteĩ yvypóra ahechapukúva; ha ndahecháirire Tupã mbaʼekuéra peteĩ techapukúpe ndaikuaaivaʼerãmoʼã Tupã pyʼaporã, ha katu apytavaʼerãmoʼã Jerusalén-pe ha amano che joykeʼykuéra ndive."},{"vNo":"5 ","txt":"Ha péina ápe, ahupyty peteĩ yvy ñeʼẽmeʼẽngue, ha avyʼa koʼã mbaʼe rehe; heẽ, ha che aikuaa Ñandejára oipeʼataha che raʼykuérape Labán pógui, ha ogueru jeytaha chupekuéra ñane rendápe taveʼỹme."},{"vNo":"6 ","txt":"Ha koʼãichagua ñeʼẽme che ru, Lehi, omoangapyhy che sy, Saríah-pe, ore rehe, roho aja taveʼỹre yvy Jerusalén gotyo, rohupyty hag̃ua judio-kuéra kuatiajehaipyre."},{"vNo":"7 ","txt":"Ha rojujey rire che ru ogaaópe, henyhẽ hikuái vyʼágui, ha che sy ipyʼaguapy."},{"vNo":"8 ","txt":"Ha haʼe oñeʼẽ, heʼívo: Koʼág̃a aikuaa porã Ñandejára heʼihague che ménape okañy hag̃ua taveʼỹme; heẽ, ha avei aikuaa porã Ñandejára omoʼãhague che membykuérape, ha oipeʼa chupekuéra Labán pógui, ha omeʼẽ chupekuéra puʼaka ojapo hag̃uáicha pe mbaʼe Ñandejára ojerurevaʼekue chupekuéra. Ha koʼãichagua ñeʼẽme oñeʼẽ haʼe."},{"vNo":"9 ","txt":"Ha ojehu ovyʼaiterei hikuái, ha oikuaveʼẽ mymbajuka ha mymbajehapy Ñandejárape; ha omeʼẽ hikuái aguyje Israel-gua Tupãme."},{"vNo":"10 ","txt":"Ha omeʼẽ rire hikuái aguyje Israel-gua Tupãme, che ru, Lehi, ojagarra umi kuatiajehaipyre oĩva umi pláncha bronce-guigua ári, ha ohesaʼỹijo iñepyrũmby guive."},{"vNo":"11 ","txt":"Ha ohecha oguerekoha umi po kuatiañeʼẽ Moisés mbaʼéva, omombeʼúva tembiasakue yvy ojejaporõguare, ha avei Adán ha Eva-gui, ñande ru ha ñande sy ypykue;"},{"vNo":"12 ","txt":"Ha avei umi judio-kuéra kuatiajehaipyre iñepyrũmby guive, oñepyrũ meve Sedequías rreinádo, Judá-pegua rréi;"},{"vNo":"13 ","txt":"Ha avei profetakuéra marangatu profesiakuéra, iñepyrũmby guive, oñepyrũ meve Sedequías rreinádo; ha avei heta profesía ojeʼevaʼekue Jeremías juru rupive."},{"vNo":"14 ","txt":"Ha ojehu che ru, Lehi, ojuhu avei umi pláncha bronce-guigua ári ituvakuéra genealogía; upévare haʼe oikuaa José ñemoñareha; heẽ, pe José haʼevaʼekue Jacob raʼy oñevendevaʼekue Egipto-pe, ha oñeñongatuvaʼekue Ñandejára po rupive, oñongatu hag̃ua itúva, Jacob-pe, ha mayma hogaguakuérape ani hag̃ua omano ñembyahýigui."},{"vNo":"15 ","txt":"Ha avei oñeguenohẽ chupekuéra ñeñapytĩmbýgui ha Egipto retãgui, pe Tupã oñongatuvaʼekue chupekuéra rehehápe."},{"vNo":"16 ","txt":"Ha péicha che ru, Lehi, ojuhu umi ituvakuéra genealogía. Ha Labán haʼe avei José ñemoñare, upévare haʼe ha ituvakuéra oguerahákuri umi kuatiajehaipyre."},{"vNo":"17 ","txt":"Ha che ru ohechávo opaite koʼã mbaʼe, henyhẽ Espíritugui, ha oñepyrũ oprofetisa iñemoñare rehe—"},{"vNo":"18 ","txt":"Koʼã pláncha bronce-guigua ohotaha opaite tetã, avaretã, ñeʼẽ, ha tavayguakuéra haʼéva iñemoñare reheguápe."},{"vNo":"19 ","txt":"Upévare, haʼe heʼi koʼã pláncha bronce-guigua arakaʼeve noñehundimoʼãiha; ni noñembyaimoʼãiha ára jehasa rupive. Ha oprofetisa heta mbaʼe iñemoñare rehegua."},{"vNo":"20 ","txt":"Ha ojehu koʼã peve che ha che ru oreñeʼẽredúkuri umi tembiapoukapýre Ñandejára heʼivaʼekue oréve."},{"vNo":"21 ","txt":"Ha rohupyty umi kuatiajehaipyre Ñandejára ojerurevaʼekue oréve, ha rohesaʼỹijo ha rojuhu iporãitereiha; heẽ, hepýva oréve g̃uarã, ikatúgui péicha rupi roñongatu Ñandejára rembiapoukapykuéra ore raʼykuérape g̃uarã."},{"vNo":"22 ","txt":"Upévare, haʼe Ñandejára arandu rupive rogueraha koʼãva orendive, roho aja taveʼỹre pe yvy ñeʼẽmeʼẽngue gotyo."}]}