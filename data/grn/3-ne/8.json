{"heading":"Aravai, yvyryrýi, tatarendy, torvellíno, ha tuicha mbaʼevai otestifika Cristo oñemoĩhague kurusúre—Heta tavayguakuéra oñehundi—Ypytũ oñuã upe tetã mbohapy ára aja—Umi oikovéva ojaheʼo mbaʼe ohaʼarõvare chupekuéra. 33–34 ary rupi Cristo rire.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nefi 8","verses":[{"vNo":"1 ","txt":"Ha koʼág̃a ojehu ore kuatiajehaipyrépe heʼiháicha, ha roikuaa añeteguaha, ha péina ápe, peteĩ kuimbaʼe hekojojáva oguerahákuri umi kuatiajehaipyre—añetehápe haʼe ojapókuri heta milágro Jesús rérape; ha ndaipóri ni peteĩ kuimbaʼe ikatúva ojapo milágro Jesús rérape naipotĩmbáiramo iñangaipágui."},{"vNo":"2 ","txt":"Ha koʼág̃a ojehu, ko yvypóra ndojavýirirekuri ore ára jeipapápe, ohasáma ary treinta y tres."},{"vNo":"3 ","txt":"Ha tavayguakuéra oñepyrũ ohaʼarõ mbarete techaukaha omeʼẽvaʼekue proféta Samuel, upe lamanita, heẽ, ára oĩtahápe pytũ yvy ape ári mbohapy ára pukukue aja."},{"vNo":"4 ","txt":"Ha oñepyrũ oĩ joavy tuicha ha ñorairõ tavayguakuéra apytépe, ojehechaukáramo jepékuri hetaite techaukaha."},{"vNo":"5 ","txt":"Ha ojehu ary treinta y cuatro-pe, jasy peteĩháme, irundy ára jave, ou peteĩ aravai tuicháva, arakaʼeve ojeikuaaháicha opa upe tetãme."},{"vNo":"6 ","txt":"Ha oĩ avei peteĩ yvytu tuicha ha ivaietereíva; ha oĩ arasunu vai, upéicha rupi omboryrýi pe yvy oñembojaʼopataramoguáicha."},{"vNo":"7 ","txt":"Ha oĩ aravera omimbipáva, arakaʼeve ndojeikuaaháicha opa upe tetãme."},{"vNo":"8 ","txt":"Ha tavaguasu Zarahemla okaipa."},{"vNo":"9 ","txt":"Ha tavaguasu Moroni ojahoga yguasu ipypukuvehápe, ha oikóva ipype ojahogapa."},{"vNo":"10 ","txt":"Ha oñembyaty yvy tavaguasu Moroníah ári, ha upéicha tavaguasurangue opyta peteĩ yvyty guasu."},{"vNo":"11 ","txt":"Ha oĩ peteĩ ñehundi tuicha ha ivaietereíva yvy surguápe."},{"vNo":"12 ","txt":"Ha katu péina ápe, oĩ peteĩ ñehundi tuichaitereive ha ivaietereivéva yvy norteguápe; ha péina ápe, opa yvy ape oñemoambue, pe aravai ha torvellíno rupi, ha arasunu ha aravera, ha umi tuichaite yvyryrýi oĩva opa tetãme rupi."},{"vNo":"13 ","txt":"Ha ojeka umi tape, ha umi jeguataha oñembyai, ha heta tenda ipereivaʼekue ojoavypa."},{"vNo":"14 ","txt":"Ha ojahoga heta tavaguasu tuicha ha hechapyrãva, ha heta okaipa, ha heta oñemomýi hoʼapa peve yvýpe hogaguasukuéra, ha oikóva ipype omano, ha umi tenda oñemonandi."},{"vNo":"15 ","txt":"Ha oĩ tavaguasu opytáva; ha katu mbaʼevai ohasáva tuichaiterei, ha heta ipype oikóva omano."},{"vNo":"16 ","txt":"Ha oĩ ojegueraháva torvellíno rehe; ha avave ndoikuaái moõpa oho, oikuaánte hikuái ojeguerahahague."},{"vNo":"17 ","txt":"Ha péicha oñembyaipa yvy ape, umi aravai, ha arasunu, ha aravera, ha yvyryrýi rupi."},{"vNo":"18 ","txt":"Ha péina ápe, itakuéra ojeka; ha oñembojaʼo opa yvy ape ári, ha upéicha rupi oñemopehẽnguepaite, ha otiri ha ojeka, opa upe tetã ape ári."},{"vNo":"19 ","txt":"Ha ojehu opávo umi arasunu, ha aravera, ha yvytuvai, ha arapochy, ha yvyryrýi—péina ápe, hiʼare mbohapy aravo rupi—ha oĩ heʼíva ipukuvehague; upevére, opa koʼã mbaʼe tuicha ha ivaietéva oikókuri mbohapy aravo aja rupi—ha péina ápe, upéramo oĩ ypytũ yvy ape ári."},{"vNo":"20 ","txt":"Ha ojehu oĩ pytũ iñanambusúva opa yvy ape ári, upéicha rupi umi tekove ndoʼaivaʼekue oikóva upépe ikatu oñandu pe ypytũ timbo;"},{"vNo":"21 ","txt":"Ha ndaikatúi oĩ tesape, pe pytũ rupi, ni tataindy, ni tesape kangymi, ni ndaikatúi ombojepota tata ijyvyra porã ha ipirúva reheve, ha upéicha ndaikatúi oĩ mbaʼevéichagua tesape;"},{"vNo":"22 ","txt":"Ha ndojekuaái mbaʼevéichagua tesape, ni tata, ni tesape kangymi, ni kuarahy, ni jasy, ni mbyjakuéra, tuichaitereígui ypytũ timbo oĩva yvy ape ári."},{"vNo":"23 ","txt":"Ha ojehu mbohapy ára aja pukukue upéicha ndojehechái ni peteĩ tesape; ha oĩ tuicha jaheʼo ha sapukái ha tasẽ meme opa tavayguakuéra apytépe; heẽ, tuicha tavayguakuéra pyahẽ, pe ypytũ ha ñehundi guasu ouvaʼekuére chupekuéra."},{"vNo":"24 ","txt":"Ha peteĩ tendápe oñehendu chupekuéra ojerureʼasy, heʼívo: O ñañearrepentírire ko tuicha ha ivaietéva ára mboyve, upéramo ojesalvavaʼerãmoʼã ñande joykeʼykuéra, ha ndokairivaʼerãmoʼã hikuái pe tavaguasu tuichaite Zarahemla-pe."},{"vNo":"25 ","txt":"Ha ambue tendápe oñehendu chupekuéra ojerureʼasy ha ojaheʼo, heʼívo: O ñañearrepentírire ko tuichaite ha ivaietéva ára mboyve, ha ndajajukái ha ndajaʼitaʼapíririre, ha nañamosẽirire okápe profetakuérape; upéicharire ñande sy ha ñande rajy porãnguéra, ha ñane mitãnguéra ojesalvavaʼerãmoʼã, ha noñeñotỹivaʼerãmoʼã tavaguasu tuichaitéva Moroníah-pe. Ha péicha tuicha ha ivaiete tavayguakuéra jaheʼo."}]}