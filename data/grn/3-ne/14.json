{"heading":"Jesús heʼi: Ani pehusga; pejerure Tupãme; peñeñangarekóke proféta añeteguaʼỹvagui—Haʼe oñeʼẽmeʼẽ omeʼẽtaha salvasiõ umi ojapóvape Itúva rembipota—Ñambojojavaʼerã Mateo 7 rehe. 34 ary rupi Cristo rire.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nefi 14","verses":[{"vNo":"1 ","txt":"Ha koʼág̃a Jesús heʼi rire koʼã ñeʼẽ ojere jey pe atyguasu gotyo, ha oñeʼẽ jey chupekuéra, heʼívo: Añetehápe, añetehápe, che haʼe peẽme, ani pehusga, pejehusgaʼỹ hag̃ua peẽ."},{"vNo":"2 ","txt":"Pe huísio peporohusgávape, pejehusgáta avei peẽ; ha medída peporomedívape, peñemedi jeýta peẽ."},{"vNo":"3 ","txt":"Ha mbaʼére piko rehecha kapiʼi oĩva nde joykeʼy resápe, ha nderehechái pe víga oĩva nde resápe?"},{"vNo":"4 ","txt":"Térã mbaʼéicha piko eréta nde joykeʼýpe: Eheja taipeʼa kapiʼi nde reságui—ha péina ápe, oĩ peteĩ víga nde resápe?"},{"vNo":"5 ","txt":"Nde tovamokõi, eipeʼa raẽ pe víga nde reságui; ha upéi rehechaporãta renohẽ hag̃ua kapiʼi nde joykeʼy reságui."},{"vNo":"6 ","txt":"Ani pemeʼẽ umi imarangatúva jaguápe, ni peity pende pérla kure renondépe, aníntemo opyrũmba hikuái hese ipýpe, ha ojere jey ha peneipehaʼã."},{"vNo":"7 ","txt":"Pejerure, ha oñemeʼẽta peẽme; peheka ha pejuhúta; pehenói, ha ojepeʼáta peẽme."},{"vNo":"8 ","txt":"Opavave ojerurévape, oñemeʼẽtagui; ha pe ohekáva, ojuhúta; ha pe ohenóivape, ojepeʼáta."},{"vNo":"9 ","txt":"Térã máva yvypóra piko pende apytépe, itaʼýra ojeruréramo chupe mbujape, omeʼẽta chupe peteĩ ita?"},{"vNo":"10 ","txt":"Térã ojeruréramo peteĩ pira, omeʼẽta chupe peteĩ mbói?"},{"vNo":"11 ","txt":"Ha peẽ, peneñañáva, pemeʼẽkuaáramo mbaʼeporã pende raʼykuérape, mboyve piko pende Ru oĩva yvágape omeʼẽta mbaʼe porã ojerurévape chupe?"},{"vNo":"12 ","txt":"Upévare, opa mbaʼe peipotáva yvyporakuéra ojapo penderehe, jepe upéicha pejapo peẽ hesekuéra, haʼégui upéva léi ha profetakuéra."},{"vNo":"13 ","txt":"Peike okẽ poʼi rupi; tuichágui okẽ, ha ipyrusu tape, oporogueraháva ñehundípe, ha heta oĩ oikéva upérupi;"},{"vNo":"14 ","txt":"Ipoʼígui okẽ, ha ipoʼi upe tape, oporogueraháva tekovépe, ha mbovy umi ojuhúva."},{"vNo":"15 ","txt":"Peñeñangarekóke profetakuéra añeteguaʼỹvagui, oúva peẽme ovecha ao reheve, ha katu hyepýpe aguaraguasu ñarõ hína."},{"vNo":"16 ","txt":"Hiʼáre peikuaáta. Oñemonoʼõ piko ñuatĩgui parral, térã ñanágui ígo?"},{"vNo":"17 ","txt":"Upéicha avei opa yvyramáta porã omeʼẽ yva porã; ha katu peteĩ yvyramáta vai omeʼẽ yva vai."},{"vNo":"18 ","txt":"Peteĩ yvyramáta iporãva ndaikatúi omeʼẽ yva vai, ni peteĩ yvyramáta vai ndaikatúi omeʼẽ yva porã."},{"vNo":"19 ","txt":"Opa yvyramáta omeʼẽʼỹva yva porã oñekytĩ, ha oñemombo tatápe."},{"vNo":"20 ","txt":"Upéicha, hiʼáre peikuaáta."},{"vNo":"21 ","txt":"Ndaʼopavavéi heʼíva chéve, Ñandejára, Ñandejára, oikéta yvága rréinope; ha katu pe ojapóva che Ru oĩva yvágape rembipota."},{"vNo":"22 ","txt":"Upe árape oĩta heta heʼíva chéve: Ñandejára, Ñandejára, ndoroprofetisái piko raʼe nde rérape, ha nde rérape noromosẽirakaʼe aña, ha ndorojapói piko nde rérape heta tembiapo hechapyrãva?"},{"vNo":"23 ","txt":"Ha upéramo haʼéta chupekuéra: Che arakaʼeve ndapoikuaáiva; pejei chehegui, tembiapovai apohára."},{"vNo":"24 ","txt":"Upévare, oimeraẽ ohendúva koʼã che ñeʼẽ ha ojapóva, che ambojojáta chupe peteĩ kuimbaʼe iñakãguapývare, omopuʼãvaʼekue hóga peteĩ ita ári—"},{"vNo":"25 ","txt":"Ha oguejy pe ama, ha ou heta y, ha oipeju yvytukuéra, ha oinupã atã upe ógare; ha ndoʼái, oñemopuʼãre peteĩ ita ári."},{"vNo":"26 ","txt":"Ha opavave ohendúvape koʼã ñeʼẽ ha ndojapóiva oñembojojáta kuimbaʼe iñakãguapyʼỹvare, omopuʼãvaʼekue hóga yvykuʼi ári—"},{"vNo":"27 ","txt":"Ha oguejy pe ama, ha ou heta y, ha oipeju yvytukuéra, ha oinupã atã upe ógare; ha hoʼa, ha tuicha upe ijeʼa."}]}