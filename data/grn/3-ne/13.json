{"heading":"Jesús omboʼe nefita-kuérape Ñandejára ñemboʼe—Ombyatyvaʼerã hikuái mbaʼehepy yvágape—Heʼi umi doce-pe oministra aja ani ojepyʼapy umi mbaʼe yvyʼariguáva rehe—Oñembojojavaʼerã Mateo 6 rehe. 34 ary rupi Cristo rire.","prevAbbr":"3-ne","prevNo":12,"nextAbbr":"3-ne","nextNo":14,"chapterTitle":"3 Nefi 13","verses":[{"vNo":"1 ","txt":"Añetehápe, añetehápe, che haʼe peẽme, aipota pemeʼẽ tupãmbaʼe imboriahúvape; ha katu aníke pemeʼẽse pene tupãmbaʼe yvyporakuéra renondépe pejehechauka hag̃ua; ndaupéichairamo ndapeguerekomoʼãi ni peteĩ jehepymeʼẽ ñande Ru yvágape oĩvagui."},{"vNo":"2 ","txt":"Upévare, pejapo vove pene tupãmbaʼe ani pembopu trompéta penerenondépe, ojapoháicha umi hovamokõiva sinagóga ha tapére, oguereko hag̃ua yvyporakuéra verapy. Añetehápe che haʼe peẽme, oguerekóma hikuái ijehepymeʼẽ."},{"vNo":"3 ","txt":"Ha katu nde rejapo vove tupãmbaʼe ani oikuaa nde po asu ojapóva nde akatúa;"},{"vNo":"4 ","txt":"Ne tupãmbaʼe oiko hag̃ua ñemiháme; ha nde Ru ohecháva ñemiháme, ohepymeʼẽta ndéve aty renondépe."},{"vNo":"5 ","txt":"Ha nde reñemboʼe jave ani rejapo umi hovamokõivaicha, haʼekuéra oñemboʼeségui ñemboʼyhápe sinagógape ha tape yképe, ojehechauka hag̃ua yvyporakuérape. Añetehápe che haʼe peẽme oguerekomaha hikuái ijehepymeʼẽ."},{"vNo":"6 ","txt":"Ha katu nde, reñemboʼe vove, eike nde rógape, ha emboty rire pe okẽ, eñemboʼe nde Ru oĩvape ñemiháme; ha nde Ru, ohecháva ñemiháme, ohepymeʼẽta ndéve aty renondépe."},{"vNo":"7 ","txt":"Ha katu eñemboʼévo, ani eiporu ñeʼẽ jey rei, paganokuéra ojapoháicha, haʼekuéra oimoʼãgui iñeʼẽ hetáre oñehendutaha chupekuéra."},{"vNo":"8 ","txt":"Upévare ani peẽ haʼekuéraicha, pende Ru oikuaámagui mbaʼépa peikotevẽ pejerure mboyve chupe."},{"vNo":"9 ","txt":"Péicha uvei peñemboʼe: Ore Ru yvágape reiméva, toñemomarangatu nde réra."},{"vNo":"10 ","txt":"Tojejapo ne rembipota yvýpe yvagapeguáicha."},{"vNo":"11 ","txt":"Oreperdona ore rembiapovaikue, ore roperdonaháicha ore rapichápe hembiapovaikuéra."},{"vNo":"12 ","txt":"Ani reheja roʼa jeipyʼaraʼãme, ha katu orepeʼa aña poguýgui."},{"vNo":"13 ","txt":"Ne mbaʼégui upe rréino, ha puʼaka, ha verapy, tapiaite peve. Amén."},{"vNo":"14 ","txt":"Ha, peperdonáramo yvyporakuérape hembiapovaikue peneperdonáta avei pende Ru yvagapegua;"},{"vNo":"15 ","txt":"Ha katu napeperdonáiramo yvyporakuérape hembiapovaikue, pende Ru noperdonamoʼãi avei peẽme pene rembiapovaikue."},{"vNo":"16 ","txt":"Ha avei, peajunáramo ani pejapo umi hovamokõivaicha, hova ñembyasýva, omoambuéva hova ohechauka hag̃ua yvyporakuérape oajunaha hína. Añetehápe che haʼe peẽme, oguerekóma hikuái ijehepymeʼẽ."},{"vNo":"17 ","txt":"Ha katu nde, reajuna vove, emoñandyry ne akã, ha ejovahéi;"},{"vNo":"18 ","txt":"Ani hag̃ua rehechauka yvyporakuérape reajunaha hína, ha katu nde Rúpe, oĩva ñemiháme añónte, ha nde Ru, ohecháva ñemiháme, ohepymeʼẽta ndéve aty renondépe."},{"vNo":"19 ","txt":"Ani pembyaty peẽme g̃uarã mbaʼehepy yvy ári, aoraso ha havẽ ombyaihápe, ha mondahakuéra oike ha omondahápe;"},{"vNo":"20 ","txt":"Ha katu pembyaty mbaʼehepy peẽme g̃uarã yvágape, aoraso ha havẽ ombyaiʼỹhápe, ha mondahakuéra oikeʼỹ ha omondaʼỹhápe."},{"vNo":"21 ","txt":"Oĩháme pene mbaʼehepy, upépe oĩtagui avei pene korasõ."},{"vNo":"22 ","txt":"Tete resapeha niko haʼe tesa; upévare, nde resa ipotĩramo, opa nde rete henyhẽta tesapégui."},{"vNo":"23 ","txt":"Ha katu nde resa ivaíramo, opa nde rete henyhẽta pytũgui. Ha, upéicha, tesape oĩva nde pype iñipytũramo, ndatuichaitemoʼãi piko umi ypytũ!"},{"vNo":"24 ","txt":"Avave yvypóra ndaikatúi ombaʼapo mokõi karaípe g̃uarã; ndohayhumoʼãigui peteĩme ha katu ohayhúta ambuépe, térã ojáta peteĩre ha ojahéita ambuére. Ndaikatúi peipytyvõ Tupãme ha Mamón-pe."},{"vNo":"25 ","txt":"Ha koʼág̃a Jesús oñeʼẽvo koʼã ñeʼẽ omaʼẽ umi doce oiporavovaʼekue gotyo, ha heʼi chupekuéra: Penemanduʼáke ñeʼẽ haʼevaʼekuére. Ha péina ápe, peẽ haʼe umi aiporavovaʼekue oministra hag̃ua koʼã tavayguakuéra apytépe. Upévare che haʼe peẽme, ani pejepyʼapy pende rekovére, mbaʼépa peʼúta, térã mbaʼépa peyʼúta; ni pende rete rehe, mbaʼépa pemondéta. Ndahaʼevéi piko tekove tembiʼúgui, ha tete aógui?"},{"vNo":"26 ","txt":"Pemaʼẽ guyra yvagapeguáre, noñemitỹiva, ni nomonoʼõiva alfolípe; upevére Pende Ru yvagapegua omongaru chupekuéra. Napeneporãitereivéi piko peẽ chuguikuéra?"},{"vNo":"27 ","txt":"Máva piko pende apytépe heta ombaʼapóramo jepe ikatúta omoĩve peteĩ kódo ijyvatekuépe?"},{"vNo":"28 ","txt":"Ha mbaʼére piko pejepyʼapýta aóre? Pemaʼẽ umi lírio ñumeguáre mbaʼéichapa okakuaa; nombaʼapói, ni nombovyvýi hikuái;"},{"vNo":"29 ","txt":"Ha upevére che haʼe peẽme, Salomón jepeve, opa iverapýpe, noñemondeivaʼekue haʼekuéraicha."},{"vNo":"30 ","txt":"Upévare, Tupã omondéramo péicha yvoty ñumegua, ko árape oĩva, ha koʼẽrõ ojeitýva tatakuápe, jepeve upéicha haʼe penemondéta, namichĩriramo pende jerovia."},{"vNo":"31 ","txt":"Upévare ani pejepyʼapy, pejévo, Mbaʼépa jaʼúta? térã, Mbaʼépa jayʼúta? térã, mbaʼépa ñamondéta?"},{"vNo":"32 ","txt":"Pende Ru yvagapegua oikuaágui peikotevẽha opa koʼã mbaʼe."},{"vNo":"33 ","txt":"Ha katu peheka raẽve Tupã rréino ha hekojoja, ha opa koʼã mbaʼe oñemeʼẽta peẽme."},{"vNo":"34 ","txt":"Upévare ani pejepyʼapy koʼẽrõ g̃uarãre, koʼẽrõ oguerútagui jepyʼapy imbaʼévare. Iporãntema pe ára imbaʼevairã."}]}