{"heading":"Asiria ñehundi omohaʼanga iñañavakuéra ñehundi pe Mokõiha Jejujeýpe—Saʼi yvypóra opytáta Ñandejára ou jey rire—Jacob rembyre oujeýta upe árape—Ñambojojavaʼerã Isaías 10 rehe. 559–545 ary rupi Cristo mboyve.","prevAbbr":"2-ne","prevNo":19,"nextAbbr":"2-ne","nextNo":21,"chapterTitle":"2 Nefi 20","verses":[{"vNo":"1 ","txt":"Ái umi omoĩva ñeʼẽmondo hekojojaʼỹva, ha ohaíva kuatiáre umi jeipyʼajopy omoĩvaʼekue;"},{"vNo":"2 ","txt":"Omboyke hag̃ua huísiogui umi oikotevẽvape, ha oipeʼa hag̃ua iderécho che tavayguakuéra mboriahúgui; umi imenaveʼỹmava haʼe hag̃ua hiʼupyrã ha omonda hag̃ua umi tyreʼỹvape."},{"vNo":"3 ","txt":"Ha mbaʼépa pejapóta pe jehavira árape, ha pe ñemonandi mombyrýgui oúvape? mávape pehóta penepytyvõ hag̃ua? ha moõ piko pehejáta pende verapy?"},{"vNo":"4 ","txt":"Chereheʼỹ ojayvýta hikuái umi ojejokuáva renondépe, ha umi omanóva apytépe hoʼáta. Upevére neʼĩra opa ipochy, ha ipo ojepyso gueteri."},{"vNo":"5 ","txt":"O Asirio, che pochy vára, ha pe báculo ipópe haʼe iñekoʼõijoja."},{"vNo":"6 ","txt":"Amondóta chupe peteĩ tetã hovamokõiva rehe, ha che ñekoʼõi tavayguakuéra rehe ameʼẽta chupe tembiaporã ohekýi hag̃ua pe mondapyre, ha ohekýi hag̃ua pe hiʼupy, ha topyrũ hiʼarikuéra tuju tapereguáicha."},{"vNo":"7 ","txt":"Upevére ndahaʼéi upéva haʼe ohekáva, ni pe ikorasõme oipotáva; ha katu ikorasõme oĩ ohundi ha oikytĩ tetãnguérape ha ndahaʼei mbovymi."},{"vNo":"8 ","txt":"Ha haʼe heʼi: Ndahaʼéi piko rréi opavave umi che príncipe?"},{"vNo":"9 ","txt":"Ndahaʼéi piko Calmo Carquemis-cha? Hamat Arfat-cha?, ha Samaria Damasco-icha?"},{"vNo":"10 ","txt":"Che po omoĩ haguéicha umi idolokuéra rréino, ha umi haʼanga ojejapopyréva ohasa Jerusalén ha Samaria-guápe;"},{"vNo":"11 ","txt":"Ndajapomoʼãi piko, ajapo haguéicha Samaria idolokuéra ndive, Jerusalén idolokuérare?"},{"vNo":"12 ","txt":"Upévare ojehúta Ñandejára ojapopa vove opaite hembiapo Monte de Sión ha Jerusalén ári, che ahaviráta pe Asiria-gua rréi korasõ atãgui osẽva, ha pe ijesaupi verapy."},{"vNo":"13 ","txt":"Haʼe heʼígui: Che po puʼaka ha che arandu rupive ajapo koʼã mbaʼe; ha che akãguapýgui; ha amonguʼe tavayguakuéra rembeʼy, ha amonda chuguikuéra imbaʼehepy, ha amoĩ yvýre umi ipype oikóvape yvypóra pyʼaguasúicha;"},{"vNo":"14 ","txt":"Ha che po ojuhu jaitypóicha umi tavayguakuéra mbaʼehepy; ha oñembyatyháicha ryguasurupiʼa ojehejareivaʼekue upéicha che ambyaty opa yvy; ha ndaipóri avave omomýiva ipepo, ni ojejurupeʼáva, ni opiãva."},{"vNo":"15 ","txt":"Ojeroviáta piko pe hácha ipype oikytĩvare? Oñemombaʼeguasúta piko pe kytĩha chupe oiporúvagui? Pe vára ikaturõguáicha ojeityvyro imopuʼãháre, térã pe bastón ikaturõguáicha opuʼã ijehegui ndahaʼeiramoguáicha yvyra!"},{"vNo":"16 ","txt":"Upévare Ñandejára, pe Señor de los Ejércitos, omboúta ñembopiru, umi ikyráva apytépe; ha iverapy guýpe omyendýta peteĩ tata haʼeramoguáicha tata rendy."},{"vNo":"17 ","txt":"Ha Israel resape haʼéta tatáramo, ha Imarangatu tatarendýramo, ha ohapy ha ombokusuguéta peteĩ árape ijavorái ha ñuatĩndy;"},{"vNo":"18 ","txt":"Ha ombokusuguéta ikaʼaguy verapy, ha iñu porãgui, mokõive ánga ha tete; ha haʼéta hikuái peteĩ poyvirerahaha ipyʼamanóramo."},{"vNo":"19 ","txt":"Ha umi yvyra hembýva ikaʼaguýgui mbovýta, peteĩ mitã jepe oipapakuaátava."},{"vNo":"20 ","txt":"Ha ojehúta upe árape, Israel rembyre, ha umi osẽvaʼekue Jacob rógagui, arakaʼeve ndojejokomoʼãvéima upe oipyʼajopyvaʼekuére chupe, ha katu ojejokóta hikuái Ñandejárare, pe Israel-pegua Imarangatúva, añetehápe."},{"vNo":"21 ","txt":"Pe hembyre oujeýta, heẽ, Jacob rembyre, pe Tupã ipuʼakapávape."},{"vNo":"22 ","txt":"Jepe nde tavayguakuéra Israel haʼéramo yvykuʼi yguasupeguáicha, upevére peteĩ hembyre oujeýta; pe ñehundipa oñemoĩmavaʼekue henyhẽta tekojoja reheve."},{"vNo":"23 ","txt":"Ha Señor Dios de los Ejércitos ojapóta upe ñehundipa, jepe oñemoĩmavaʼekue opa yvýpe."},{"vNo":"24 ","txt":"Upévare, péicha heʼi pe Señor Dios de los Ejércitos: O che tavayguakuéra peikóva Sión-pe, ani pekyhyje Asirio-kuéragui; haʼe vára reheve pendepyʼajopýta, ha omopuʼãta ijyvyra penderehe, Egipto-guakuéraicha."},{"vNo":"25 ","txt":"Ha koʼágui ára mbykymíme, opáta pe ñekoʼõijoja, ha che pochy iñehundirã."},{"vNo":"26 ","txt":"Ha pe Señor de los Ejércitos oguerúta peteĩ tukumbo chupe g̃uarã Madián-pegua jejukaguasúicha Horeb itakuápe; ha ivára oĩ haguéicha yguasu ári upéicha omopuʼãta haʼe ivára Egipto-guakuéraicha."},{"vNo":"27 ","txt":"Ha ojehúta upe árape ojeipeʼáta imbaʼepohýi nde atiʼy árigui, ha ijúgo nde ajúragui, ha pe júgo oñehundíta pe ñemoñandyry rupi."},{"vNo":"28 ","txt":"Haʼe og̃uahẽ Ayat peve, ohasa Migrón-pe; ha Micmas-pe oheja ikarrokuéra."},{"vNo":"29 ","txt":"Ohasa hikuái pe jehasaha rupi; opyta hikuái Geba-pe; Rama oryrýi; Gabaa Saúl-gui okañy."},{"vNo":"30 ","txt":"Ehupi ne ñeʼẽ, O Galim rajy; eheja toñehendu Lais peve, O Anatot mboriahu."},{"vNo":"31 ","txt":"Madmena ova; Gebim-pe oikóva oñembyaty okañy hag̃ua."},{"vNo":"32 ","txt":"Jepeve haʼe opytáta upe árape Nob-pe; omonguʼéta ipo Sión membykuña yvytýre, Jerusalén yvyty."},{"vNo":"33 ","txt":"Péina ápe, Ñandejára, pe Señor de los Ejércitos omopẽta pe yvyra rakã kyhyjépe, ha ijyvatéva ojeitýta ha umi oñembotuicháva oñemotindýta."},{"vNo":"34 ","txt":"Ha oikytĩta iérrope umi kaʼaguyty, ha pe líbano hoʼáta peteĩ ipuʼakapáva po rupi."}]}