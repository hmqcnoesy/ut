{"heading":"Mga unos, linog, kalayo, buhawi, kag mga kinagamo sang kinaiyahan nagapamatuod sang paglansang sa krus kay Cristo—Madamo nga katawhan ang nagkalamatay—Ginkulapan sang kadulom ang kadutaan sa sulod sang tatlo ka adlaw—Yadtong mga nagkalabilin naghaya sang ila kapalaran. Mga 33–34 P.C.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nefi 8","verses":[{"vNo":"1 ","txt":"Kag karon natabo ini, nga suno sa amon kasulatan, kag nahibal-an namon nga ang amon kasulatan matuod, kay yari karon, isa ka matarong nga tawo ang nagsulat sang kasulatan—kay matuod gid nga naghimo sia sang madamo nga mga milagro sa ngalan ni Jesus; kag wala sing bisan sin-o nga tawo nga makahimo sang isa ka milagro sa ngalan ni Jesus luwas nga natinluan sia sa tagsa ka tinipik gikan sa iya kalautan—"},{"vNo":"2 ","txt":"Kag karon natabo ini, kon wala sing sayop nga nahimo ini nga tawo sa pag-isip sang amon tion, ang ika-katluan kag tatlo nga tuig naglabay na;"},{"vNo":"3 ","txt":"Kag ang katawhan nagsugod sa pagpaabot sing may dako nga paghandum sa timaan nga ginhatag sang manalagna nga si Samuel, ang Lamanhon, ilabi na gid, sa tion nga mangin may kadulom sa sulod sang tatlo ka adlaw sa ibabaw sang kadaygan sang kadutaan."},{"vNo":"4 ","txt":"Kag nagsugod nga mangin may dako nga pagpangduhaduha kag pagsinuay sa tunga sang katawhan, wala’y sapayan sang sapagkadamo nga mga timaan nga ginhatag."},{"vNo":"5 ","txt":"Kag natabo ini, sa ika-katluan kag apat nga tuig, sa ika-nahauna nga bulan, sa ikap-at nga adlaw sang bulan, may nagtuhaw nga isa ka dako nga dalimuos, isa nga wala pa gid nga mas-a mabatyagi halin sadto sa bug-os nga kadutaan."},{"vNo":"6 ","txt":"Kag may isa man ka dako kag makahalanguyos nga unos; kag may makakulugmat nga panaguob, sa bagay nga gin-uyog sini ang bug-os nga duta nga daw nagahana na ini nga magkalapihak."},{"vNo":"7 ","txt":"Kag may tuman katalom nga mga pangilat, isa nga wala pa gid nga mas-a makita halin sadto sa bug-os nga kadutaan."},{"vNo":"8 ","txt":"Kag ang dakbanwa sang Zarahemla nagsugod sa pagkalayo."},{"vNo":"9 ","txt":"Kag ang dakbanwa sang Moroni nagsalop sa kaidadalman sang dagat, kag ang mga pumoluyo sini nagkalalumos."},{"vNo":"10 ","txt":"Kag gintabunan sang duta ang dakbanwa sang Moronias, sa bagay nga sa duog sang dakbanwa nangin may isa ka dako nga bukid."},{"vNo":"11 ","txt":"Kag may isa ka dako kag makakulugmat nga kalaglagan sa kadutaan pa-bagatnan."},{"vNo":"12 ","txt":"Apang yari karon, may isa ka dako pa gid kag makakulugmat nga kalaglagan sa duta pa-aminhan; kay yari karon, ang bug-os nga kadaygan sang kadutaan nagbag-o, tungod sang unos kag sang mga buhawi, kag sang mga panaguob kag sang mga pangilat, kag sang tuman kabaskog nga pagkurog sang bug-os nga duta;"},{"vNo":"13 ","txt":"Kag ang mayor nga mga dalanon nagkalaguba, kag ang patag nga mga alagyan nagkalawasak, kag madamo nga mapino nga mga duog ang nangin mabahol."},{"vNo":"14 ","txt":"Kag madamo nga dalagko kag bantugan nga mga dakbanwa ang nagkalalusod, kag madamo ang nagkalasunog, kag madamo ang nag-uloyog tubtob nga ang mga dakbalay sini nagkalarumpag sa duta, kag ang mga pumoluyo sini nagkalamatay, kag ang mga duog napabayaan nga mamingaw."},{"vNo":"15 ","txt":"Kag may pila ka mga dakbanwa nga nagkalabilin; apang ang mga kahalitan sini tuman kadalagko, kag may madamo sa mga ini nga nagkalamatay."},{"vNo":"16 ","txt":"Kag may pila nga hinakop palayo sang buhawi; kag kon diin sila nag-alapok wala sing tawo nga nakahibalo, luwas nga nahibal-an nila nga ginpanghakop sila palayo."},{"vNo":"17 ","txt":"Kag subong sang nasiling na ang kadaygan sang bug-os nga duta nagbalhin, tungod sang mga unos, kag sang mga panaguob, kag sang mga pangilat, kag sang pagkurog sang duta."},{"vNo":"18 ","txt":"Kag yari karon, ang mga bato nagkalapihak; nagkalabuka ang mga ini sa kadaygan sang bug-os nga duta, sa bagay nga makit-an ang mga ini sa buka nga mga tinipik, kag sa mga tinabuan kag sa mga litik, sa tanan nga kadaygan sang kadutaan."},{"vNo":"19 ","txt":"Kag natabo ini, nga sang mag-untat ang mga panaguob, kag ang mga pangilat, kag ang dalimuos, kag ang unos, kag ang mga pagkurog sang duta—kay yari karon, naglawig ang mga ini sa sulod sang mga tatlo ka takna; kag ginasiling sang pila nga ang tion mas malawig; wala’y sapayan sini, ang tanan sining dako kag makakulugmat nga mga butang nahimo sa sulod sang mga tatlo ka takna—kag nian yari karon, may kadulom sa kadaygan sang kadutaan."},{"vNo":"20 ","txt":"Kag natabo ini, nga may pitipit nga kadudulman sa tanan nga kadaygan sang kadutaan, sa bagay nga ang mga pumoluyo sini nga wala magkalatumba makabatyag sang ambon sang kadudulman;"},{"vNo":"21 ","txt":"Kag wala gid sing mahimo nga iwag, tungod sang kadulom, ukon man mga kandila, ukon man mga sulo; ukon wala man sing kalayo nga madabok paagi sa ila maayo kag tama kalaya nga kahoy, sa bagay nga wala gid sing mahimo nga bisan ano man nga iwag."},{"vNo":"22 ","txt":"Kag wala gid sing makita nga kasanag, wala man sing kalayo, ukon igpat, ukon adlaw, ukon bulan, ukon mga bituon, kay sapagkadako sang mga alupuop sang kadudulman nga yara sa kadaygan sang kadutaan."},{"vNo":"23 ","txt":"Kag natabo ini, nga naglawig ini sa sulod sang tatlo ka adlaw nga wala sing kasanag nga makita; kag may dako nga paghalayaon kag pagwinangal kag paghinibi sa tunga sang tanan nga katawhan sing dalayon; huo, dako ang mga pag-inugayong sang katawhan, tungod sang kadudulman kag sang dako nga kalaglagan nga nag-abot sa ila."},{"vNo":"24 ","txt":"Kag sa isa ka duog nabatian sila nga nagatuaw, nga nagasiling: O kon nakahinulsol lamang kami antes sining dako kag makakulugmat nga adlaw, kag nian naluwas kuntani ang amon mga kauturan, kag wala kuntani sila masunog sa sinang dako nga dakbanwang Zarahemla."},{"vNo":"25 ","txt":"Kag sa isa pa ka duog nabatian sila nga nagatuaw kag nagahalayaon, nga nagasiling: O kon nakahinulsol lamang kami antes sining dako kag makakulugmat nga adlaw, kag wala pagpamatya kag pamatuha ang mga manalagna, kag panabuga sila pa-gwa; nian ang amon mga iloy kag ang amon maanyag nga mga anak nga babayi, kag ang amon mga kabataan naluwas kuntani, kag wala matabuni sa sinang dako nga dakbanwang Moronias. Kag gani dako kag makahalanguyos ang mga pagwinangal sang katawhan."}]}