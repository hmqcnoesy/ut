{"heading":"Si Jesus magaduaw sa iban pa sang nagkaladula nga mga karnero sang Israel—Sa ulihing mga adlaw ang ebanghelyo magaabot sa mga Gentil kag nian sa panimalay sang Israel—Ang katawhan sang Ginuo makakita sing mata sa mata kon ibalik niya liwat ang Sion. Mga 34 P.C.","prevAbbr":"3-ne","prevNo":15,"nextAbbr":"3-ne","nextNo":17,"chapterTitle":"3 Nefi 16","verses":[{"vNo":"1 ","txt":"Kag sa pagkamatuod, sa pagkamatuod, ginasiling ko sa inyo nga may iban pa ako nga mga karnero, nga wala sa sini nga kadutaan, ukon sa duta sang Jerusalem, ukon sa ano man nga mga bahin sinang kadutaan sa palibot nga sa diin didto ako naghalin sa pag-alagad."},{"vNo":"2 ","txt":"Kay sila nga akon ginahambal amo sila nga wala pa makabati sang akon tingug; ukon wala man ako sa ano man nga tion makapakita sang akon kaugalingon sa ila."},{"vNo":"3 ","txt":"Apang nakabaton ako sang isa ka kasuguan gikan sa Amay nga kadtuan ko sila, kag nga pamatian nila ang akon tingug, kag pagaisipon sa tunga sang akon mga karnero, agud mangin may isa ka panong kag isa ka manugpahalab; gani magalakat ako sa pagpakita sang akon kaugalingon sa ila."},{"vNo":"4 ","txt":"Kag ginasugo ko kamo nga inyo isulat ining mga hambalanon pagkatapos nga wala na ako, nga kon ugaling man ang akon katawhan sa Jerusalem, sila nga nakakita sa akon kag nakaupod sa akon sa akon pag-alagad, indi magpangayo sa Amay sa akon ngalan, agud nga makabaton sila sang isa ka kasayuran nahanungod sa inyo paagi sa Balaan nga Espiritu, kag nahanungod man sang iban pa nga mga tribo nga wala nila mahibal-i, nga ining mga hambalanon nga inyo igasulat pagataguon kag ipahayag sa mga Gentil, agud paagi sa kabug-usan sang mga Gentil, ang nabilin sang ila kaliwat, nga magaalaplaag sa kadaygan sang duta tungod sang ila pagkawala’y pagtuo, mahimo nga mapanipon, ukon mahimo nga madala sa isa ka ihibalo nahanungod sa akon, nga ila Manunubos."},{"vNo":"5 ","txt":"Kag nian pagatipunon ko sila gikan sa apat ka mga pamusod sang duta; kag nian pagatumanon ko ang kasugtanan nga ginhimo sang Amay sa tanan nga katawhan sang panimalay sang Israel."},{"vNo":"6 ","txt":"Kag bulahan ang mga Gentil, tungod sang ila pagpati sa akon, sa kag sang Balaan nga Espiritu, nga nagasaksi sa ila nahanungod sa akon kag sa Amay."},{"vNo":"7 ","txt":"Yari karon, tungod sang ila pagpati sa akon, nagasiling ang Amay, kag tungod sang inyo pagkawala’y pagtuo, O panimalay sang Israel, sa ulihing adlaw ang kamatuoran magaabot sa mga Gentil, agud ang kabug-usan sining mga butang mapahibalo sa ila."},{"vNo":"8 ","txt":"Apang kailo, nagasiling ang Amay, sa mga wala’y pagtuo sang mga Gentil—kay wala’y sapayan nga nakaabot sila sa kadaygan sining kadutaan, kag napaaplaag ang akon katawhan nga iya sang panimalay sang Israel; kag ang akon katawhan nga iya sang panimalay sang Israel ginpanabog pa-gwa gikan sa tunga nila, kag ginpanglapak sa idalom sang ila mga tiil;"},{"vNo":"9 ","txt":"Kag tungod sang mga kaluoy sang Amay sa mga Gentil, kag subong man sang mga paghukom sang Amay sa akon katawhan nga iya sang panimalay sang Israel, sa pagkamatuod, sa pagkamatuod, ginasiling ko sa inyo, nga pagkatapos sini tanan, kag ginpahanabo ko nga ang akon katawhan nga iya sang panimalay sang Israel pagahampakon, kag pagasakiton, kag pamatyon, kag pagatabugon pa-gwa gikan sa tunga nila, kag pagadumtan nila kag mangin isa ka palanagutsutan kag isa ka uloligyaton sa tunga nila—"},{"vNo":"10 ","txt":"Kag amo ini ang ginsugo sang Amay nga akon igasiling sa inyo: Sa sina nga adlaw kon ang mga Gentil makasala batok sa akon ebanghelyo, kag pagasikwayon ang kabug-usan sang akon ebanghelyo, kag maalsa sa bugal sang ila mga tagipusuon labaw sa tanan nga mga kapungsuran, kag labaw sa tanan nga katawhan sang bug-os nga duta, kag mapuno sang tanan nga sari sang mga pagbinutig, kag sang mga pagpaniplang, kag sang mga pagpanistis, kag tanan nga sari sang pagkasalimpapaw, kag mga pagpamatay, kag mga butig nga pagkapari, kag mga pagkamakihilawason, kag sang likom nga mga kangil-aran; kag kon ila pagahimuon ang tanan sadtong mga butang, kag pagasikwayon ang kabug-usan sang akon ebanghelyo, yari karon, nagasiling ang Amay, kuhaon ko ang kabug-usan sang akon ebanghelyo gikan sa tunga nila."},{"vNo":"11 ","txt":"Kag nian pagadumdumon ko ang akon kasugtanan nga akon ginhimo sa akon katawhan, O panimalay sang Israel, kag pagadalhon ko ang akon ebanghelyo sa ila."},{"vNo":"12 ","txt":"Kag ipakita ko sa imo, O panimalay sang Israel, nga ang mga Gentil indi makaangkon sing gahum sa pagpangibabaw sa inyo; kundi nga dumdumon ko ang akon kasugtanan sa inyo, O panimalay sang Israel, kag makadangat kamo sa ihibalo nahanungod sa kabug-usan sang akon ebanghelyo."},{"vNo":"13 ","txt":"Apang kon ang mga Gentil magahinulsol kag magabalik sa akon, nagasiling ang Amay, yari karon pagaisipon sila sa tunga sang akon katawhan, O panimalay sang Israel."},{"vNo":"14 ","txt":"Kag indi ko pagtugutan ang akon katawhan, nga iya sang panimalay sang Israel, nga mag-agi sa tunga nila, kag tapakon sila, nagasiling ang Amay."},{"vNo":"15 ","txt":"Apang kon indi sila magdangop sa akon, kag mamati sa akon tingug, tugutan ko sila, huo, tugutan ko ang akon katawhan, O panimalay sang Israel, nga magaagi sila sa tunga nila, kag pangtapakon sila, kag mangin subong sila sang asin nga nadulaan sang iya damil, nga sugod sa sina nga tion mangin wala na sing pulos kundi ipilak, kag tapakon sa idalom sang tiil sang akon katawhan, O panimalay sang Israel."},{"vNo":"16 ","txt":"Sa pagkamatuod, sa pagkamatuod, ginasiling ko sa inyo, amo ini ang ginsugo sang akon Amay—nga ihatag ko sa sining katawhan ini nga duta bilang ila palanublion."},{"vNo":"17 ","txt":"Kag nian ang mga pulong sang manalagna nga si Isaias matuman, nga nagasiling:"},{"vNo":"18 ","txt":"Ang imo mga manugbantay magabayaw sang tingug; kag sa dulungan nga tingug sila magaamba, kay makita nila sing mata sa mata kon ibalik liwat sang Ginuo ang Sion."},{"vNo":"19 ","txt":"Maghinugyaw sa kalipay, dungan nga mag-amba, kamong nahapay nga mga duog sang Jerusalem; kay ginalipay sang Ginuo ang iya katawhan, gintubos niya ang Jerusalem."},{"vNo":"20 ","txt":"Ginahublasan sang Ginuo ang iya balaan nga butkon sa mga mata sang tanan nga mga kapungsuran; kag ang tanan nga yara sa mga ukbong sang duta makakita sang kaluwasan sang Dios."}]}