{"heading":"Ang pagkamalaut kag mga kangil-aran nagdugang sa tunga sang katawhan—Ang mga Nefinhon kag mga Lamanhon nag-isa sa pagpangapin sang ila mga kaugalingon batok sa mga tulisan nga Gadianton—Ang nahaylo nga mga Lamanhon nangin maputi kag gintawag nga mga Nefinhon. Mga 5–16 P.C.","prevAbbr":"3-ne","prevNo":1,"nextAbbr":"3-ne","nextNo":3,"chapterTitle":"3 Nefi 2","verses":[{"vNo":"1 ","txt":"Kag natabo ini, nga subong sang nasiling na naglabay man ang ika-kasiyaman kag lima nga tuig, kag ang katawhan nagsugod nga makalimot sadtong mga timaan kag mga kalatingalahan nga ila nabatian, kag nagsugod nga mag-amat kag mag-amat nga indi na mahayanghag sa isa ka timaan ukon isa ka kalatingalahan gikan sa langit, sa bagay nga nagsugod sila nga mangin matig-a sa ila mga tagipusuon, kag bulag sa ila mga kaisipan, kag nagsugod nga indi na magpati sa tanan nga ila nabatian kag nakit-an—"},{"vNo":"2 ","txt":"Nga nagahanduraw sang pila ka wala’y pulos nga butang sa ila mga tagipusuon, nga ini ginhimo sang mga tawo kag sang gahum sang yawa, sa pagganoy palayo kag pagtiplang sang mga tagipusuon sang katawhan; kag sa sini nga paagi naangkon liwat ni Satanas ang mga tagipusuon sang katawhan, sa bagay nga ginbulag niya ang ila mga mata kag ginganoy sila palayo sa pagpati nga ang doktrina ni Cristo isa ka binuang kag isa ka wala’y pulos nga butang."},{"vNo":"3 ","txt":"Kag natabo ini, nga ang katawhan nagsugod sa pagbakod sa pagkamalaut kag mga kangil-aran; kag wala sila magpati nga mangin may dugang pa nga mga timaan ukon mga kalatingalahan nga igahatag; kag si Satanas naglibot, nga nagaganoy palayo sang mga tagipusuon sang katawhan, nga nagasulay sa ila kag nagasugyot sa ila nga maghimo sila sang dako nga pagkamalaut sa kadutaan."},{"vNo":"4 ","txt":"Kag sa sini naglabay ang ika-kasiyaman kag anum nga tuig; kag ang ika-kasiyaman kag pito man nga tuig; kag ang ika-kasiyaman kag walo man nga tuig; kag ika-kasiyaman kag siyam man nga tuig;"},{"vNo":"5 ","txt":"Kag isa ka gatos ka tuig man ang naglabay halin sang mga inadlaw ni Mosias, nga amo ang hari sang katawhan sang mga Nefinhon."},{"vNo":"6 ","txt":"Kag anum ka gatos kag siyam ka tuig ang naglabay halin sang pagbiya ni Lehi sa Jerusalem."},{"vNo":"7 ","txt":"Kag siyam ka tuig ang naglabay gikan sa tion sang ginhatag ang timaan, nga ginhambal sang mga manalagna, nga si Cristo magakari sa kalibutan."},{"vNo":"8 ","txt":"Karon ang mga Nefinhon nagsugod sa pag-isip sang ila tion gikan sa sini nga panahon sang ginhatag ang timaan, ukon gikan sa pagkari ni Cristo; gani, siyam ka tuig na ang nakalabay."},{"vNo":"9 ","txt":"Kag si Nefi, nga amay ni Nefi, nga amo ang nagaamlig sang mga kasulatan, wala na magbalik sa duta sang Zarahemla, kag indi na masalapuan bisan diin sa bug-os nga kadutaan."},{"vNo":"10 ","txt":"Kag natabo ini, nga ang katawhan nagpabilin gihapon sa pagkamalaut, wala’y sapayan sang madamo nga pagpangwali kag pagpanagna nga ginpadala sa tunga nila; kag subong sang nasiling na naglabay man ang ika-napulo nga tuig; kag ang ika-napulo’g isa nga tuig naglabay man sa kalautan."},{"vNo":"11 ","txt":"Kag natabo ini, sa ika-napulo’g tatlo nga tuig nagsugod nga mangin may mga inaway kag mga pagsinumpakil sa tanan nga bahin sang bug-os nga kadutaan; kay ang mga tulisan nga Gadianton nangin tuman kadamo, kag nagpamatay sang sapagkadamo nga katawhan, kag nagpanghapay sang sapagkadamo nga mga dakbanwa, kag nagpalapnag sang tuman kadamo nga kamatayon kag kamatay sa bug-os nga kadutaan, sa bagay nga nangin kinahanglanon nga ang tanan nga katawhan, alangay nga mga Nefinhon kag mga Lamanhon, magakapot sang mga hinganiban batok sa ila."},{"vNo":"12 ","txt":"Gani, ang tanan nga mga Lamanhon nga nahaylo sa Ginuo nakig-isa sa ila mga kauturan, ang mga Nefinhon, kag napilitan, para sa kaluwasan sang ila mga kabuhi kag sang ila mga kababayin-an kag sang ila mga anak, sa pagkapot sang mga hinganiban batok sadtong mga tulisan nga Gadianton, huo, kag subong man sa pagpapabilin sang ila mga kinamatarong, kag mga pribelihiyo sang ila simbahan kag sang ila pagsimba, kag ila pagkinaugalingon kag ila kahilwayan."},{"vNo":"13 ","txt":"Kag natabo ini, nga antes makalabay ining ika-napulo’g tatlo nga tuig ang mga Nefinhon nabutang sa katalagman sang lubos nga kalaglagan tungod sini nga inaway, nga nangin tuman kagrabe."},{"vNo":"14 ","txt":"Kag natabo ini, nga yadtong mga Lamanhon nga nakig-isa sa mga Nefinhon gin-isip sa tunga sang mga Nefinhon;"},{"vNo":"15 ","txt":"Kag ang ila pagpakamalaut ginkuha gikan sa ila, kag ang ila pamanit nangin maputi subong sang mga Nefinhon;"},{"vNo":"16 ","txt":"Kag ang ila mga pamatan-on kag ang ila mga anak nga babayi nangin tuman kaanyag, kag gin-isip sila sa tunga sang mga Nefinhon, kag gintawag nga mga Nefinhon. Kag sa sini natapos ang ika-napulo’g tatlo nga tuig."},{"vNo":"17 ","txt":"Kag natabo ini, sa pagsugod sang ika-napulo’g apat nga tuig, ang inaway sa tunga sang mga tulisan kag sang katawhan ni Nefi nagpadayon kag nangin tuman kagrabe; wala’y sapayan sini, ang katawhan ni Nefi nakaangkon sing pila ka bentaha batok sa mga tulisan, sa bagay nga napanabog nila sila pabalik pa-gwa sa ila mga kadutaan padulong sa mga kabukiran kag padulong sa ila likom nga mga duog."},{"vNo":"18 ","txt":"Kag subong sang nasiling na natapos ang ika-napulo’g apat nga tuig. Kag sa ika-napulo’g lima nga tuig nagsalakay sila batok sa katawhan ni Nefi; kag tungod sang pagkamalaut sang katawhan ni Nefi, kag sang ila madamo nga mga pagsinumpakil kag mga pagbinangig, ang mga tulisan nga Gadianton nakaangkon sing madamo nga mga bentaha batok sa ila."},{"vNo":"19 ","txt":"Kag subong sang nasiling na natapos ang ika-napulo’g lima nga tuig, kag subong sang nasiling na ang katawhan yara sa isa ka kahimtangan sang madamo nga mga kapipit-an; kag ang espada sang kalaglagan nagbitay sa ibabaw nila, sa bagay nga naghana na sila nga mapapas sini, kag ini tungod sang ila kalautan."}]}