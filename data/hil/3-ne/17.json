{"heading":"Gintulinan ni Jesus ang katawhan sa pagbinag-binag sang iya mga pulong kag magpangamuyo para sa paghangop—Ginpaayo niya ang ila mga masakiton—Nagpangamuyo sia para sa katawhan, nga nagagamit sang hinambalan nga indi masulat—Ang mga anghel nag-alagad kag ang kalayo naglikop sa ila magagmay nga mga kabataan. Mga 34 P.C.","prevAbbr":"3-ne","prevNo":16,"nextAbbr":"3-ne","nextNo":18,"chapterTitle":"3 Nefi 17","verses":[{"vNo":"1 ","txt":"Tan-awa, karon natabo ini, nga sang mahambal ni Jesus ining mga pulong nagtulok sia liwat palibot sa kadam-an, kag nagsiling sia sa ila: Yari karon, ang akon tion malapit na."},{"vNo":"2 ","txt":"Nasat-uman ko nga maluya kamo, nga indi ninyo mahangpan ang tanan ko nga mga pulong nga ginsugo ako sang Amay nga ihambal sa inyo sa sini nga tion."},{"vNo":"3 ","txt":"Gani, magpalauli kamo sa inyo mga puluy-an, kag binag-binagon ang mga butang nga akon ginsiling, kag magpangayo sa Amay, sa akon ngalan, agud inyo mahangpan, kag ihanda ang inyo mga kaisipan para sa buas, kag magakari ako liwat sa inyo."},{"vNo":"4 ","txt":"Apang karon makadto ako sa Amay, kag agud ipakita man ang akon kaugalingon sa nagkaladula nga mga tribo sang Israel, kay wala sila madula sa Amay, kay nahibal-an niya kon diin niya sila gindala."},{"vNo":"5 ","txt":"Kag natabo ini, nga sang makahambal si Jesus sing subong, ginpalibot niya liwat ang iya panulok sa kadam-an, kag nakita nga may mga luha sila, kag nagatulok sa iya sing tadlong nga daw buot nila nga pangayuon sa iya nga magpabilin sing diutay pa gid upod sa ila."},{"vNo":"6 ","txt":"Kag nagsiling sia sa ila: Yari karon, ang akon tagipusuon napuno sing kaluoy para sa inyo."},{"vNo":"7 ","txt":"May mga masakiton bala dira sa inyo? Dalha sila diri. May mga lupog bala kamo, ukon bulag, ukon piang, ukon pingkaw, ukon aruon, ukon mga naitos, ukon mga bungol, ukon mga may kon ano man nga sari sang ginaantos? Dalha sila diri kag paayuhon ko sila, kay naluoy ako sa inyo; ang akon tagipusuon napuno sang kaawa."},{"vNo":"8 ","txt":"Kay nasat-uman ko nga luyag ninyo nga ipakita ko sa inyo ang akon ginhimo sa inyo mga kauturan sa Jerusalem, kay nakita ko nga igo ang inyo pagtuo agud paayuhon ko kamo."},{"vNo":"9 ","txt":"Kag natabo ini, nga sang makahambal sia sing subong, ang bug-os nga kadam-an, dulungan nga nagpalapit, upod ang ila mga masakiton kag ang ila mga may ginaantos, kag ang ila mga lupog, kag upod ang ila mga bulag, kag upod ang ila mga apa, kag upod sila tanan nga may kon ano man nga sari sang ginaantos; kag ginpaayo niya sila ang tagsa-tagsa nga gindala palapit sa iya."},{"vNo":"10 ","txt":"Kag sila tanan, alangay sila nga mga ginpaayo kag sila nga mga wala sing masakit, nagyaub sa iya tiilan, kag nagsimba sa iya; kag kon ano kadamo ang mahimo nga makapalapit wala’y sapayan sang kadam-an naghalok sa iya mga tiil, sa bagay nga ginpaliguan nila ang iya mga tiil sang ila mga luha."},{"vNo":"11 ","txt":"Kag natabo ini, nga nagsugo sia nga dalhon nila palapit ang ila magagmay nga mga kabataan."},{"vNo":"12 ","txt":"Gani gindala nila ang ila magagmay nga mga kabataan kag ginpamutang sila sa duta palibot sa iya, kag si Jesus nagtindog sa tunga; kag ang kadam-an naghatag sing alagyan tubtob sila tanan nadala sa iya."},{"vNo":"13 ","txt":"Kag natabo ini, nga sang madala na sila tanan, kag si Jesus nagtindog sa tunga, ginsugo niya ang kadam-an nga magluhod sila sa duta."},{"vNo":"14 ","txt":"Kag natabo ini, nga sang makaluhod na sila sa duta, si Jesus naghibubun-ot sa iya kaugalingon, kag nagsiling: Amay, natublag ako tungod sang pagkamalaut sang katawhan sang panimalay sang Israel."},{"vNo":"15 ","txt":"Kag sang masiling niya ining mga pulong, sia man mismo nagluhod sa duta; kag yari karon nagpangamuyo sia sa Amay, kag ang mga butang nga iya ginpangamuyo indi masulat, kag ang kadam-an nagpamatuod nga nakabati sa iya."},{"vNo":"16 ","txt":"Kag sa amo nga paagi sila nagpamatuod: Ang mata wala pa gid nga mas-a nakakita, ukon man ang dulunggan nakabati, sang una, sang sapagkadako kag makahalangyag nga mga butang subong sang amon nakita kag nabatian nga ginahambal ni Jesus sa Amay;"},{"vNo":"17 ","txt":"Kag wala sing dila nga makahambal, ukon man mahimo nga masulat sang bisan sin-o nga tawo, ukon man mapanghunahuna sang mga tagipusuon sang mga tawo ang amo kadako kag makahalangyag nga mga butang nga amon alangay nga nakita kag nabatian nga ginpanghambal ni Jesus; kag wala sing isa nga makatungkad sang kalipay nga nagpuno sang amon mga kalag sa tion nga nabatian namon sia nga nagapangamuyo sa Amay para sa amon."},{"vNo":"18 ","txt":"Kag natabo ini, nga sang makatapos si Jesus sa pagpangamuyo sa Amay, nagtindog sia; apang sapagkadako sang kalipay sang kadam-an sa bagay nga nadaug sila."},{"vNo":"19 ","txt":"Kag natabo ini, nga si Jesus naghambal sa ila, kag ginpangabay sila sa pagtindog."},{"vNo":"20 ","txt":"Kag nagtindog sila gikan sa duta, kag nagsiling sia sa ila: Bulahan kamo tungod sang inyo pagtuo. Kag karon tan-awa, nalubos ang akon kalipay."},{"vNo":"21 ","txt":"Kag sang masiling niya ining mga pulong, naghibi sia, kag ang kadam-an nagpamatuod sini, kag kinuha niya ang ila magagmay nga mga kabataan, sing isa-isa, kag ginpakamaayo sila, kag nagpangamuyo sa Amay para sa ila."},{"vNo":"22 ","txt":"Kag sang nahimo na niya ini naghibi sia liwat;"},{"vNo":"23 ","txt":"Kag naghambal sia sa kadam-an, kag nagsiling sa ila: Tan-awa ang inyo magagmay nga mga kabataan."},{"vNo":"24 ","txt":"Kag samtang nagatulok sila sa pagtan-aw ginbayaw nila ang ila mga mata ayon sa langit, kag nakita nila nga ang kalangitan nabuksan, kag nakita nila ang mga anghel nga nagapanaog gikan sa langit nga daw yara sa tunga sang kalayo; kag nagpanaog sila kag ginpalibutan yadtong magagmay nga mga kabataan, kag napalibutan sila sang kalayo; kag ang mga anghel nag-alagad sa ila."},{"vNo":"25 ","txt":"Kag ang kadam-an nakakita kag nakabati kag nagpamatuod; kag nahibal-an nila nga ang ila pamatuod matuod kay sila tanan sa ila nakakita kag nakabati, ang tagsa ka tawo para sa iya kaugalingon; kag yara sila sa kadamuon nga mga duha ka libo kag lima ka gatos ka mga tawo; kag sila ginatapuan sang mga lalaki, mga babayi, kag mga kabataan."}]}