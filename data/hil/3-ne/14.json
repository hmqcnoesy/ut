{"heading":"Si Jesus nagsugo: Indi maghukom; magpangayo sa Dios; mag-andam sa di-matuod nga mga manalagna—Nagpanaad sia sang kaluwasan sa sadtong mga nagahimo sang kabubut-on sang Amay—Ipaanggid sa Mateo 7. Mga 34 P.C.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nefi 14","verses":[{"vNo":"1 ","txt":"Kag karon natabo ini, nga sang mahambal ni Jesus ining mga pulong nagliso sia liwat sa kadam-an, kag nagbukas liwat sang iya baba sa ila, nga nagasiling: Sa pagkamatuod, sa pagkamatuod, ginasiling ko sa inyo, Indi maghukom, agud indi kamo paghukman."},{"vNo":"2 ","txt":"Kay paagi sa amo nga paghukom nga kamo nagahukom, kamo pagahukman; kag paagi sa amo nga talaksan nga kamo nagatakos, ini amo man ang itakos sa inyo."},{"vNo":"3 ","txt":"Kag ngaa bala ginatan-aw mo ang puling nga yara sa mata sang imo utod, apang wala mo ginasapak ang balayanon nga yara sa imo kaugalingon nga mata?"},{"vNo":"4 ","txt":"Ukon anhon mo pagsiling sa imo utod: Pabay-i ako nga akon kuhaon ang puling sa imo mata—kag yari karon, may balayanon sa imo kaugalingon nga mata?"},{"vNo":"5 ","txt":"Ikaw nga salimpapaw, kuhaa anay ang balayanon gikan sa imo kaugalingon nga mata; kag nian makakita ka sing maathag sa pagkuha sang puling sa mata sang imo utod."},{"vNo":"6 ","txt":"Indi pag-ihatag inang balaan sa mga ido, ukon indi man pag-ipilak ang inyo mga perlas sa atubang sang mga baboy, kay basi tasakon nila ang mga ini sa idalom sang ila mga tiil, kag lisuan kamo kag usngabon."},{"vNo":"7 ","txt":"Magpangayo, kag ini igahatag sa inyo; magpangita, kag kamo makakita; magpanuktok, kag ini pagabuksan sa inyo."},{"vNo":"8 ","txt":"Kay ang tagsa-tagsa nga nagapangayo, magabaton; kag sia nga nagapangita, makakita; kag sa iya nga nagapanuktok, ini pagabuksan."},{"vNo":"9 ","txt":"Ukon ano nga sari sang tawo ang yara sa inyo, nga, kon ang iya anak mangayo sing tinapay, iya sia hatagan sing bato?"},{"vNo":"10 ","txt":"Ukon kon mangayo sia sing isda, iya sia hatagan sing man-og?"},{"vNo":"11 ","txt":"Kon kamo nian, bisan gani nga malain, makahibalo maghatag sing maayo nga mga dulot sa inyo mga anak, daw ano pa gid kamaayo nga mga butang ang ihatag sang inyo Amay nga yara sa langit sa ila nga nagapangayo sa iya?"},{"vNo":"12 ","txt":"Gani, ang tanan nga mga butang kon ano man nga buot ninyo nga himuon sang mga tawo sa inyo, amo man ang inyo himuon sa ila, kay ini amo ang layi kag ang mga manalagna."},{"vNo":"13 ","txt":"Magsulod kamo sa makitid nga gawang; kay masangkad ang gawang, kag malapad ang dalan, nga nagapadulong sa kalaglagan, kag madamo sila nga nagasulod sa sini;"},{"vNo":"14 ","txt":"Kay makitid ang gawang, kag masipot ang dalan, nga nagapadulong sa kabuhi, kag malaka sila nga nakatultol sini."},{"vNo":"15 ","txt":"Mag-andam sa di-matuod nga mga manalagna, nga nagapalapit sa inyo sa panapton sang karnero, apang sa sulod manunukob nga mga lobo sila."},{"vNo":"16 ","txt":"Makilala ninyo sila sa ila mga bunga. Nagapanguha bala ang mga tawo sang ubas sa mga talungon, ukon sang mga igos sa mga ragiwriw?"},{"vNo":"17 ","txt":"Sa amo man ang tagsa ka maayo nga kahoy nagadala sang maayo nga bunga; apang ang malain nga kahoy nagadala sang malain nga bunga."},{"vNo":"18 ","txt":"Ang maayo nga kahoy indi makadala sing malain nga bunga, ukon ang malain nga kahoy sing maayo nga bunga."},{"vNo":"19 ","txt":"Ang tagsa ka kahoy nga wala nagadala sing maayo nga bunga ginapulod, kag ginadap-ong sa kalayo."},{"vNo":"20 ","txt":"Gani, sa ila mga bunga inyo sila makilala."},{"vNo":"21 ","txt":"Indi ang tagsa-tagsa nga nagasiling sa akon, Ginuo, Ginuo, makasulod sa ginharian sang langit; kundi sia nga nagahimo sang kabubut-on sang akon Amay nga yara sa langit."},{"vNo":"22 ","txt":"Madamo ang magasiling sa akon sa sina nga adlaw: Ginuo, Ginuo, wala bala kami magpanagna sa imo ngalan, kag sa imo ngalan nagpanabog sang mga yawa, kag sa imo ngalan naghimo sang madamo nga mga buhat nga katingalahan?"},{"vNo":"23 ","txt":"Kag nian magapahayag ako sa ila: Wala gid ako makakilala sa inyo; magpalayo kamo sa akon, kamo nga nagahimo sang kalautan."},{"vNo":"24 ","txt":"Gani, kon sin-o man ang nagapamati sa sining mga hambalanon nakon kag nagahimo sang mga ini, ipaanggid ko sia sa isa ka tawo nga mainandamon, nga nagpatindog sang iya balay sa ibabaw sang isa ka bato—"},{"vNo":"25 ","txt":"Kag nagbundak ang ulan, kag nag-abot ang mga baha, kag naghuyop ang mga hangin, kag naghampak sa sina nga balay; kag wala ini mapukan, kay napasad ini sa ibabaw sang isa ka bato."},{"vNo":"26 ","txt":"Kag ang tagsa-tagsa nga nagapamati sa sining hambalanon nakon kag wala nagahimo sang mga ini igapaanggid sa isa ka tawo nga buang-buang, nga nagpatindog sang iya balay sa ibabaw sang balas—"},{"vNo":"27 ","txt":"Kag nagbundak ang ulan, kag nag-abot ang mga baha, kag naghuyop ang mga hangin, kag naghampak sa sina nga balay; kag napukan ini, kag dako ang pagkarumpag sini."}]}