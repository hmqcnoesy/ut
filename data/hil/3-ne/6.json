{"heading":"Ang mga Nefinhon nag-uswag—Ang bugal, manggad, kag katilingbanon nga pagbinahin-bahin nagtuhaw—Ang Simbahan ginwasak sang mga pagbinangig—Ginpangunahan ni Satanas ang katawhan sa hayag nga pagribok—Madamo nga mga manalagna ang nagwali sang paghinulsol kag ginpamatay—Ang mga nagpatay sa ila naghimbon sa pag-agaw sang gobyerno. Mga 26–30 P.C.","prevAbbr":"3-ne","prevNo":5,"nextAbbr":"3-ne","nextNo":7,"chapterTitle":"3 Nefi 6","verses":[{"vNo":"1 ","txt":"Kag karon natabo ini, nga ang katawhan sang mga Nefinhon nagbalalik tanan sa ila kaugalingon nga mga kadutaan sa ika-kaduhaan kag anum nga tuig, ang tagsa ka lalaki, upod ang iya panimalay, ang iya mga panong kag ang iya mga manara, ang iya mga kabayo kag ang iya kahayupan, kag tanan nga mga butang kon ano man nga ila."},{"vNo":"2 ","txt":"Kag natabo ini, nga wala nila maurot kaon ang tanan nila nga mga panigana; gani gindala nila upod sa ila ang tanan nga wala nila makaon, sang tanan nila nga uyas sang tagsa ka sahi, kag ang ila bulawan, kag ang ila pilak, kag tanan nila nga malahalon nga mga butang, kag nagbalalik sila sa ila kaugalingon nga mga kadutaan kag ila mga ginapanag-iyahan, alangay sa aminhan kag sa bagatnan, alangay sa duta pa-aminhan kag sa duta pa-bagatnan."},{"vNo":"3 ","txt":"Kag ginhatagan nila yadtong mga tulisan nga nagsulod sa isa ka kasugtanan sa pagbantay sang paghidaet sang kadutaan, nga maluyag sa pagpabilin nga mga Lamanhon, sang mga duta, suno sa ila kadamuon, agud may ila, paagi sa ila mga pagpangabudlay, nga makuhaan sang ila palangabuhian; kag sa amo nga paagi ginpaluntad nila ang paghidaet sa bug-os nga kadutaan."},{"vNo":"4 ","txt":"Kag nagsugod sila liwat sa pag-uswag kag sa pagmanggad; kag ang ika-kaduhaan kag anum kag pito nga mga tuig naglabay, kag may dako nga kahusayan sa kadutaan; kag naghimo sila sang ila mga layi suno sa pag-alalangay kag hustisya."},{"vNo":"5 ","txt":"Kag karon wala sing kon ano sa bug-os nga kadutaan nga makaupang sang katawhan gikan sa dalayon nga pag-uswag, luwas nga mahulog sila sa kalapasan."},{"vNo":"6 ","txt":"Kag karon si Gidgidoni, kag ang hukom nga si Laconeus, kag yadtong mga pinili nga mga tagpanguna, ang nagpaluntad sining dako nga paghidaet sa kadutaan."},{"vNo":"7 ","txt":"Kag natabo ini, nga may madamo nga mga dakbanwa nga ginpasad liwat, kag may madamo nga mga dakbanwa nga ginpangaayo."},{"vNo":"8 ","txt":"Kag may madamo nga mayor nga mga dalan nga ginpasad, kag madamo nga mga dalanon ang ginpanghimo, nga nagaangot sang isa ka dakbanwa sa isa ka dakbanwa, kag sang duta sa duta, kag sang duog sa duog."},{"vNo":"9 ","txt":"Kag subong sang nasiling na naglabay ang ika-kaduhaan kag walo nga tuig, kag ang katawhan nakaangkon sang dalayon nga paghidaet."},{"vNo":"10 ","txt":"Apang natabo ini, sa ika-kaduhaan kag siyam nga tuig may nagsugod nga pila ka mga pagsinuay sa tunga sang katawhan; kag ang pila naalsa sa bugal kag mga paghinambog tungod sang ila tuman kadako nga mga manggad, huo, bisan tubtob sa dako nga mga paghingabot;"},{"vNo":"11 ","txt":"Kay may madamo nga mga pumalatikang sa kadutaan, kag subong man madamo nga mga mananabang, kag madamo nga mga opisyal."},{"vNo":"12 ","txt":"Kag ang katawhan nagsugod nga makilal-an sa kahimtangan sang pangabuhi, suno sa ila mga manggad kag sa ila mga kahigayunan sa pagtuon; huo, may pila nga nangin ignorante tungod sang ila kaimulon, kag ang iban nagbaton sang dako nga tinun-an tungod sang ila mga manggad."},{"vNo":"13 ","txt":"May pila nga naalsa sa bugal, kag ang iban tuman kamapainubuson; may pila nga nagabalos sang paning-al sa paning-al, samtang may iban nga magabaton sang paning-al kag paghingabot kag tanan nga sari sang mga kapipit-an, kag indi magbalos kag magpasipala man, kundi nga mga mapainubuson kag mahinulsulon sa atubang sang Dios."},{"vNo":"14 ","txt":"Kag tungod sini nangin may isa ka dako nga di-pag-alalangay sa bug-os nga kadutaan, sa bagay nga ang simbahan nagsugod nga mawasak; huo, sa bagay nga sa ika-katluan nga tuig ang simbahan nawasak sa bug-os nga kadutaan luwas nga ini sa tunga sang pila ka mga Lamanhon nga nahaylo sa matuod nga pagtuluohan; kag indi sila magtaliwan gikan sa sini, kay sila mabakod, kag malig-on, kag di-malingkang, nga nakahanda upod ang bug-os nga kaukod sa pagtuman sang mga kasuguan sang Ginuo."},{"vNo":"15 ","txt":"Karon ang kabangdanan sining kalautan sang katawhan amo ini—si Satanas may dako nga gahum, sa pagsugyot sang katawhan sa paghimo sang tanan nga sari sang kalautan, kag sa pagpahabok sa ila sa bugal, nga nagasulay sa ila sa paghangad sang gahum, kag pagbulut-an, kag manggad, kag sang wala’y pulos nga mga butang sang kalibutan."},{"vNo":"16 ","txt":"Kag subong sang nasiling na ginganoy palayo ni Satanas ang mga tagipusuon sang katawhan sa paghimo sang tanan nga sari sang kalautan; gani nakaagom sila sang paghidaet sa sulod sang pila lamang ka tuig."},{"vNo":"17 ","txt":"Kag tungod sini, sa pagsugod sang ika-katluan nga tuig—ang katawhan nga gintugyan sa sulod sang isa ka malawig nga panahon nga ginaanod-anod sang mga pagsulay sang yawa bisan diin niya sila luyag nga dalhon, kag sa paghimo sang kon ano man nga kalautan nga luyag niya nga ila himuon—kag tungod sini sa pagsugod sining, ika-katluan nga tuig, yara sila sa isa ka kahimtangan sang makakulugmat nga pagkamalaut."},{"vNo":"18 ","txt":"Karon indi sila nakasala nga wala’y hinalung-ong, kay nahibal-an nila ang kabubut-on sang Dios nahanungod sa ila, kay gintudlo ini sa ila; gani hungod sila nga nagribok batok sa Dios."},{"vNo":"19 ","txt":"Kag karon sa mga inadlaw ini sadto ni Laconeus, nga anak ni Laconeus, kay si Laconeus amo ang nagkapot sang lingkuranan sang iya amay kag nagdumala sang katawhan sa sina nga tuig."},{"vNo":"20 ","txt":"Kag nagsugod nga may mga tawo nga ginbugnaan gikan sa langit kag ginpadala, nga nagatindog sa tunga sang katawhan sa bug-os nga kadutaan, nga nagawali kag nagasaksi sing maisog nahanungod sa mga sala kag mga kalautan sang katawhan, kag nagasaksi sa ila nahanungod sang pagtubos nga pagahimuon sang Ginuo para sa iya katawhan, ukon sa iban nga mga pulong, sang pagkabanhaw ni Cristo; kag nagsaksi sila sing maisog nahanungod sang iya kamatayon kag mga pag-antos."},{"vNo":"21 ","txt":"Karon may madamo sang katawhan nga tuman nga naakig tungod sadtong mga nagsaksi nahanungod sining mga butang; kag yadtong mga naakig kalabanan mga puno nga hukom, kag sila nga nangin mataas nga mga pari kag mga mananabang; huo, ang tanan sadtong mga mananabang nga naakig sa ila nga nagsaksi nahanungod sining mga butang."},{"vNo":"22 ","txt":"Karon wala sing mananabang ukon man hukom ukon mataas nga pari nga mahimo nga makaangkon sing gahum sa pagpamatbat sang bisan sin-o sang kamatayon luwas nga ang ila pamatbat ginpirmahan sang gobernador sang kadutaan."},{"vNo":"23 ","txt":"Karon may madamo sadtong mga nagsaksi nahanungod sang mga butang nga mahiangot kay Cristo nga nagsaksi sing maisog, nga ginpangdakop kag ginpamatbatan sang kamatayon sing likom sang mga hukom, agud nga ang kasayuran nahanungod sang ila kamatayon indi maglab-ot sa gobernador sang kadutaan tubtob nga pagkatapos sang ila kamatayon."},{"vNo":"24 ","txt":"Karon tan-awa, batok ini sa mga layi sang kadutaan, nga ang bisan sin-o nga tawo pagapamatbatan sang kamatayon luwas nga may gahum sila gikan sa gobernador sang kadutaan—"},{"vNo":"25 ","txt":"Gani isa ka yamo ang ginpasaka sa duta sang Zarahemla, sa gobernador sang kadutaan, batok sadtong mga hukom nga nagpamatbat sang mga manalagna sang Ginuo sing kamatayon, nga indi suno sa layi."},{"vNo":"26 ","txt":"Karon natabo ini, nga ginpangdakop sila kag gindala sa atubang sang hukom, agud hukman sang krimen nga ila nahimo, suno sa layi nga ginhatag sang katawhan."},{"vNo":"27 ","txt":"Karon natabo ini, nga yadtong mga hukom may madamo nga mga kaabyanan kag mga kahimataan; kag ang nabilin, huo, bisan halos tanan nga mga mananabang kag mataas nga mga pari, nagtililipon sang ila mga kaugalingon sing tingob, kag nakig-isa sa mga kahimataan sadtong mga hukom nga pagabistahon suno sa layi."},{"vNo":"28 ","txt":"Kag nagsulod sila sa isa ka kasugtanan ang isa upod sa isa, huo, bisan pasulod sinang kasugtanan nga ginhatag nila sang dumaan nga panahon, nga ang amo nga kasugtanan ginhatag kag ginpatuman sang yawa, sa pagpakig-isa batok sa tanan nga pagkamatarong."},{"vNo":"29 ","txt":"Gani nag-isa sila batok sa katawhan sang Ginuo, kag nagsulod sa isa ka kasugtanan sa paglaglag sa ila, kag sa pagluwas sadtong mga may sala sang pagpamatay gikan sa pagkahugakom sang hustisya, nga igapatuman na kuntani suno sa layi."},{"vNo":"30 ","txt":"Kag ginlapas nila ang layi kag ang mga kinamatarong sang ila pungsod; kag nakighisugot sila ang isa upod sa isa sa pagpatay sang gobernador, kag sa pagpapungko sang isa ka hari sa kadutaan, agud ang kadutaan indi na mangin hilway kundi mapaidalom sa mga hari."}]}