{"heading":"Ang Amay nagsaksi nahanungod sa iya Pinalangga nga Anak—Si Cristo nagpakita kag nagpahayag sang iya pagpasag-uli—Ginhikap sang katawhan ang mga agi sang pilas sa iya mga kamot kag mga tiil kag kilid—Nagsinggit sila sing Hosana—Ginpahamtang niya ang sulundan kag paagi sang pagbunyag—Ang espiritu sang pagbinaisay iya sang yawa—Ang doktrina ni Cristo amo nga ang mga tawo magpati kag magpabunyag kag magbaton sang Balaan nga Espiritu. Mga 34 P.C.","sectionHeading":"Si Jesucristo nagpakita sang iya kaugalingon sa katawhan ni Nefi, samtang nagatililipon sing tingob ang kadam-an sa dutang Bugana, kag nag-alagad sa ila; kag sa amo nga paagi ginpakita niya ang iya kaugalingon sa ila.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3 Nefi 11","verses":[{"vNo":"1 ","txt":"Kag karon natabo ini, nga may isa ka dako nga kadam-an nga nagtililipon sing tingob, sang katawhan ni Nefi, sa palibot sang templo nga yara sa dutang Bugana; kag nagakahayanghag sila kag nagakatingala ang isa sa isa, kag nagapakita ang isa sa isa sang dalagko kag makahalangyag nga pagbag-o nga natabo."},{"vNo":"2 ","txt":"Kag nagahinambalanay man sila nahanungod sining Jesucristo, nga kon kay sin-o ang timaan nahanungod sa iya kamatayon ginhatag."},{"vNo":"3 ","txt":"Kag natabo ini, nga samtang yara sila sa amo nga paghinambalanay ang isa sa isa, nakabati sila sing isa ka tingug nga daw naghalin ini sa langit; kag nanghulong-hulong sila sa palibot, kay wala nila mahangpi ang tingug nga ila nabatian; kag indi ini isa ka mabaris nga tingug, ukon man isa ka matunog nga tingug; apang, kag wala’y sapayan nga isa ini ka diutay nga tingug naglapos ini sa kaalibuturan nila nga nakabati, sa bagay nga wala sing bahin sang ila lawas nga wala mapauyog sini; huo, naglapos ini tubtob sa ila kalag mismo, kag nagtuga sang ila mga tagipusuon nga magdabdab."},{"vNo":"4 ","txt":"Kag natabo ini, nga sa liwat nabatian nila ang tingug, kag wala nila mahangpi ini."},{"vNo":"5 ","txt":"Kag sa liwat sa ikatlo nga tion nabatian nila ang tingug, kag ginbuksan ang ila mga dulunggan agud mabatian ini; kag ang ila mga mata natuon sa ginhalinan sadtong tingug; kag nagtulok sila sing tadlong ayon sa langit, sa diin naghalin ang tingug."},{"vNo":"6 ","txt":"Kag yari karon, sa ikatlo nga tion nahangpan nila ang tingug nga ila nabatian; kag ini nagsiling sa ila:"},{"vNo":"7 ","txt":"Yari karon ang akon Pinalangga nga Anak, nga sa iya nahamuot ako, nga sa iya ginhimaya ko ang akon ngalan—pamatii ninyo sia."},{"vNo":"8 ","txt":"Kag natabo ini, sang ila mahangpan gintuon nila liwat ang ila mga mata paibabaw sa langit; kag yari karon, nakita nila ang isa ka Lalaki nga nagapanaog gikan sa langit; kag napanaptan sia sang isa ka puti nga kunop; kag nagpanaog sia kag nagtindog sa tunga nila; kag ang mga mata sang bug-os nga kadam-an natuon sa iya, kag wala sila magpangahas sa pagbukas sang ila mga baba, bisan ang isa sa isa, kag wala makahibalo kon ano ang kahulugan sini, kay naghunahuna sila nga isa ka anghel ang nagpakita sa ila."},{"vNo":"9 ","txt":"Kag natabo ini, nga gin-untay niya ang iya kamot kag naghambal sa katawhan, nga nagasiling:"},{"vNo":"10 ","txt":"Yari karon, ako si Jesucristo, nga ang mga manalagna nagsaksi nga magaabot sa kalibutan."},{"vNo":"11 ","txt":"Kag yari karon, ako ang kapawa kag ang kabuhi sang kalibutan; kag nag-inom ako gikan sa sinang mapait nga kupa nga ginhatag sa akon sang Amay, kag ginhimaya ang Amay sa pagdala sa akon kaugalingon sang mga sala sang kalibutan, nga sa sini gin-antos ko ang kabubut-on sang Amay sa tanan nga mga butang gikan sa ginsuguran."},{"vNo":"12 ","txt":"Kag natabo ini, nga sang mahambal ni Jesus ining mga pulong ang bug-os nga kadam-an nagkalatumba sa duta; kay nadumduman nila nga ginpanagna sa tunga nila nga si Cristo magapakita sang iya kaugalingon sa ila pagkatapos sang iya pagkayab sa langit."},{"vNo":"13 ","txt":"Kag natabo ini, nga ang Ginuo naghambal sa ila nga nagasiling:"},{"vNo":"14 ","txt":"Bangon kag magpalapit sa akon, agud inyo makab-ot sang inyo mga kamot ang akon kilid, kag agud inyo man mahikap ang mga agi sang mga lansang sa akon mga kamot kag sa akon mga tiil, agud inyo mahibal-an nga ako ang Dios sang Israel, kag ang Dios sang bug-os nga duta, kag ginpatay tungod sang mga sala sang kalibutan."},{"vNo":"15 ","txt":"Kag natabo ini, nga ang kadam-an nagpalapit, kag ginkab-ot ang ila mga kamot sa iya kilid, kag ginhikap ang mga agi sang mga lansang sa iya mga kamot kag sa iya mga tiil; kag ini ila ginhimo, nga nagapalapit sing tinag-isaisa tubtob nga ang tanan nakapalapit, kag nakita sa ila mga mata kag nahikap sang ila mga kamot, kag nahibal-an sing pat-od kag nagpamatuod, nga amo ini sia, nga ginsulat sang mga manalagna, nga magakari."},{"vNo":"16 ","txt":"Kag sang makapalapit na sila tanan kag nakasaksi para sa ila mga kaugalingon, nagsinggit sila sing dulungan, nga nagasiling:"},{"vNo":"17 ","txt":"Hosana! Bulahan ang ngalan sang Labing Mataas nga Dios! Kag naghalapa sila sa tiilan ni Jesus, kag nagsimba sa iya."},{"vNo":"18 ","txt":"Kag natabo ini, nga naghambal sia kay Nefi (kay si Nefi yara sa tunga sang kadam-an) kag ginsugo niya sia nga magpalapit sia."},{"vNo":"19 ","txt":"Kag si Nefi nagtindog kag nagpalapit, kag nagyaub sang iya kaugalingon sa atubang sang Ginuo kag naghalok sa iya mga tiil."},{"vNo":"20 ","txt":"Kag ginsugo sia sang Ginuo nga magbangon sia. Kag nagbangon sia kag nagtindog sa iya atubang."},{"vNo":"21 ","txt":"Kag ang Ginuo nagsiling sa iya: Ginahatagan ko ikaw sing gahum nga pagabunyagan mo ining katawhan kon magakayab na ako liwat pa-langit."},{"vNo":"22 ","txt":"Kag sa liwat ang Ginuo nagtawag sang iban, kag nagsiling sa ila sing amo man; kag ginhatagan niya sila sing gahum sa pagbunyag. Kag nagsiling sia sa ila: Sa amo sini nga paagi kamo magabunyag; kag mangin wala sing mga pagsinuay sa tunga ninyo."},{"vNo":"23 ","txt":"Sa pagkamatuod ginasiling ko sa inyo, nga kon sin-o man ang magahinulsol sang iya mga sala paagi sa inyo mga pulong, kag maluyag nga magpabunyag sa akon ngalan, sa sini nga paagi kamo magabunyag sa ila—Yari karon, magalusong kamo kag magatindog sa tubig, kag sa akon ngalan pagabunyagan ninyo sila."},{"vNo":"24 ","txt":"Kag karon tan-awa, amo ini ang mga pulong nga inyo igahambal, nga ginatawag sila sa ngalan, nga nagasiling:"},{"vNo":"25 ","txt":"Sa pagbulut-an nga ginhatag sa akon ni Jesucristo, ginabunyagan ko ikaw sa ngalan sang Amay, kag sang Anak, kag sang Balaan nga Espiritu. Amen."},{"vNo":"26 ","txt":"Kag nian, itugmaw ninyo sila sa tubig, kag ipabutwa liwat gikan sa tubig."},{"vNo":"27 ","txt":"Kag sa sini nga paagi magabunyag kamo sa akon ngalan; kay yari karon, sa pagkamatuod ginasiling ko sa inyo, nga ang Amay, kag ang Anak, kag ang Balaan nga Espiritu isa; kag ako yara sa Amay, kag ang Amay yari sa akon, kag ang Amay kag Ako isa."},{"vNo":"28 ","txt":"Kag suno sa akon ginsugo sa inyo sa amo nga paagi kamo magabunyag. Kag mangin wala sing mga pagsinuay sa tunga ninyo, subong sang nangin amo sadto; ukon wala man sing mga pagsinuay sa tunga ninyo nahanungod sa mga bahin sang akon doktrina, subong sang nangin amo sadto."},{"vNo":"29 ","txt":"Kay sa pagkamatuod, sa pagkamatuod ginasiling ko sa inyo, sia nga may espiritu sang pagbinaisay indi sa akon, kundi iya sang yawa, nga amo ang amay sang pagbinaisay, kag ginasugyot niya ang mga tagipusuon sang mga tawo sa pagpakigbais nga may kaakig, ang isa batok sa isa."},{"vNo":"30 ","txt":"Yari karon, indi amo ini ang akon doktrina, nga sugyuton ang mga tagipusuon sang mga tawo sa kaakig, ang isa batok sa isa; kundi amo ini ang akon doktrina, nga ang subong nga mga butang pagadulaon."},{"vNo":"31 ","txt":"Yari karon, sa pagkamatuod, sa pagkamatuod, ginasiling ko sa inyo, ipahayag ko sa inyo ang akon doktrina."},{"vNo":"32 ","txt":"Kag amo ini ang akon doktrina, kag amo ini ang doktrina nga ginhatag sang Amay sa akon; kag nagapamatuod ako nahanungod sa Amay, kag ang Amay nagapamatuod nahanungod sa akon, kag ang Balaan nga Espiritu nagapamatuod nahanungod sa Amay kag sa akon; kag nagapamatuod ako nga ginasugo sang Amay ang tanan nga mga tawo, bisan diin, sa paghinulsol kag magpati sa akon."},{"vNo":"33 ","txt":"Kag kon sin-o man ang magapati sa akon, kag mabunyagan, ang amo man maluwas; kag amo ini sila ang magapanubli sang ginharian sang Dios."},{"vNo":"34 ","txt":"Kag kon sin-o man ang indi magpati sa akon, kag wala mabunyagi, pagapakamalauton."},{"vNo":"35 ","txt":"Sa pagkamatuod, sa pagkamatuod, ginasiling ko sa inyo, nga amo ini ang akon doktrina, kag ginapamatud-an ko ini gikan sa Amay; kag kon sin-o man ang magapati sa akon magapati man sa Amay; kag sa iya ang Amay magapamatuod nahanungod sa akon, kay duawon niya sia paagi sa kalayo kag paagi sa Balaan nga Espiritu."},{"vNo":"36 ","txt":"Kag sa amo nga paagi ang Amay magapamatuod nahanungod sa akon, kag ang Balaan nga Espiritu magapamatuod sa iya nahanungod sa Amay kag sa akon; kay ang Amay, kag ako, kag ang Balaan nga Espiritu isa."},{"vNo":"37 ","txt":"Kag sa liwat ginasiling ko sa inyo, kinahanglan gid kamo nga maghinulsol, kag mangin subong sang isa ka bata nga diutay, kag magpabunyag sa akon ngalan, ukon indi gid kamo nga mas-a makabaton sining mga butang."},{"vNo":"38 ","txt":"Kag sa liwat ginasiling ko sa inyo, nga kinahanglan gid kamo nga maghinulsol, kag magpabunyag sa akon ngalan, kag mangin subong sang isa ka bata nga diutay, ukon indi gid kamo nga mas-a makapanubli sang ginharian sang Dios."},{"vNo":"39 ","txt":"Sa pagkamatuod, sa pagkamatuod, ginasiling ko sa inyo, nga amo ini ang akon doktrina, kag kon sin-o man ang magapasad sa sini magapasad sa akon bato, kag ang mga gawang sang impiyerno indi makapangibabaw batok sa ila."},{"vNo":"40 ","txt":"Kag kon sin-o man ang magapahayag sing kapin ukon kulang sangsa sini, kag magatukod sini nga bilang akon doktrina, ang amo man nagahalin sa malain, kag wala mapasad sa akon bato; kundi nagapasad sia sa balas nga sadsaran, kag ang mga gawang sang impiyerno nagatindog nga bukas agud batunon ang amo kon mag-abot ang mga baha kag ang mga hangin magahampak sa ila."},{"vNo":"41 ","txt":"Gani, lakat sa sining katawhan, kag ipahayag ang mga pulong nga akon ginhambal, tubtob sa mga ukbong sang duta."}]}