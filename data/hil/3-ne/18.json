{"heading":"Ginsugdan ni Jesus ang sakramento sa tunga sang mga Nefinhon—Ginsugo sila sa pagpangamuyo sing dalayon sa iya ngalan—Yadtong mga nagakaon sang iya unod kag nagainom sang iya dugo nga di-takos ginapakamalaut—Ang mga gintutun-an ginhatagan sing gahum sa paghatag sang Balaan nga Espiritu. Mga 34 P.C.","prevAbbr":"3-ne","prevNo":17,"nextAbbr":"3-ne","nextNo":19,"chapterTitle":"3 Nefi 18","verses":[{"vNo":"1 ","txt":"Kag natabo ini, nga ginsugo ni Jesus ang iya mga gintutun-an nga magdala sila sing pila ka tinapay kag alak sa iya."},{"vNo":"2 ","txt":"Kag samtang naglakat sila sa pagkuha sang tinapay kag alak, ginsugo niya ang kadam-an nga magpulongko ang ila mga kaugalingon sa duta."},{"vNo":"3 ","txt":"Kag sang mag-abot ang mga gintutun-an nga may dala nga tinapay kag alak, nagkuha sia sang tinapay kag ginsipad-sipad kag ginpakamaayo ini; kag ginhatagan niya ang mga gintutun-an kag ginsugo nga magkaon sila."},{"vNo":"4 ","txt":"Kag sang makakaon sila kag nabusog, nagsugo sia nga ila hatagan ang kadam-an."},{"vNo":"5 ","txt":"Kag sang makakaon ang kadam-an kag nabusog, nagsiling sia sa mga gintutun-an: Yari karon, may isa nga igatangdo sa tunga ninyo, kag sa iya ihatag ko ang gahum nga magasipad-sipad sia sang tinapay kag pakamaayuhon ini kag ihatag ini sa katawhan sang akon simbahan, sa tanan sadtong magapati kag magapabunyag sa akon ngalan."},{"vNo":"6 ","txt":"Kag ini dalayon ninyo nga bantayan sa paghimo, bisan subong sang akon ginhimo, bisan subong sang pagsipad-sipad ko sang tinapay kag pagpakamaayo sini kag paghatag sini sa inyo."},{"vNo":"7 ","txt":"Kag ini inyo himuon bilang pagpanumdom sang akon lawas, nga akon ginpakita sa inyo. Kag ini mangin isa ka panaksihon sa Amay nga inyo ako dalayon nga ginadumdom. Kag kon inyo ako dalayon nga ginadumdom inyo maangkon ang akon Espiritu sa pag-upod sa inyo."},{"vNo":"8 ","txt":"Kag natabo ini, nga sang masiling niya ining mga pulong, ginsugo niya ang iya mga gintutun-an nga magkuha sila sang alak gikan sa kupa kag mag-inom sini, kag nga hatagan man nila ang kadam-an agud makainom sila sini."},{"vNo":"9 ","txt":"Kag natabo ini, nga ginhimo nila ang amo, kag nag-inom sini kag nabusog; kag ginhatagan nila ang kadam-an, kag nag-inom sila kag sila nabusog."},{"vNo":"10 ","txt":"Kag sang mahimo na ini sang mga gintutun-an, si Jesus nagsiling sa ila: Bulahan kamo tungod sining butang nga inyo ginhimo, kay amo ini ang pagtuman sang akon mga kasuguan, kag ini nagasaksi sa Amay nga handa kamo sa paghimo sinang akon ginsugo sa inyo."},{"vNo":"11 ","txt":"Kag ini dalayon ninyo nga himuon sa sadtong mga nagahinulsol kag nabunyagan sa akon ngalan; kag inyo ini himuon bilang pagpanumdom sang akon dugo, nga akon ginpaagay para sa inyo, agud kamo makasaksi sa Amay nga dalayon ninyo ako nga ginadumdom. Kag kon inyo ako dalayon nga ginadumdom inyo maangkon ang akon Espiritu sa pag-upod sa inyo."},{"vNo":"12 ","txt":"Kag ginahatagan ko kamo sing isa ka kasuguan nga inyo pagahimuon ining mga butang. Kag kon inyo dalayon nga himuon ining mga butang bulahan kamo, kay napasad kamo sa akon bato."},{"vNo":"13 ","txt":"Apang kon sin-o man sa tunga ninyo ang magahimo sing kapin ukon kulang sangsa mga ini wala mapasad sa akon bato, kundi napasad sa isa ka balas nga sadsaran; kag kon magbundak ang ulan, kag mag-abot ang mga baha, kag maghuyop ang mga hangin, kag maghampak sa ila, mapukan sila, kag ang mga gawang sang impiyerno nakahanda nga bukas sa pagbaton sa ila."},{"vNo":"14 ","txt":"Gani bulahan kamo kon inyo tumanon ang akon mga kasuguan, nga ginsugo sa akon sang Amay nga ihatag ko sa inyo."},{"vNo":"15 ","txt":"Sa pagkamatuod, sa pagkamatuod, ginasiling ko sa inyo, kinahanglan gid kamo nga mag-aligmat kag magpangamuyo sing dalayon, kay basi sulayon kamo sang yawa, kag maganoy kamo palayo nga bihag niya."},{"vNo":"16 ","txt":"Kag subong sang akon pagpangamuyo sa tunga ninyo sa amo man magapangamuyo kamo sa akon simbahan, sa tunga sang akon katawhan nga nagahinulsol kag nabunyagan sa akon ngalan. Yari karon ako ang kapawa; nagpahamtang ako sang halimbawa para sa inyo."},{"vNo":"17 ","txt":"Kag natabo ini, nga sang mahambal ni Jesus ining mga pulong sa iya mga gintutun-an, nagliso sia liwat sa kadam-an kag nagsiling sa ila:"},{"vNo":"18 ","txt":"Yari karon, sa pagkamatuod, sa pagkamatuod, ginasiling ko sa inyo, kinahanglan gid kamo nga mag-aligmat kag magpangamuyo sing dalayon kay basi makasulod kamo sa pagsulay; kay luyag kamo nga angkunon ni Satanas, agud maayag niya kamo subong sang trigo."},{"vNo":"19 ","txt":"Gani kinahanglan gid kamo nga magpangamuyo sing dalayon sa Amay sa akon ngalan;"},{"vNo":"20 ","txt":"Kag kon ano man ang inyo pangayuon sa Amay sa akon ngalan, nga amo ang husto, nga nagapati nga kamo makabaton, yari karon ini igahatag sa inyo."},{"vNo":"21 ","txt":"Magpangamuyo sa inyo mga panimalay sa Amay, dalayon sa akon ngalan, agud ang inyo mga asawa kag ang inyo mga anak pakamaayuhon."},{"vNo":"22 ","txt":"Kag yari karon, magatililipon kamo sing tingob sa masunson; kag indi ninyo pagdumilian ang bisan sin-o nga tawo gikan sa pag-upod sa inyo kon kamo magatililipon sing tingob, kundi tugutan sila nga mag-upod sila sa inyo kag indi sila pagdumilian;"},{"vNo":"23 ","txt":"Sa tigaylo magapangamuyo kamo para sa ila, kag indi sila pagpanabugon; kag kon ugaling man mag-upod sila sa inyo sing masunson magapangamuyo kamo para sa ila sa Amay, sa akon ngalan."},{"vNo":"24 ","txt":"Gani, ipataas ang inyo mga suga agud mag-iwag ini sa kalibutan. Yari karon ako ang suga nga inyo igapataas—inang inyo nakita nga akon ginahimo. Yari karon inyo nakita nga nagpangamuyo ako sa Amay, kag kamo tanan nakasaksi."},{"vNo":"25 ","txt":"Kag inyo nakita nga nagsugo ako nga wala sing isa sa inyo nga magpalayo, kundi sa tigaylo nagsugo nga magpalapit kamo sa akon, agud inyo mahikap kag makita; ang amo man inyo himuon sa kalibutan; kag kon sin-o man ang magalapas sining kasuguan nagatugot sang iya kaugalingon nga maganoy sa pagsulay."},{"vNo":"26 ","txt":"Kag karon natabo ini, nga sang mahambal ni Jesus ining mga pulong, ginliso niya liwat ang iya mga mata sa mga gintutun-an nga iya pinili, kag nagsiling sa ila:"},{"vNo":"27 ","txt":"Yari karon sa pagkamatuod, sa pagkamatuod, ginasiling ko sa inyo, ginahatagan ko kamo sang isa pa ka kasuguan, kag nian kinahanglan gid nga magkadto na ako sa akon Amay agud matuman ko ang iban pa nga mga kasuguan nga iya ginhatag sa akon."},{"vNo":"28 ","txt":"Kag karon tan-awa, amo ini ang kasuguan nga akon ginahatag sa inyo, nga indi ninyo pagtugutan ang bisan sin-o nga hungod nga mag-ambit sang akon unod kag dugo nga di-takos, kon kamo magpanagtag sini;"},{"vNo":"29 ","txt":"Kay kon sin-o man ang magakaon kag magainom sang akon unod kag dugo nga di-takos magakaon kag magainom sing pagkamalaut sa iya kalag; gani kon inyo nahibal-an nga ang isa ka tawo di-takos nga magakaon kag magainom sang akon unod kag dugo dumilian ninyo sia."},{"vNo":"30 ","txt":"Wala’y sapayan sini, indi ninyo sia pagtabugon gikan sa tunga ninyo, sa tigaylo alagaran ninyo sia kag magpangamuyo sa Amay para sa iya, sa akon ngalan; kag kon ugaling man nga magahinulsol sia kag mabunyagan sa akon ngalan, nian abi-abihon ninyo sia, kag hatagan sia sang akon unod kag dugo."},{"vNo":"31 ","txt":"Apang kon indi sia maghinulsol indi sia pag-isipon sa tunga sang akon katawhan, agud nga indi niya mahalitan ang akon katawhan, kay yari karon nakilal-an ko ang akon mga karnero, kag naisip sila."},{"vNo":"32 ","txt":"Wala’y sapayan sini, indi ninyo sia pagtabugon pa-gwa sa inyo mga sinagoga, ukon sa inyo mga duog nga alampuan, kay sa mga subong nila magapadayon kamo sa pag-alagad; kay wala kamo makapakot nga basi magabalik sila kag magahinulsol, kag magakari sa akon nga may bug-os nga katuyuan sang tagipusuon, kag paayuhon ko sila; kag kamo ang mangin paagi sa pagdala sang kaluwasan sa ila."},{"vNo":"33 ","txt":"Gani, tumana ining mga hambalanon nga akon ginasugo sa inyo agud indi kamo mapaidalom sa paghukom; kay kailo sa iya nga sang Amay pagahukman."},{"vNo":"34 ","txt":"Kag ginahatagan ko kamo sining mga kasuguan tungod sang mga pagsinuay sa tunga ninyo sadto. Kag bulahan kamo kon wala kamo sing mga pagsinuay sa tunga ninyo."},{"vNo":"35 ","txt":"Kag karon makadto ako sa Amay, sanglit kinahanglanon nga magakadto ako sa Amay bangod sa inyo."},{"vNo":"36 ","txt":"Kag natabo ini, nga sang makatapos si Jesus sining mga hambalanon, gintandog niya sang iya kamot ang mga gintutun-an nga iya pinili, sing isa-isa, bisan tubtob nga natandog niya sila tanan, kag naghambal sa ila samtang ginatandog niya sila."},{"vNo":"37 ","txt":"Kag ang kadam-an wala makabati sang mga pulong nga iya ginhambal, gani wala sila magpamatuod; apang ang mga gintutun-an nagpamatuod nga ginhatagan niya sila sing gahum sa paghatag sang Balaan nga Espiritu. Kag ipakita ko sa inyo pagkatapos sini nga ining panaksihon matuod."},{"vNo":"38 ","txt":"Kag natabo ini, nga sang matandog na sila tanan ni Jesus, may nagtuhaw nga isa ka panganod kag naglandong sa kadam-an sa bagay nga indi nila makita si Jesus."},{"vNo":"39 ","txt":"Kag samtang ginalandungan sila nagtaliwan sia gikan sa ila, kag nagkayab pa-langit. Kag ang mga gintutun-an nakakita kag nagpamatuod nga nagkayab sia liwat pa-langit."}]}