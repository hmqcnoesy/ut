{"heading":"Ginlutos sang mga kasuldadohan nga Nefinhon ang mga tulisan nga Gadianton—Napatay si Gidianhi, kag ang nagbulos sa iya nga si Zemnarias, ginbitay—Gindayaw sang mga Nefinhon ang Ginuo tungod sang ila mga kadalag-an. Mga 19–22 P.C.","prevAbbr":"3-ne","prevNo":3,"nextAbbr":"3-ne","nextNo":5,"chapterTitle":"3 Nefi 4","verses":[{"vNo":"1 ","txt":"Kag natabo ini, nga sa hingapusan nga bahin sang ika-napulo’g walo nga tuig yadtong mga kasuldadohan sang mga tulisan naghanda para sa inaway, kag nagsugod sa pagdulhog kag sa pagsinalida gikan sa mga kabakuloran, kag gikan sa mga kabukiran, kag sa mga kamingawan, kag sa ila mga pamakod, kag sa ila likom nga mga duog, kag nagsugod sa pagpanag-iya sang mga duta, alangay nga yara sa duta sa bagatnan kag yara sa duta sa aminhan, kag nagsugod sa pagpanag-iya sang tanan nga mga kadutaan nga ginpamayaan sang mga Nefinhon, kag sang mga dakbanwa nga ginbiyaan nga mamingaw."},{"vNo":"2 ","txt":"Apang yari karon, wala sing mga sapat nga ilahas ukon mga alayamon sa sadtong mga duta nga ginpamayaan sang mga Nefinhon, kag wala sing mga alayamon para sa mga tulisan luwas nga ini sa mga kamingawan."},{"vNo":"3 ","txt":"Kag ang mga tulisan indi mabuhi luwas nga ini sa kamingawan, tungod sang kakulang sang pagkaon; kay ang mga Nefinhon nagbiya sang ila mga duta nga mamingaw, kag ginpanipon ang ila mga panong kag ang ila mga manara kag ang tanan nila nga pagkabutang, kag yara sila sa isa ka grupo."},{"vNo":"4 ","txt":"Gani, wala sing kahigayunan para sa mga tulisan sa pagpang-ati kag sa pagpanguha sang pagkaon, luwas nga ini amo ang pagsalakay sa isa ka hayag nga inaway batok sa mga Nefinhon; kag ang mga Nefinhon nga yara sa isa ka grupo, kag may tuman kadako nga kadamuon, kag nakahupot para sa ila mga kaugalingon sing mga panigana, kag mga kabayo kag mga kahayupan, kag mga panong sang tagsa ka sahi, agud mabuhi sila sa sulod sang pito ka tuig, nga sa amo nga panahon naglaum sila sa pagpapas sang mga tulisan gikan sa kadaygan sang kadutaan; kag sa sini naglabay ang ika-napulo’g walo nga tuig."},{"vNo":"5 ","txt":"Kag natabo ini, nga sa ika-napulo’g siyam nga tuig nabinag-binag ni Gidianhi nga kinahanglanon nga magalakat sia sa pagpakig-away batok sa mga Nefinhon, kay wala na sing paagi nga mabuhi sila luwas nga ini sa pagpang-ati kag pagpangawat kag pagpamatay."},{"vNo":"6 ","txt":"Kag wala sila magpangahas sa paglapta sang ila mga kaugalingon sa kadaygan sang kadutaan agud nga makapananom sila sing uyas, kay basi magasalakay sa ila ang mga Nefinhon kag pamatyon sila; gani naghatag si Gidianhi sang kasuguan sa iya mga kasuldadohan nga sa sini nga tuig magataklad sila sa pagpakig-away batok sa mga Nefinhon."},{"vNo":"7 ","txt":"Kag natabo ini, nga nagtaklad sila sa pagpakig-away; kag ini sa ikan-um nga bulan; kag yari karon, dako kag makakulugmat ang adlaw nga nagtaklad sila sa pagpakig-away; kag nawagkosan sila suno sa pamaagi sang mga tulisan; kag may panit sila sang karnero nga nawagkos sa ila hawak, kag nalugom ang mga ini sa dugo, kag ang ila mga ulo kiniskisan, kag may mga panaming sila sa ulo; kag dako kag makakulugmat ang dagway sang mga kasuldadohan ni Gidianhi, tungod sang ila hinganib, kag tungod sang ila pagkalugom sa dugo."},{"vNo":"8 ","txt":"Kag natabo ini, nga ang mga kasuldadohan sang mga Nefinhon, sang makita nila ang dagway sang kasuldadohan ni Gidianhi, nagkalatumba tanan sa duta, kag nagbayaw sang ila mga pagtuaw sa Ginuo nga ila Dios, nga kaluoyan niya sila kag luwason sila gikan sa mga kamot sang ila mga kaaway."},{"vNo":"9 ","txt":"Kag natabo ini, nga sang makita ini sang mga kasuldadohan ni Gidianhi nagsugod sila sa pagsininggit sa isa ka mabaskog nga tingug, tungod sang ila kalipay, kay naghunahuna sila nga ang mga Nefinhon nagkalatumba sa kahadlok tungod sang kakugmat sa ila mga kasuldadohan."},{"vNo":"10 ","txt":"Apang sa sini nga butang napaslawan sila, kay ang mga Nefinhon wala mahadlok sa ila; kundi nga nagkahadlok sila sa ila Dios kag nag-ampo sa iya para sa pangamlig; gani, sang magdalasa sa ila ang mga kasuldadohan ni Gidianhi nakahanda sila sa pagsugata sa ila; huo, sa kusog sang Ginuo gin-atubang nila sila."},{"vNo":"11 ","txt":"Kag ang inaway nagsugod sa sining ikan-um nga bulan; kag dako kag makakulugmat ang inaway nga ini, huo, dako kag makakulugmat ang pagpinatyanay nga ini, sa bagay nga wala pa gid nga mas-a sing nahibal-an nga subong kadako nga pagpinatyanay sa tunga sang tanan nga katawhan ni Lehi halin sang pagbiya niya sa Jerusalem."},{"vNo":"12 ","txt":"Kag wala’y sapayan sang mga pagpamahog kag mga panumpa nga ginhimo ni Gidianhi, yari karon, ginlutos sila sang mga Nefinhon, sa bagay nga nag-isol sila gikan sa ila atubang."},{"vNo":"13 ","txt":"Kag natabo ini, nga nagmando si Gidgidoni nga panglagson sila sang iya mga kasuldadohan tubtob sa mga dulonan sang kamingawan, kag nga indi nila pagkaluoyan ang bisan sin-o nga mahulog sa ila mga kamot sa dalanon; kag sa sini ginpanglagas nila sila kag ginpamatay sila, tubtob sa mga dulonan sang kamingawan, bisan tubtob nga natuman nila ang kasuguan ni Gidgidoni."},{"vNo":"14 ","txt":"Kag natabo ini, nga si Gidianhi, nga nagtindog kag nagpakig-away sing may kaisog, ginlagas samtang sia nagapalagyo; kag sanglit kapoy tungod sang iya tuman nga pagpakig-away nalambot sia kag ginpatay. Kag amo ini ang katapusan ni Gidianhi nga tulisan."},{"vNo":"15 ","txt":"Kag natabo ini, nga ang mga kasuldadohan sang mga Nefinhon nagbalalik liwat sa ila duog sang pangamlig. Kag natabo ini, nga ining ika-napulo’g siyam nga tuig naglabay, kag ang mga tulisan wala na liwat magsalakay sa pagpakig-away; ukon wala man sila magbalik liwat sa ika-kaduhaan nga tuig."},{"vNo":"16 ","txt":"Kag sa ika-kaduhaan kag isa nga tuig wala sila magtaklad sa pagpakig-away, apang nagtaklad sila sa tanan nga mga kiliran agud palibutan ang katawhan ni Nefi; kay naghunahuna sila nga kon lambatan nila ang katawhan ni Nefi gikan sa ila mga kadutaan, kag sirhan sila sa tagsa ka kiliran, kag kon lambatan sila gikan sa tanan nila nga pang-gwa nga mga pribelihiyo, nga mahimo nila nga matuga ang pagpaampo sa ila suno sa ila mga luyag."},{"vNo":"17 ","txt":"Karon nagpili sila para sa ila mga kaugalingon sang isa pa ka tagpanguna, nga ang ngalan amo si Zemnarias; gani si Zemnarias yadtong nagpatuga nga ining pagpalibot mahanabo."},{"vNo":"18 ","txt":"Apang yari karon, nangin isa ini ka bentaha para sa mga Nefinhon; kay indi mahimo sang mga tulisan ang magpalibot sa igo nga kalawigon agud makaangkon sing epekto sa mga Nefinhon, tungod sang ila madamo nga panigana nga ila ginpain,"},{"vNo":"19 ","txt":"Kag tungod sang kaiwat sang mga panigana sa tunga sang mga tulisan; kay yari karon, wala gid sing ila luwas nga ini karne para sa ila pagkaon, nga ang amo nga karne ila pa ginkuha sa kamingawan;"},{"vNo":"20 ","txt":"Kag natabo ini, nga ang mga sapat nga ilahas nangin maiwat sa kamingawan sa bagay nga ang mga tulisan naghana na nga magkalamatay sa gutom."},{"vNo":"21 ","txt":"Kag ang mga Nefinhon dalayon nga nagabaktas pa-gwa sa adlaw kag sa gab-i, kag nagasalakay sa ila mga kasuldadohan, kag nagapamatay sa ila sa mga linibo kag sa mga linaksa."},{"vNo":"22 ","txt":"Kag tungod sini, nangin handum sang katawhan ni Zemnarias ang mag-isol sa ila plano, tungod sang dako nga kalaglagan nga nagtupa sa ila sa gab-i kag sa adlaw."},{"vNo":"23 ","txt":"Kag natabo ini, nga si Zemnarias naghatag sing mando sa iya katawhan nga mag-untat sila sang ila mga kaugalingon sa pagpalibot, kag magbaktas padulong sa pinakamalayo nga bahin sang kadutaan pa-aminhan."},{"vNo":"24 ","txt":"Kag karon, si Gidgidoni nga nakasayod sang ila plano, kag nakahibalo sang ila kahuyangan tungod sang kakulang sang pagkaon, kag sang tuman kadako nga kamatay nga nahimo sa tunga nila, gani ginpadala niya ang iya mga kasuldadohan sa tion sang kagab-ihon, kag ginlambatan ang alagyan sang ila pag-isol, kag ginpahamtang ang iya mga kasuldadohan sa alagyan sang ila pag-isol."},{"vNo":"25 ","txt":"Kag ini ila ginhimo sa tion sang kagab-ihon, kag nagpadayon sang ila pagbaktas sa unhan sang mga tulisan, agud nga pagkaaga, sang ang mga tulisan nagsugod sang ila pagbaktas, ginsugata sila sang mga kasuldadohan sang mga Nefinhon alangay sa ila unahan kag sa ila ulihi."},{"vNo":"26 ","txt":"Kag ang mga tulisan nga yara sa bagatnan ginlambatan man sa ila mga duog nga ginakutaan. Kag ining tanan nga mga butang ginhimo paagi sa mando ni Gidgidoni."},{"vNo":"27 ","txt":"Kag may madamo nga linibo nga nag-ampo sang ila mga kaugalingon bilang mga bihag sa mga Nefinhon, kag ang nagkalabilin sa ila ginpamatay."},{"vNo":"28 ","txt":"Kag ang ila tagpanguna nga si Zemnarias, gindakop kag ginbitay sa isa ka kahoy, huo, bisan sa ibabaw sini tubtob nga sia namatay. Kag sang mabitay nila sia tubtob nga sia namatay ginpulod nila ang kahoy sa duta, kag nagsinggit sa isa ka mabaskog nga tingug, nga nagasiling:"},{"vNo":"29 ","txt":"Kabay nga amligan sang Ginuo ang iya katawhan sa pagkamatarong kag sa pagkabalaan sang tagipusuon, agud mapahanabo nila ang pagpulod sa duta sang tanan nga nagahangad sa pagpamatay sa ila tungod sang gahum kag likom nga mga kaisahan, sa amo man nga paagi nga ining lalaki napulod sa duta."},{"vNo":"30 ","txt":"Kag nagkinasadya sila kag nagsininggit liwat sa isa ka tingug, nga nagasiling: Kabay nga ang Dios ni Abraham, kag ang Dios ni Isaac, kag ang Dios ni Jacob, magaamlig sining katawhan sa pagkamatarong, mientras tanto nga magapanawag sila sa ngalan sang ila Dios para sa pangamlig."},{"vNo":"31 ","txt":"Kag natabo ini, nga naghinugyaw sila sing dulungan, sa pag-amba, kag pagdayaw sa ila Dios tungod sang dako nga butang nga iya ginhimo para sa ila, sa pag-amlig sa ila gikan sa pagkahulog sa mga kamot sang ila mga kaaway."},{"vNo":"32 ","txt":"Huo, nagsininggit sila: Hosana sa Labing Mataas nga Dios. Kag nagsininggit sila: Bulahan ang ngalan sang Ginuong Dios nga Makagagahum, ang Labing Mataas nga Dios."},{"vNo":"33 ","txt":"Kag ang ila mga tagipusuon naghalabok sa kalipay, tubtob sa pagtubod sang madamo nga mga luha, tungod sang dako nga kaayo sang Dios sa pagluwas sa ila gikan sa mga kamot sang ila mga kaaway; kag nahibal-an nila ini tungod sang ila paghinulsol kag sang ila pagpaubos nga naluwas sila gikan sa isa ka kalaglagan nga dayon."}]}