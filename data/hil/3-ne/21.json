{"heading":"Ang Israel pagatipunon kon maggwa ang Libro ni Mormon—Ang mga Gentil igapahamtang bilang isa ka hilway nga katawhan sa Amerika—Pagaluwason sila kon sila magapati kag magatuman; kon indi, pagasikwayon sila kag laglagon—Ang Israel magapasad sang Bag-ong Jerusalem, kag ang nadula nga mga tribo magabalalik. Mga 34 P.C.","prevAbbr":"3-ne","prevNo":20,"nextAbbr":"3-ne","nextNo":22,"chapterTitle":"3 Nefi 21","verses":[{"vNo":"1 ","txt":"Kag sa pagkamatuod ginasiling ko sa inyo, ginahatagan ko kamo sing isa ka timaan, agud inyo mahibal-an ang tion kon san-o ining mga butang malapit na nga mahanabo—nga akon panipunon pasulod, gikan sa ila madugay nga paglinapta, ang akon katawhan, O panimalay sang Israel, kag igapahamtang liwat sa tunga nila ang akon Sion;"},{"vNo":"2 ","txt":"Kag yari karon, amo ini ang butang nga akon igahatag sa inyo bilang isa ka timaan—kay sa pagkamatuod ginasiling ko sa inyo nga kon ining mga butang nga ginapahayag ko sa inyo, kag nga ako mismo ang magapahayag sa inyo pagkatapos sini, kag paagi sa gahum sang Balaan nga Espiritu nga igahatag sa inyo sang Amay, mapahibalo sa mga Gentil agud ila mahibal-an ang nahanungod sining katawhan nga isa ka salin sang panimalay ni Jacob, kag nahanungod sining akon katawhan nga paaplaagon nila;"},{"vNo":"3 ","txt":"Sa pagkamatuod, sa pagkamatuod, ginasiling ko sa inyo, kon ining mga butang mapahibalo sa ila sang Amay, kag magagwa gikan sa Amay, gikan sa ila padulong sa inyo;"},{"vNo":"4 ","txt":"Kay isa ka kaalam sa Amay nga mapahamtang sila sa sining kadutaan, kag mapaluntad bilang isa ka hilway nga katawhan paagi sa gahum sang Amay, nga ining mga butang magagwa gikan sa ila padulong sa isa ka salin sang inyo kaliwat, nga ang kasugtanan sang Amay mahimo nga matuman nga iya ginpakighisugot upod sa iya katawhan, O panimalay sang Israel;"},{"vNo":"5 ","txt":"Gani, kon ining mga buluhaton kag ang mga buluhaton nga pagahikuton sa tunga ninyo pagkatapos sini magagwa gikan sa mga Gentil, padulong sa inyo kaliwat nga magausmod sa pagkawala’y pagtuo tungod sang kalautan;"},{"vNo":"6 ","txt":"Kay subong sang nasiling na luyag sang Amay nga ini magagwa gikan sa mga Gentil, agud iya mapakita ang iya gahum sa mga Gentil, kay sa sini nga kabangdanan nga ang mga Gentil, kon indi sila magpatig-a sang ila mga tagipusuon, nga magahinulsol sila kag magakari sa akon kag mabunyagan sa akon ngalan kag makahibalo sang matuod nga mga bahin sang akon doktrina, agud nga maisip sila sa tunga sang akon katawhan, O panimalay sang Israel;"},{"vNo":"7 ","txt":"Kag kon matabo ining mga butang nga ang inyo kaliwat magasugod nga makahibalo sining mga butang—mangin isa ini ka timaan sa ila, agud ila mahibal-an nga ang buluhaton sang Amay nagsugod na tuhoy sa pagkatuman sang kasugtanan nga iya ginhimo sa katawhan nga iya sang panimalay sang Israel."},{"vNo":"8 ","txt":"Kag kon mag-abot ina nga adlaw, matabo ini, nga ang mga hari magakipot sang ila mga baba; kay inang mga wala masugid sa ila makita nila; kag inang mga wala nila mabatii ila binag-binagon."},{"vNo":"9 ","txt":"Kay sa sina nga adlaw, tungod sa akon ang Amay magahikot sang isa ka buluhaton, nga mangin isa ka dako kag isa ka makatilingala nga buluhaton sa tunga nila; kag mangin may sa tunga nila nga indi magpalati sini, bisan pa nga ang isa ka tawo magapahayag sini sa ila."},{"vNo":"10 ","txt":"Apang yari karon, ang kabuhi sang akon alagad manginsa akon kamot; gani indi nila sia pagsakiton, bisan pa nga masamad sia tungod sa ila. Apang paayuhon ko sia, kay ipakita ko sa ila nga ang akon kaalam labaw pa sangsa pagkamalalangon sang yawa."},{"vNo":"11 ","txt":"Gani matabo ini, nga kon sin-o man ang indi magpati sa akon mga pulong, nga ako amo si Jesucristo, nga ang Amay magasugo sa iya sa pagdala sa mga Gentil, kag magahatag sa iya sing gahum nga pagadalhon niya ang mga ini sa mga Gentil, (pagahimuon ini bisan subong sang ginsiling ni Moises) pagasikwayon sila gikan sa tunga sang akon katawhan nga iya sang kasugtanan."},{"vNo":"12 ","txt":"Kag ang akon katawhan nga isa ka salin ni Jacob magasimpon sa tunga sang mga Gentil, huo, sa tunga nila subong sang isa ka leon sa tunga sang mga kasapatan sang talon, subong sang isa ka tutoy nga leon sa tunga sang mga panong sang karnero, nga, kon sia makasulod alangay nga magapanapak kag magapanggusnit sa mga tinipik, kag wala sing magaluwas."},{"vNo":"13 ","txt":"Ang ila kamot igabayaw sa ila mga kasumpong, kag ang tanan nila nga mga kaaway magakalapapas."},{"vNo":"14 ","txt":"Huo, kailo sa mga Gentil luwas nga sila magahinulsol; kay matabo ini sa sina nga adlaw, nagasiling ang Amay, nga papason ko ang inyo mga kabayo gikan sa tunga ninyo, kag panggub-on ko ang inyo mga karusa;"},{"vNo":"15 ","txt":"Kag papason ko ang mga dakbanwa sang inyo kadutaan, kag rumpagon ang tanan ninyo nga mga pamakod;"},{"vNo":"16 ","txt":"Kag papason ko ang mga pagbabaylan sa inyo kadutaan, kag mangin wala na kamo sang mga manugpakot pa;"},{"vNo":"17 ","txt":"Ang inyo mga larawan nga tinigban akon man papason, kag ang inyo mabilin nga mga larawan gikan sa tunga ninyo, kag indi na kamo magsimba pa sa mga binuhat sang inyo mga kamot;"},{"vNo":"18 ","txt":"Kag panggabuton ko ang inyo mga ashera gikan sa tunga ninyo; kag subong man panggub-on ko ang inyo mga dakbanwa."},{"vNo":"19 ","txt":"Kag matabo ini, nga ang tanan nga mga pagbinutig, kag mga pagpanglansi, kag mga paghinisaay, kag mga pagsinuay, kag mga butig nga pagkapari, kag mga pagkamakihilawason, pagadulaon na."},{"vNo":"20 ","txt":"Kay matabo ini, nagasiling ang Amay, nga sa sina nga adlaw kon sin-o man ang indi maghinulsol kag magkari sa akon Pinalangga nga Anak, sila pagasikwayon ko gikan sa tunga sang akon katawhan, O panimalay sang Israel;"},{"vNo":"21 ","txt":"Kag pagahikuton ko ang pagtimalos kag kaalipungot sa ila, bisan subong sa mga pagano, sa kahimtang nga wala pa nila mabatii."},{"vNo":"22 ","txt":"Apang kon sila magahinulsol kag mamati sa akon mga pulong, kag indi magpatig-a sang ila mga tagipusuon, magapasad ako sang akon simbahan sa tunga nila, kag magasulod sila sa kasugtanan kag maisip sa tunga sining salin ni Jacob, nga sa ila ginhatag ko ining kadutaan bilang ila palanublion;"},{"vNo":"23 ","txt":"Kag ayudahan nila ang akon katawhan, ang salin ni Jacob, kag subong man ang kon ano kadamo sang panimalay sang Israel nga magaabot, agud nga mahimo sila nga makapasad sang isa ka dakbanwa, nga pagatawgon nga Bag-ong Jerusalem."},{"vNo":"24 ","txt":"Kag nian pagaayudahan nila ang akon katawhan agud nga mapanipon sila pasulod, nga mga nag-alaplaag sa bug-os nga kadaygan sang kadutaan, pasulod sa Bag-ong Jerusalem."},{"vNo":"25 ","txt":"Kag nian ang kagamhanan sang langit magapanaog sa tunga nila; kag ako man mangin yara sa tunga."},{"vNo":"26 ","txt":"Kag nian ang buluhaton sang Amay magasugod sa sina nga adlaw, bisan sa tion nga ining ebanghelyo igawali sa tunga sang salin sining katawhan. Sa pagkamatuod ginasiling ko sa inyo, sa sina nga adlaw ang buluhaton sang Amay magasugod sa tunga sang tanan nga mga naglinapta sang akon katawhan, ilabi na gid, bisan ang mga tribo nga nadula, nga gindala palayo sang Amay pa-gwa sa Jerusalem."},{"vNo":"27 ","txt":"Huo, magasugod ang buluhaton sa tunga sang tanan nga mga naglinapta sang akon katawhan, nga ang Amay amo ang magahanda sang alagyan nga sa sini mahimo sila nga makakari sa akon, agud nga makapanawag sila sa Amay sa akon ngalan."},{"vNo":"28 ","txt":"Kag subong man, nian ang buluhaton magasugod, nga ang Amay sa tunga sang tanan nga mga kapungsuran sa paghanda sang alagyan nga sa sini ang iya katawhan mahimo nga mapanipon pauli sa duta nga ila palanublion."},{"vNo":"29 ","txt":"Kag magagwa sila gikan sa tanan nga mga kapungsuran; kag indi sila maggwa nga nagadali-dali, ukon maglakat nga nagapalagyo, kay magalakat ako sa ila unahan, nagasiling ang Amay, kag ako manginsa ulihi nila."}]}