{"heading":"Gintalastas ni Jesus ang tanan nga butang gikan sa ginsuguran tubtob sa katapusan—Mga lapsag kag mga kabataan nagamitlang sang makatilingala nga mga butang nga indi masulat—Ang tanan nga mga butang sadtong mga yara sa Simbahan ni Cristo, kabilugan sa tunga nila. Mga 34 P.C.","prevAbbr":"3-ne","prevNo":25,"nextAbbr":"3-ne","nextNo":27,"chapterTitle":"3 Nefi 26","verses":[{"vNo":"1 ","txt":"Kag karon natabo ini, nga sang masugid ni Jesus ining mga butang gintalastas niya ini sa kadam-an; kag gintalastas niya ang tanan nga mga butang sa ila, alangay nga dalagko kag magagmay."},{"vNo":"2 ","txt":"Kag nagsiling sia: Ining balaan nga mga kasulatan, nga wala sa inyo, ang Amay nagsugo nga akon ihatag sa inyo; kay isa ka kaalam sa iya nga ihatag ang mga ini sa palaabuton nga mga kaliwatan."},{"vNo":"3 ","txt":"Kag gintalastas niya ang tanan nga mga butang, bisan gikan sa ginsuguran tubtob sa tion nga magakari sia sa iya himaya—huo, bisan ang tanan nga mga butang nga magaabot sa kadaygan sang duta, bisan tubtob nga ang mga elemento matunaw sa masingkal nga kainit, kag ang duta magabalulon sing tingob subong sang isa ka libro nga linukot, kag ang kalangitan kag ang duta magataliwan;"},{"vNo":"4 ","txt":"Kag bisan tubtob sa dako kag katapusan nga adlaw, kon san-o ang tanan nga katawhan, kag ang mga kaliwatan, kag ang tanan nga mga kapungsuran kag mga hinambalan magatindog sa atubang sang Dios, agud hukman sang ila mga binuhatan, kon ang mga ini maayo ukon ang mga ini malain—"},{"vNo":"5 ","txt":"Kon ang mga ini maayo, sa pagkabanhaw sang kabuhi nga dayon; kag kon ang mga ini malain, sa pagkabanhaw sang pagkamalaut; nga yara sa magkaubay, ang isa sa isa ka bahin kag ang isa sa pihak nga bahin, suno sa kaluoy, kag sa hustisya, kag sa pagkabalaan nga yara kay Cristo, nga yara na antes pa magsugod ang kalibutan."},{"vNo":"6 ","txt":"Kag karon indi sarang masulat sa sining libro ang bisan ika-isa ka gatos nga bahin sang mga butang nga matuod gid nga ginpanudlo ni Jesus sa katawhan;"},{"vNo":"7 ","txt":"Apang yari karon ang mga lamina ni Nefi nagaunod sang laban nga bahin sang mga butang nga iya ginpanudlo sa katawhan."},{"vNo":"8 ","txt":"Kag ining mga butang akon ginsulat, nga isa ka diutay nga bahin sang mga butang nga iya ginpanudlo sa katawhan; kag akon ginsulat ang mga ini sa tinutuyo nga mahimo nga madala ang mga ini liwat sa sining katawhan, gikan sa mga Gentil, suno sa mga pulong nga ginhambal ni Jesus."},{"vNo":"9 ","txt":"Kag sa tion nga ila na ini mabaton, nga amo anay ang kinahanglan gid nila nga mabaton, sa pagtilaw sang ila pagtuo, kag kon matuod nga magapati sila sa sining mga butang nian ang dalagko nga mga butang igapakita sa ila."},{"vNo":"10 ","txt":"Apang kon ugaling man nga indi sila magpati sa sining mga butang, nian ang dalagko nga mga butang igadumili sa ila, padulong sa ila paghukom."},{"vNo":"11 ","txt":"Yari karon, nagahana na kuntani nga isulat ko ang mga ini, ang tanan nga mga nakurit sa mga lamina ni Nefi, apang ang Ginuo nagdumili sini, nga nagasiling: Tilawan ko ang pagtuo sang akon katawhan."},{"vNo":"12 ","txt":"Gani ako, si Mormon, nagasulat sang mga butang nga ginsugo sa akon sang Ginuo. Kag karon ako, si Mormon, nagatapos sang akon mga hambalanon, kag magapadayon sa pagsulat sang mga butang nga ginsugo sa akon."},{"vNo":"13 ","txt":"Gani, luyag ko nga inyo tamdon nga ang Ginuo matuod gid nga nagpanudlo sa katawhan, sa sulod sang tatlo ka adlaw; kag pagkatapos sina ginpakita niya sing masunson ang iya kaugalingon sa ila, kag nagsipad-sipad sang tinapay, kag ginpakamaayo ini, kag ginhatag ini sa ila."},{"vNo":"14 ","txt":"Kag natabo ini, nga nagpanudlo sia kag nag-alagad sa mga kabataan sang nasambit nga kadam-an, kag ginlugakan niya ang ila mga dila, kag nagpamulong sila sa ila mga amay sang gamhanan kag makatilingala nga mga butang, nga labaw pa sangsa iya na ginpakita sa mga katawhan; kag ginlugakan niya ang ila mga dila agud sila makahambal."},{"vNo":"15 ","txt":"Kag natabo ini, nga pagkatapos nga nakakayab na sia sa langit—sa ika-duha nga tion nga napakita niya ang iya kaugalingon sa ila, kag makakadto sa Amay, pagkatapos nga mapaayo ang tanan nila nga mga masakiton, kag ang ila mga piang, kag mabuksan ang mga mata sang ila mga bulag kag makuhaan sing supon ang mga dulunggan sang mga bungol, kag bisan nga nahimo ang tanan nga sari sang pagpamulong sa tunga nila, kag mapabangon ang isa ka tawo gikan sa mga minatay, kag mapakita ang iya gahum sa ila, kag makakayab sa Amay—"},{"vNo":"16 ","txt":"Yari karon, natabo ini, pagkaaga nga ang kadam-an nagatililipon sang ila mga kaugalingon sing tingob, kag ila alangay nga nakita kag nabatian ining mga kabataan; huo, bisan ang mga lapsag nagtikab sang ila mga baba kag nagmitlang sang makatilingala nga mga butang; kag ang mga butang nga ila ginmitlang ginadumili sa bisan sin-o nga tawo nga isulat ang mga ini."},{"vNo":"17 ","txt":"Kag natabo ini, nga ang mga gintutun-an nga pinili ni Jesus nagsugod gikan sa sina nga tion sa pagpangbunyag kag sa pagpanudlo sa kon ano kadamo nga nagpalapit sa ila; kag kon ano kadamo ang nabunyagan sa ngalan ni Jesus napuno sang Balaan nga Espiritu."},{"vNo":"18 ","txt":"Kag madamo sa ila ang nakakita kag nakabati sang di-mamitlang nga mga butang, nga wala ginatugot nga isulat."},{"vNo":"19 ","txt":"Kag nagpanudlo sila, kag nag-alagad ang isa sa isa; kag ang tanan nga mga butang kabilugan sa tunga nila, nga ang tagsa ka tawo nagapakigbagay sing matarong, ang isa sa isa."},{"vNo":"20 ","txt":"Kag natabo ini, nga ginhimo nila ang tanan nga mga butang subong sang ginsugo ni Jesus sa ila."},{"vNo":"21 ","txt":"Kag sila nga mga nabunyagan sa ngalan ni Jesus gintawag nga simbahan ni Cristo."}]}