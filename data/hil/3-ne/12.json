{"heading":"Si Jesus nagtawag kag nagtangdo sang Napulo’g Duha—Naghatag sia sa mga Nefinhon sang isa ka pamulong-pulong kaangay sang Wali sa Bukid—Naghambal sia nahanungod sa mga Kabulahanan—Ang iya mga pinanudlo nagapangibabaw kag nagapanguna sa layi ni Moises—Ang mga tawo ginasugo nga magmangin himpit bisan subong nga sia kag ang iya Amay himpit—Ipaanggid sa Mateo 5. Mga 34 P.C.","prevAbbr":"3-ne","prevNo":11,"nextAbbr":"3-ne","nextNo":13,"chapterTitle":"3 Nefi 12","verses":[{"vNo":"1 ","txt":"Kag natabo ini, nga sang mahambal ni Jesus ining mga pulong kay Nefi, kag sa sadtong mga gintawag, (karon ang kadamuon nila nga gintawag, kag nagbaton sing gahum kag pagbulut-an sa pagbunyag, napulo’g duha) kag yari karon, gin-untay niya ang iya kamot sa kadam-an, kag nagsinggit sa ila, nga nagasiling: Bulahan kamo kon kamo mamati sa mga pulong sining napulo’g duha nga akon pinili gikan sa tunga ninyo sa pag-alagad sa inyo, kag inyo mangin mga suloguon; kag sa ila ginhatag ko ang gahum agud bunyagan nila kamo sang tubig; kag pagkatapos nga mabunyagan kamo sang tubig, yari karon, pagabunyagan ko kamo sang kalayo kag sang Balaan nga Espiritu; gani bulahan kamo kon magapati kamo sa akon kag magpabunyag, pagkatapos nga inyo ako makita kag mahibal-an nga amo ako."},{"vNo":"2 ","txt":"Kag sa liwat, labaw nga bulahan sila nga magapati sa inyo mga pulong sanglit nga kamo magasaksi nga inyo ako nakita, kag nga inyo nakilal-an nga amo ako. Huo, bulahan sila nga magapati sa inyo mga pulong, kag manaog sa kaidadalman sang pagpaubos kag magpabunyag, kay pagaduawon sila sang kalayo kag sang Balaan nga Espiritu, kag magabaton sang kapatawaran sang ila mga sala."},{"vNo":"3 ","txt":"Huo, bulahan ang mga kubos sa espiritu nga nagakari sa akon, kay ila ang ginharian sang langit."},{"vNo":"4 ","txt":"Kag sa liwat, bulahan sila tanan nga nagakasubo, kay sila pagalipayon."},{"vNo":"5 ","txt":"Kag bulahan ang mga mapailubon, kay sila magapanubli sang duta."},{"vNo":"6 ","txt":"Kag bulahan sila tanan nga nagakagutom kag nagakauhaw sa pagkamatarong, kay mapuno sila sang Balaan nga Espiritu."},{"vNo":"7 ","txt":"Kag bulahan ang mga maluluy-on, kay makaangkon sila sang kaluoy."},{"vNo":"8 ","txt":"Kag bulahan ang tanan nga putli sing tagipusuon, kay makakita sila sang Dios."},{"vNo":"9 ","txt":"Kag bulahan ang tanan nga mga makigdaeton, kay pagatawagon sila nga mga anak sang Dios."},{"vNo":"10 ","txt":"Kag bulahan sila tanan nga ginahingabot tungod sang akon ngalan, kay ila ang ginharian sang langit."},{"vNo":"11 ","txt":"Kag bulahan kamo kon ang mga tawo magapasipala kag magahingabot sa inyo, kag magamitlang sang tanan nga sari sang kalainan batok sa inyo sing indi matuod, tungod sa akon;"},{"vNo":"12 ","txt":"Kay kamo makaangkon sing dako nga kalipay kag mangin tuman kamasinadyahon, kay dako ang inyo mangin padya sa langit; kay sa amo man ginhingabot nila ang mga manalagna nga nauna sa inyo."},{"vNo":"13 ","txt":"Sa pagkamatuod, sa pagkamatuod, ginasiling ko sa inyo, ginasugo ko sa inyo nga magmangin asin sang duta; apang kon ang asin madulaan sang iya damil anhon ang pagpaparat sang duta? Ang asin kon amo mangin wala na sing pulos, kundi ihaboy sa gwa kag tapakon sang mga tawo."},{"vNo":"14 ","txt":"Sa pagkamatuod, sa pagkamatuod, ginasiling ko sa inyo, ginasugo ko sa inyo nga mangin suga sining katawhan. Ang isa ka dakbanwa nga nahamtang sa isa ka bungyod indi malipdan."},{"vNo":"15 ","txt":"Yari karon, ang mga tawo bala nagapasiga sang isa ka kandila kag ginabutang ini sa idalom sang isa ka paniga? Wala, kundi sa ibabaw sang isa ka tulongtungan, kag ini nagahatag sing kasanag sa tanan nga yara sa sulod sang balay;"},{"vNo":"16 ","txt":"Gani pasigaha ninyo ang inyo suga sa atubang sining katawhan, agud nga makita nila ang inyo maayong mga buhat kag himayaon ang inyo Amay nga yara sa langit."},{"vNo":"17 ","txt":"Indi kamo maghunahuna nga nagkari ako sa pagguba sang layi ukon sang mga manalagna. Nagkari ako indi sa pagguba kundi sa pagtuman;"},{"vNo":"18 ","txt":"Kay sa pagkamatuod ginasiling ko sa inyo, wala sing isa ka pintok ukon isa ka kudlit nga nadula gikan sa layi, kundi sa akon natuman ini tanan."},{"vNo":"19 ","txt":"Kag yari karon, ginhatag ko sa inyo ang layi kag ang mga kasuguan sang akon Amay, agud nga magapati kamo sa akon, kag agud magahinulsol kamo sang inyo mga sala, kag magakari sa akon nga may isa ka buong nga tagipusuon kag isa ka mahinulsulon nga espiritu. Yari karon, yara sa inyo atubang ang mga kasuguan, kag ang layi natuman na."},{"vNo":"20 ","txt":"Gani magkari kamo sa akon kag maluwas; kay sa pagkamatuod ginasiling ko sa inyo, nga luwas nga kamo magatuman sang akon mga kasuguan, nga akon ginasugo sa inyo sa sini nga tion, indi gid kamo nga mas-a makasulod sa ginharian sang langit."},{"vNo":"21 ","txt":"Inyo nabatian nga ginasiling nila sadtong dumaan nga panahon, kag ini nasulat man sa inyo atubang, nga indi kamo magpatay, kag kon sin-o man ang magapatay mangin may katalagman sang paghukom sang Dios;"},{"vNo":"22 ","txt":"Apang ginasiling ko sa inyo, nga kon sin-o man ang akig sa iya utod mangin may katalagman sang iya paghukom. Kag kon sin-o man ang magasiling sa iya utod, Banyaga, mangin may katalagman sa korte; kag kon sin-o man ang magasiling, Buang ka, mangin may katalagman sang kalayo sang impiyerno."},{"vNo":"23 ","txt":"Gani, kon kamo magakari sa akon, ukon magahangad sa pagkari sa akon, kag makadumdom nga ang imo utod may kon ano man nga aligutgot batok sa imo—"},{"vNo":"24 ","txt":"Maglakat ka sa imo dalanon pakadto sa imo utod, kag makig-uli anay sa imo utod, kag nian magkari sa akon nga may bug-os nga katuyuan sang tagipusuon, kag pagabatunon ko ikaw."},{"vNo":"25 ","txt":"Makighusay gilayon sa imo kasumpong samtang yara pa ikaw sa dalan upod sa iya, kay basi sa ano man nga tion dag-on ka niya, kag ihunong ikaw sa bilangguan."},{"vNo":"26 ","txt":"Sa pagkamatuod, sa pagkamatuod, ginasiling ko sa inyo, indi gid kamo nga mas-a makagwa gikan didto tubtob nga inyo mabayaran ang pinakadiutay nga senine. Kag samtang yara kamo sa bilangguan makabayad bala kamo sang bisan isa ka senine? Sa pagkamatuod, sa pagkamatuod, ginasiling ko sa inyo, Indi."},{"vNo":"27 ","txt":"Yari karon, ginsulat nila ini sang dumaan nga panahon, nga indi ka magpanglahi;"},{"vNo":"28 ","txt":"Apang ginasiling ko sa inyo, nga kon sin-o man ang magatulok sa isa ka babayi, sa pagkaibog sa iya, nakapanglahi na sa iya tagipusuon."},{"vNo":"29 ","txt":"Yari karon, ginhatagan ko kamo sang isa ka kasuguan, nga indi ninyo pagtugutan ang ano man sining mga butang sa pagsulod sa inyo tagipusuon;"},{"vNo":"30 ","txt":"Kay mas maayo pa nga inyo dumilian ang inyo mga kaugalingon sining mga butang, nga sa diin pagapas-anon ninyo ang inyo mga krus, sangsa nga igadap-ong kamo sa impiyerno."},{"vNo":"31 ","txt":"Nasulat ini, nga kon sin-o man ang makigbulag sa iya asawa, iya sia hatagan sing kalig-unan sang pagbulagay."},{"vNo":"32 ","txt":"Sa pagkamatuod, sa pagkamatuod, ginasiling ko sa inyo, nga kon sin-o man ang makigbulag sa iya asawa, luwas sa kabangdanan sang pagpanghilawas, nagahatag sa iya sing kabangdanan sa pagpanglahi; kag kon sin-o man ang mangasawa sa iya nga binulagan nagapanglahi."},{"vNo":"33 ","txt":"Kag sa liwat ini nasulat, nga indi ninyo pagpasumpaon ang inyo kaugalingon sing butig, kundi nga tumanon sa Ginuo ang inyo mga sinumpaan;"},{"vNo":"34 ","txt":"Apang sa pagkamatuod, sa pagkamatuod, ginasiling ko sa inyo, indi gid kamo magsumpa; bisan ayon sa langit, kay trono ini sang Dios;"},{"vNo":"35 ","txt":"Ukon man ayon sa duta, kay iya ini tulongtungan sang tiil;"},{"vNo":"36 ","txt":"Ukon indi man kamo magsumpa ayon sa inyo ulo, sanglit indi ninyo mahimo ang isa ka buhok nga itom ukon puti;"},{"vNo":"37 ","txt":"Kundi nga ang inyo paghinambalanay mangin Huo, huo; Indi, indi; kay kon ano man ang magaabot sing labaw pa sangsa mga ini nagagikan sa malain."},{"vNo":"38 ","txt":"Kag yari karon, ini nasulat, mata sa mata, kag ngipon sa ngipon;"},{"vNo":"39 ","txt":"Apang ginasiling ko sa inyo, nga indi kamo magsupok sa malain, kundi nga kon sin-o man ang magatampa sa inyo sa inyo tuo nga pisngi, itaya sa iya pati ang pihak;"},{"vNo":"40 ","txt":"Kag kon may sin-o man nga tawo nga magakiha sa imo sa layi kag magakuha sang imo panapton, ihatag man sa iya ang imo kunop;"},{"vNo":"41 ","txt":"Kag kon sin-o man ang magapilit sa imo sa paglakat sang isa ka milya, updi sia sa duha."},{"vNo":"42 ","txt":"Hatagi sia nga nagapangayo sa imo, kag sia nga buot manghulam sa imo indi pagtalikdi."},{"vNo":"43 ","txt":"Kag yari karon ini nasulat man, nga palanggaon mo ang imo isigkatawo kag dumti ang imo kaaway;"},{"vNo":"44 ","txt":"Apang yari karon ginasiling ko sa inyo, palanggaa ang inyo mga kaaway, pakamaayuha sila nga nagapakamalaut sa inyo, himoi sing maayo sila nga nagadumot sa inyo, kag magpangamuyo para sa ila nga nagapintas kag nagahingabot sa inyo;"},{"vNo":"45 ","txt":"Agud nga kamo magmangin mga anak sang inyo Amay nga yara sa langit; kay ginapabutlak niya ang iya adlaw sa malain kag sa maayo."},{"vNo":"46 ","txt":"Gani yadtong mga butang sang dumaan nga panahon, nga yara sa idalom sang layi, sa akon natuman na tanan."},{"vNo":"47 ","txt":"Ang daan nga mga butang ginadula na, kag ang tanan nga mga butang nangin bag-o."},{"vNo":"48 ","txt":"Gani luyag ko nga kamo magmangin himpit bisan nga ako, ukon ang inyo Amay nga yara sa langit himpit."}]}