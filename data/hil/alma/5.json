{"heading":"Agud maangkon ang kaluwasan, ang mga tawo kinahanglan gid nga maghinulsol kag magtuman sang mga kasuguan, mabun-ag liwat, magpaninlo sang ila mga panapton paagi sa dugo ni Cristo, magmangin mapainubuson kag maghukas sa ila mga kaugalingon sang bugal kag kahisa, kag maghimo sang mga buluhaton sang pagkamatarong—Ang Maayong Manugpahalab nagapanawag sang iya katawhan—Yadtong mga nagahimo sang malain nga mga buluhaton mga anak sang yawa—Si Alma nagsaksi sang kamatuoran sang iya doktrina kag ginsugo ang mga tawo sa paghinulsol—Ang mga ngalan sang mga matarong igasulat sa libro sang kabuhi. Mga 83 A.C.","sectionHeading":"Ang mga pulong ni Alma, ang Mataas nga Pari suno sa balaan nga paagi sang Dios, nga ginpahayag sa katawhan sa ila mga dakbanwa kag mga barangay sa bug-os nga duta.","prevAbbr":"alma","prevNo":4,"nextAbbr":"alma","nextNo":6,"chapterTitle":"Alma 5","verses":[{"vNo":"1 ","txt":"Karon natabo ini, nga si Alma nagsugod sa pagpahayag sang pulong sang Dios sa katawhan, una sa duta sang Zarahemla, kag gikan didto sa tanan nga bahin sang bug-os nga kadutaan."},{"vNo":"2 ","txt":"Kag amo ini ang mga pulong nga iya ginhambal sa katawhan sa sulod sang simbahan nga ginpatindog sa dakbanwa sang Zarahemla, suno sa iya kaugalingon nga kasulatan, nga nagasiling:"},{"vNo":"3 ","txt":"Ako, si Alma, pagkatapos nga makonsagrar sang akon amay nga si Alma, nga mangin isa ka mataas nga pari sa simbahan sang Dios, sia nga may gahum kag pagbulut-an gikan sa Dios sa paghimo sining mga butang, yari karon, ginasiling ko sa inyo nga nagsugod sia sa pagpatindog sang isa ka simbahan sa duta nga yara sa mga dulonan sang Nefi; ilabi na gid, sa duta nga ginatawag nga duta sang Mormon; kag subong man, ginbunyagan niya ang iya mga kauturan sa mga tubig sang Mormon."},{"vNo":"4 ","txt":"Kag yari karon, ginasiling ko sa inyo, naluwas sila gikan sa mga kamot sang katawhan ni haring Noe, paagi sa kaluoy kag gahum sang Dios."},{"vNo":"5 ","txt":"Kag yari karon, pagkatapos sina, gindala sila sa pagkaulipon sang mga kamot sang mga Lamanhon sa kamingawan; huo, ginasiling ko sa inyo, yara sila sa pagkabihag, kag sa liwat ginhilway sila sang Ginuo gikan sa pagkaulipon paagi sa gahum sang iya pulong; kag gindala kami sa sini nga duta, kag diri ginsugdan namon ang pagpatindog sang simbahan sang Dios sa bug-os man sini nga kadutaan."},{"vNo":"6 ","txt":"Kag karon tan-awa, ginasiling ko sa inyo, mga kauturan ko, kamo nga mga katapo sini nga simbahan, nahuptan bala ninyo sing igo sa panumduman ang pagkabihag sang inyo mga katigulangan? Kag subong man, nahuptan bala ninyo sing igo sa panumduman ang iya kaluoy kag pagkamainantuson tuhoy sa ila? Kag dugang pa sini, nahuptan bala ninyo sing igo sa panumduman nga ginluwas niya ang ila mga kalag gikan sa impiyerno?"},{"vNo":"7 ","txt":"Yari karon, ginbag-o niya ang ila mga tagipusuon; huo, ginpukaw niya sila sa isa ka mahamuok nga katulugon, kag nagbugtaw sila sa Dios. Yari karon, yara sila sa tunga sang kadudulman; wala’y sapayan sini, ang ila mga kalag gin-iwagan sang kapawa sang pulong nga dayon; huo, ginlikupan sila sang mga gapos sang kamatayon, kag sang mga kadena sang impiyerno, kag ang kalaglagan nga dayon naghulat sa ila."},{"vNo":"8 ","txt":"Kag karon ginapamangkot ko kamo, mga kauturan ko, nalaglag bala sila? Yari karon, ginasiling ko sa inyo,Wala, wala sila malaglag."},{"vNo":"9 ","txt":"Kag sa liwat ginapamangkot ko, ang mga gapos sang kamatayon nagkalabugto bala, kag ang mga kadena sang impiyerno nga naglikop sa ila, nagkalapalos bala ang mga ini? Ginasiling ko sa inyo, Huo, nagkalapalos ang mga ini, kag ang ila mga kalag naghabok, kag nag-amba sila sang ambahanon sang nagatubos nga gugma. Kag ginasiling ko sa inyo nga sila naluwas."},{"vNo":"10 ","txt":"Kag karon ginapamangkot ko kamo kon sa ano nga mga kondisyon sila naluwas? Huo, ano nga mga basehan ang yara sa ila agud maglaum sila sang kaluwasan? Ano ang kabangdanan sang ila pagkapalos gikan sa mga gapos sang kamatayon, kag subong man, sa mga kadena sang impiyerno?"},{"vNo":"11 ","txt":"Yari karon, masugiran ko kamo—wala bala ang akon amay nga si Alma magpati sa mga pulong nga ginpahayag paagi sa baba ni Abinadi? Kag indi bala sia isa ka balaan nga manalagna? Wala bala sia maghambal sang mga pulong sang Dios, kag ang akon amay nga si Alma nagpati sa mga ini?"},{"vNo":"12 ","txt":"Kag suno sa iya pagtuo may isa ka dako nga pagbag-o nga natabo sa iya tagipusuon. Yari karon ginasiling ko sa inyo nga ini tanan matuod."},{"vNo":"13 ","txt":"Kag yari karon, nagwali sia sang pulong sa inyo mga katigulangan, kag isa man ka dako nga pagbag-o ang natabo sa ila mga tagipusuon, kag nagpaubos sila sang ila mga kaugalingon kag nagbutang sang ila pagsalig sa matuod kag buhi nga Dios. Kag yari karon, mainunungon sila tubtob sa katapusan; gani sila naluwas."},{"vNo":"14 ","txt":"Kag karon, tan-awa, ginapamangkot ko kamo, mga kauturan ko sa simbahan, nabun-ag bala kamo nga mga espirituhanon sa Dios? Nabaton bala ninyo ang iya larawan sa inyo mga nawong? Naagyan bala ninyo ining dako nga pagbag-o sa inyo mga tagipusuon?"},{"vNo":"15 ","txt":"Ginagamit bala ninyo ang pagtuo sa pagtubos niya nga amo ang nagtuga sa inyo? Nagapaabot bala kamo nga may isa ka mata sang pagtuo, kag nagalantaw sa sining mamalatyon nga lawas nga ginapabangon sa pagkawala’y kamatayon, kag ining madunot nga ginapabangon sa indi madunot, sa pagtindog sa atubang sang Dios agud hukman suno sa mga binuhatan nga nahimo sa mamalatyon nga lawas?"},{"vNo":"16 ","txt":"Ginasiling ko sa inyo, inyo bala mahanduraw sa inyo mga kaugalingon nga mabatian ninyo ang tingug sang Ginuo, nga nagasiling sa inyo, sa sina nga adlaw: Kari sa akon kamo nga mga bulahan, kay yari karon, ang inyo mga binuhatan mga binuhatan sang pagkamatarong sa kadaygan sang duta?"},{"vNo":"17 ","txt":"Ukon ginahanduraw bala ninyo sa inyo mga kaugalingon nga mahimo kamo nga makabutig sa Ginuo sa sina nga adlaw, kag magasiling—Ginuo, ang amon mga binuhatan nangin matarong nga mga binuhatan sa kadaygan sang duta—kag nga pagaluwason niya kamo?"},{"vNo":"18 ","txt":"Ukon sa pihak nga bahin, mahanduraw bala ninyo ang inyo mga kaugalingon nga ginadala sa atubang sang hukmanan sang Dios nga ang inyo mga kalag napuno sang kabasulanan kag pagkanugon, nga may isa ka panumduman sang tanan ninyo nga kabasulanan, huo, isa ka himpit nga panumduman sang tanan ninyo nga pagkamalaut, huo, isa ka panumduman nga inyo ginsuay ang mga kasuguan sang Dios?"},{"vNo":"19 ","txt":"Ginasiling ko sa inyo, makatulok bala kamo sa Dios sa sina nga adlaw nga may isa ka putli nga tagipusuon kag matinlo nga mga kamot? Ginasiling ko sa inyo, makatungkaaw bala kamo, nga may larawan sang Dios nga nakurit sa inyo mga nawong?"},{"vNo":"20 ","txt":"Ginasiling ko sa inyo, makahunahuna bala kamo nga maluwas kon inyo na gintugyan ang inyo mga kaugalingon nga mangin mga sakop sang yawa?"},{"vNo":"21 ","txt":"Ginasiling ko sa inyo, mahibal-an ninyo sa sina nga adlaw nga indi kamo mahimo nga maluwas; kay wala sing tawo nga mahimo nga maluwas luwas kon ang iya mga panapton nahugasan nga magputi; huo, ang iya mga panapton kinahanglan gid nga maputli tubtob nga matinluan ang mga ini gikan sa tanan nga dagta, paagi sa dugo niya nga amo ang ginapahayag sang aton mga katigulangan, nga magakari sa pagtubos sang iya katawhan gikan sa ila mga sala."},{"vNo":"22 ","txt":"Kag karon ginapamangkot ko kamo, mga kauturan ko, ano ang batyagon sang sin-o man sa inyo, kon kamo magatindog sa atubang sang hukmanan sang Dios, nga ang inyo mga panapton namantsahan sang dugo kag tanan nga sari sang kahigkuan? Yari karon, ano ang igasaksi sining mga butang batok sa inyo?"},{"vNo":"23 ","txt":"Yari karon indi bala magasaksi ang mga ini nga kamo mga manugpatay, kag subong man, nga kamo may salabton man sang tanan nga sari sang pagkamalaut?"},{"vNo":"24 ","txt":"Yari karon, mga kauturan ko, nagahunahuna bala kamo nga ang isa nga subong sina mahimo nga makaangkon sang isa ka duog sa pagpungko sa ginharian sang Dios, upod kay Abraham, upod kay Isaac, kag upod kay Jacob, kag sang tanan man nga balaan nga mga manalagna, nga ang mga panapton natinluan kag wala’y musing, matinlo kag maputi?"},{"vNo":"25 ","txt":"Ginasiling ko sa inyo, Indi; luwas nga inyo himuon ang aton Tagtuga nga isa ka butigon gikan sa ginsuguran, ukon ginahunahuna nga isa sia ka butigon gikan sa ginsuguran, indi kamo makahunahuna nga ang tagsubong sina makaangkon sing isa ka duog sa ginharian sang langit; kundi nga sila pagasikwayon kay mga anak sila sang ginharian sang yawa."},{"vNo":"26 ","txt":"Kag karon tan-awa, ginasiling ko sa inyo, mga kauturan ko, kon kamo nakaagom sang isa ka pagbag-o sang tagipusuon, kag kon kamo nakabatyag sang huyog nga mag-amba sang ambahanon sang nagatubos nga gugma, mamangkot ako, mabatyagan bala ninyo ang subong karon?"},{"vNo":"27 ","txt":"Nagalakat bala kamo, nga ginahalungan ang inyo mga kaugalingon nga wala’y kasawayan sa atubang sang Dios? Makasiling bala kamo, kon kamo gintawag nga mamatay sa sini nga tion, sa sulod sang inyo mga kaugalingon, nga nangin igo kamo nga mapainubuson? Nga ang inyo mga panapton natinluan kag nahimo nga maputi paagi sa dugo ni Cristo, nga magakari sa pagtubos sang iya katawhan gikan sa ila mga sala?"},{"vNo":"28 ","txt":"Yari karon, nahuksan bala kamo sang bugal? Ginasiling ko sa inyo, kon wala indi kamo handa sa pag-atubang sa Dios. Yari karon kinahanglan gid kamo nga maghanda sing madali; kay ang ginharian sang langit nagahilapit na, kag ang isa nga subong sina wala sing kabuhi nga wala’y katapusan."},{"vNo":"29 ","txt":"Yari karon, ginasiling ko, may isa bala sa tunga ninyo nga wala mahuksi sang kahisa? Ginasiling ko sa inyo nga ang isa nga subong sina indi handa; kag luyag ko nga maghanda sia sing madali, kay ang takna nagahilapit na, kag wala niya mahibal-i kon san-o mag-abot ang tion; kay ang isa nga subong sina indi masapwan nga wala’y sala."},{"vNo":"30 ","txt":"Kag sa liwat ginasiling ko sa inyo, may isa bala sa tunga ninyo nga nagayaguta sang iya utod, ukon nga nagatampok sa iya sang mga paghingabot?"},{"vNo":"31 ","txt":"Kailo sa isa nga subong sina, kay indi sia handa, kag ang tion malapit na agud sia maghinulsol ukon indi sia maluwas!"},{"vNo":"32 ","txt":"Huo, bisan kailo sa inyo tanan nga nagahimo sang kalautan; maghinulsol, maghinulsol, kay ang Ginuong Dios ang naghambal sini!"},{"vNo":"33 ","txt":"Yari karon, nagapadala sia sang isa ka pangagda sa tanan nga mga tawo, kay ang mga butkon sang kaluoy ginauntay tuhoy sa ila, kag sia nagasiling: Maghinulsol, kag pagabatunon ko kamo."},{"vNo":"34 ","txt":"Huo, sia nagasiling: Magkari sa akon kag magaambit kamo sang bunga sang kahoy sang kabuhi; huo, magakaon kamo kag magainom sang tinapay kag sang mga tubig sang kabuhi sing wala’y pagdumili;"},{"vNo":"35 ","txt":"Huo, magkari sa akon kag magdala sang mga buluhaton sang pagkamatarong, kag indi kamo pagpudlon kag idap-ong sa kalayo—"},{"vNo":"36 ","txt":"Kay yari karon, ang tion malapit na nga kon sin-o man ang wala nagadala sing maayo nga bunga, ukon kon sin-o man ang wala nagahimo sang mga buluhaton sang pagkamatarong, ang amo man may kabangdanan sa pagwangal kag paghaya."},{"vNo":"37 ","txt":"O kamong mga nagahimo sang kalautan; kamong mga naghalabok sa wala’y pulos nga mga butang sang kalibutan, kamong mga nagasugid nga nakahibalo sang mga dalanon sang pagkamatarong wala’y sapayan sini nagtalalang, subong sang mga karnero nga wala sing manugpahalab, wala’y sapayan nga isa ka manugpahalab ang nagpanawag sa inyo kag nagapanawag gihapon sa inyo, apang indi kamo mamati sa iya tingug!"},{"vNo":"38 ","txt":"Yari karon, ginasiling ko sa inyo, nga ang maayong manugpahalab nagapanawag sa inyo; kag subong man, sa iya kaugalingon nga ngalan ginatawag niya kamo, nga amo ang ngalan ni Cristo; kag kon indi kamo mamati sa tingug sang maayong manugpahalab, sa ngalan nga kamo ginatawag, yari karon, indi kamo mga karnero sang maayong manugpahalab."},{"vNo":"39 ","txt":"Kag karon kon indi kamo mga karnero sang maayong manugpahalab, iya sang ano nga panong kamo? Yari karon, ginasiling ko sa inyo, nga ang yawa amo ang inyo manugpahalab, kag iya kamo sang iya panong; kag karon, sin-o ang makahimutig sini? Yari karon, ginasiling ko sa inyo, kon sin-o man ang magahimutig sini isa ka butigon kag isa ka anak sang yawa."},{"vNo":"40 ","txt":"Kay ginasiling ko sa inyo nga kon ano man ang maayo nagahalin sa Dios, kag kon ano man ang malain nagahalin sa yawa."},{"vNo":"41 ","txt":"Gani, kon ang isa ka tawo nagadala sang maayong mga binuhatan sia nagapamati sa tingug sang maayong manugpahalab, kag nagasunod sia sa iya; apang kon sin-o man ang nagadala sang malain nga mga binuhatan, ang amo man nangin isa ka anak sang yawa, kay nagapamati sia sa iya tingug, kag nagasunod sa iya."},{"vNo":"42 ","txt":"Kag kon sin-o man ang nagahimo sini kinahanglan gid nga magabaton sang iya mga suhol gikan sa iya; gani, para sa iya mga suhol magabaton sia sang kamatayon, suno sa mga butang nga mahiangot sa pagkamatarong, sanglit patay tuhoy sa tanan nga maayong mga buluhaton."},{"vNo":"43 ","txt":"Kag karon, mga kauturan ko, luyag ko nga pamatian ninyo ako, kay nagahambal ako sa ikasarang sang akon kalag; kay yari karon, naghambal ako sa inyo sing maathag agud nga indi kamo magsayop, ukon naghambal suno sa mga kasuguan sang Dios."},{"vNo":"44 ","txt":"Kay gintawag ako sa paghambal sa sini nga paagi, suno sa balaan nga paagi sang Dios, nga yara kay Cristo Jesus; huo, ginsugo ako sa pagtindog kag pagsaksi sa sining katawhan sang mga butang nga ginpanghambal sang aton mga katigulangan nahanungod sa mga butang nga magaabot."},{"vNo":"45 ","txt":"Kag indi lang amo ini. Wala bala kamo nagahunahuna nga nahibal-an ko ining mga butang sa akon kaugalingon? Yari karon, nagasaksi ako sa inyo nga nahibal-an ko nga ining mga butang nga akon ginhambal matuod. Kag paano sa inyo hunahuna nga nahibal-an ko ang ila kapat-uran?"},{"vNo":"46 ","txt":"Yari karon, ginasiling ko sa inyo nga ang mga ini ginpahibalo sa akon sang Espiritu nga Balaan sang Dios. Yari karon, nagpuasa ako kag nagpangamuyo sa madamo nga mga inadlaw agud mahibal-an ko ining mga butang sa akon kaugalingon. Kag karon nahibal-an ko sa akon kaugalingon nga ang mga ini matuod; kay ang Ginuong Dios nagpakita sang mga ini sa akon paagi sa iya Espiritu nga Balaan; kag amo ini ang espiritu sang bugna nga yari sa akon."},{"vNo":"47 ","txt":"Kag dugang pa sina, ginasiling ko sa inyo nga sa amo nga paagi ini ginpakita sa akon, nga ang mga pulong nga ginpanghambal sang aton mga katigulangan matuod, bisan man suno sa espiritu sang panagna nga yari sa akon, nga paagi man sa ginpakita sang Espiritu sang Dios."},{"vNo":"48 ","txt":"Ginasiling ko sa inyo, nga nahibal-an ko sa akon kaugalingon nga kon ano man ang akon igahambal sa inyo, nahanungod sa sinang magaabot, matuod; kag ginasiling ko sa inyo, nga nahibal-an ko nga si Jesucristo magaabot, huo, ang Anak, ang Bugtong nga Inanak sang Amay, nga puno sang grasya, kag kaluoy, kag kamatuoran. Kag yari karon, ini amo sia nga magakari sa pagkuha sang mga sala sang kalibutan, huo, sang mga sala sang tagsa ka tawo nga malig-on nga nagapati sa iya ngalan."},{"vNo":"49 ","txt":"Kag karon ginasiling ko sa inyo nga amo ini ang paagi nga suno sa sini ako gintawag, huo, sa pagwali sa akon pinalangga nga mga kauturan, huo, sa tagsa-tagsa nga nagapuyo sa duta; huo, sa pagwali sa tanan, alangay nga tigulang kag lamharon, alangay nga ulipon kag hilway; huo, ginasiling ko sa inyo nga mga tigulang, kag subong man sa mga gulang-gulang, kag sa ulihing-tubo; huo, sa pagpahayag sa ila nga kinahanglan gid sila nga maghinulsol kag mabun-ag liwat."},{"vNo":"50 ","txt":"Huo, amo ini ang ginasiling sang Espiritu: Maghinulsol, tanan kamo nga yara sa mga ukbong sang duta, kay ang ginharian sang langit nagahilapit na; huo, ang Anak sang Dios magaabot sa iya himaya, sa iya kusog, pagkaharianon, gahum, kag kaginuohan. Huo, pinalangga kong mga kauturan, ginasiling ko sa inyo, nga ang Espiritu nagasiling: Tamda ang himaya sang Hari sang bug-os nga duta; kag subong man ang Hari sang langit sa indi gid madugay magabanaag sa tunga sang tanan nga mga anak sang tawo."},{"vNo":"51 ","txt":"Kag subong man ang Espiritu nagasiling sa akon, huo, nagsinggit sa akon sa isa ka mabaskog nga tingug, nga nagasiling; Maglakat ka kag magsiling sa sining katawhan—Maghinulsol, kay luwas nga kamo maghinulsol indi gid kamo nga mas-a makapanubli sang ginharian sang langit."},{"vNo":"52 ","txt":"Kag sa liwat ginasiling ko sa inyo, ang Espiritu nagasiling: Yari karon, ang wasay ginapahigda sa gamot sang kahoy; gani ang tagsa ka kahoy nga wala nagadala sing maayo nga bunga pagapudlon kag idap-ong sa kalayo, huo, sa isa ka kalayo nga indi maupos, bisan isa ka kalayo nga di-mapalong. Yari karon, kag dumduma, ang Balaan amo ang naghambal sini."},{"vNo":"53 ","txt":"Kag karon pinalangga kong mga kauturan, ginasiling ko sa inyo, masuay bala ninyo ining mga hambalanon; huo, mapahigad bala ninyo ining mga butang, kag tapakon ang Balaan sa idalom sang inyo mga tiil; huo, makapahabok bala kamo sa bugal sang inyo mga tagipusuon; huo, magapamilit pa bala gihapon kamo sa pagsul-ob sang malahalon nga panapton kag pagpahamtang sang inyo mga tagipusuon sa wala’y pulos nga mga butang sang kalibutan, sa inyo mga manggad?"},{"vNo":"54 ","txt":"Huo, magapamilit bala kamo sa paghunahuna nga mas maayo kamo ang isa sangsa isa; huo, magapamilit bala kamo sa paghingabot sa inyo mga kauturan, nga nagapaubos sang ila mga kaugalingon kag nagalakat suno sa balaan nga paagi sang Dios, nga sa sini gindala sila sa sini nga simbahan, nga ginpakabalaan sang Espiritu nga Balaan, kag sila nagadala sing mga binuhatan nga takos sa paghinulsol—"},{"vNo":"55 ","txt":"Kag subong man, magapamilit bala kamo sa pagtalikod sa mga imol, kag sa nagakinahanglan, kag sa pagdumili sang inyo kabuhian sa ila?"},{"vNo":"56 ","txt":"Kag sa katapusan, tanan kamo nga magapamilit sa inyo pagkamalaut, ginasiling ko sa inyo nga amo ini sila nga pagapudlon kag igadap-ong sa kalayo luwas nga sila maghinulsol sing madali."},{"vNo":"57 ","txt":"Kag karon ginasiling ko sa inyo, tanan kamo nga maluyag magsunod sa tingug sang maayong manugpahalab, maggwa kamo gikan sa mga malaut, kag magpain kamo, kag indi magtandog sang ila di-matinlo nga mga butang; kag yari karon, ang ila mga ngalan pagapamanason, agud ang mga ngalan sang mga malaut indi maisip sa tunga sang mga ngalan sang mga matarong, agud ang pulong sang Dios mahimo nga matuman, nga nagasiling: Ang mga ngalan sang mga malaut indi pag-isimpon sa mga ngalan sang akon katawhan;"},{"vNo":"58 ","txt":"Kay ang mga ngalan sang mga matarong igasulat sa libro sang kabuhi, kag sa ila igahatag ko ang isa ka palanublion sa akon tuo nayon nga kamot. Kag karon, mga kauturan ko, ano ang inyo masiling batok sa sini? Ginasiling ko sa inyo, kon kamo maghambal batok sa sini, wala ini sing kabilinggan, kay ang pulong sang Dios kinahanglan gid nga matuman."},{"vNo":"59 ","txt":"Kay sin-o nga manugpahalab ang yara sa inyo tunga nga may madamo nga mga karnero ang wala nagabantay sa ila, agud indi makasulod ang mga lobo kag magpanukob sang iya panong? Kag yari karon, kon ang isa ka lobo makasulod sa iya panong indi bala niya ini pagtabugon? Kag subong man, sa katapusan, kon iya masarangan, iya sia patyon."},{"vNo":"60 ","txt":"Kag karon ginasiling ko sa inyo nga ang maayong manugpahalab nagapanawag sa inyo; kag kon kamo mamati sa iya tingug pagadalhon niya kamo sa iya panong, kag iya kamo mga karnero; kag ginasugo niya kamo nga indi ninyo pagtugutan ang gutom nga lobo sa pagsulod sa tunga ninyo, agud nga indi kamo mamatay."},{"vNo":"61 ","txt":"Kag karon ako, si Alma, nagasugo sa inyo sa hinambalan niya nga nagsugo sa akon, nga inyo bantayan sa pagtuman ang mga pulong nga akon ginhambal sa inyo."},{"vNo":"62 ","txt":"Nagahambal ako bilang sugo sa inyo nga mga katapo sang simbahan; kag sa ila nga indi mga katapo sang simbahan nagahambal ako bilang pangagda, nga nagasiling: Magkari kag magpabunyag tuhoy sa paghinulsol, agud nga kamo man mahimo nga mangin mga umalambit sang bunga sang kahoy sang kabuhi."}]}