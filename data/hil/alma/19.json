{"heading":"Si Lamoni nagbaton sang kapawa sang kabuhi nga dayon kag nakakita sang Manunubos—Ang iya panimalay nakaagom sang pinasahi nga pagpanganinaw, kag madamo ang nakakita sang mga anghel—Si Amon milagroso nga gin-amligan—Ginbunyagan niya ang madamo kag nagpasad sang isa ka simbahan sa tunga nila. Mga 90 A.C.","prevAbbr":"alma","prevNo":18,"nextAbbr":"alma","nextNo":20,"chapterTitle":"Alma 19","verses":[{"vNo":"1 ","txt":"Kag natabo ini, nga pagkatapos sang duha ka adlaw kag duha ka gab-i buot na kuntani nila nga dalhon ang iya lawas kag ihamyang ini sa isa ka pantyon, nga ila ginhimo para sa katuyuan sang paglubong sang ila mga minatay."},{"vNo":"2 ","txt":"Karon ang reyna nga nakabati sang kabantugan ni Amon, gani nagpasugo sia kag ginpangabay nga magkari sia sa iya."},{"vNo":"3 ","txt":"Kag natabo ini, nga ginhimo ni Amon ang suno sa ginsugo sa iya, kag ginkadtuan ang reyna, kag namangkot agud mahibal-an kon ano ang luyag niya nga iya pagahimuon."},{"vNo":"4 ","txt":"Kag nagsiling sia sa iya: Ang mga alagad sang akon bana nagpahibalo sa akon nga isa ikaw ka manalagna sang isa ka balaan nga Dios, kag nga may gahum ka sa paghimo sang madamo nga gamhanan nga mga buhat sa iya ngalan;"},{"vNo":"5 ","txt":"Gani, kon amo ugaling, luyag ko nga kadtuan mo kag tan-awon ang akon bana, kay nagahigda sia sa iya hiligdaan sa sulod sang duha ka adlaw kag duha ka gab-i; kag may pila nga nagasiling nga indi sia patay, apang may iban nga nagasiling nga patay na sia kag nga nagapanimaho sia, kag nga dapat sia nga ibutang sa pantyon; apang bahin sa akon kaugalingon, sa akon wala sia nagapanimaho."},{"vNo":"6 ","txt":"Karon, amo ini ang luyag ni Amon, kay nahibal-an niya nga si haring Lamoni yara sa idalom sang gahum sang Dios; kay nahibal-an niya nga ang madulom nga kumbong sang pagkawala’y pagtuo ginawahig gikan sa iya kaisipan, kag ang kapawa nga nag-iwag sa iya kaisipan, nga amo ang kapawa sang himaya sang Dios, nga isa ka makahalangyag nga kapawa sang iya kaayo—huo, ini nga kapawa nagdala sang subong sina nga kalipay sa iya kalag, ang panganod sang kadudulman nga napuhag, kag nga ang kapawa sang kabuhi nga dayon napasiga sa iya kalag, huo, nahibal-an niya nga amo ini ang nagdaug sang iya kinaugali nga lawas, kag gindaldal sia sa Dios—"},{"vNo":"7 ","txt":"Gani, kon ano ang ginpangayo sa iya sang reyna amo lamang ang iya luyag. Gani nagkadto sia sa pagpakigkita sa hari suno sa ginpangabay sang reyna sa iya; kag nakita niya ang hari, kag nahibal-an niya nga indi sia patay."},{"vNo":"8 ","txt":"Kag nagsiling sia sa reyna: Indi sia patay, kundi nagakatulog sia sa Dios, kag sa buas magabangon sia liwat; gani indi sia pag-ilubong."},{"vNo":"9 ","txt":"Kag si Amon nagsiling sa iya: Nagapati ka bala sa sini? Kag nagsiling sia sa iya: Wala ako sing saksi luwas sa imo pulong, kag sa pulong sang amon mga alagad; wala’y sapayan sini nagapati ako nga mangin amo ini suno sa imo ginsiling."},{"vNo":"10 ","txt":"Kag si Amon nagsiling sa iya: Bulahan ka tungod sang imo tuman nga pagtuo; ginasiling ko sa imo, babayi, wala sing subong sina kadako nga pagtuo sa tunga sang tanan nga katawhan sang mga Nefinhon."},{"vNo":"11 ","txt":"Kag natabo ini, nga nagbantay sia sa hiligdaan sang iya bana, gikan sa sina nga tion bisan tubtob sa sinang tion pagkaaga nga gintalana ni Amon nga magabangon sia."},{"vNo":"12 ","txt":"Kag natabo ini, nga nagbangon sia, suno sa mga pulong ni Amon; kag samtang nagabangon sia, gin-untay niya ang iya kamot sa babayi, kag nagsiling: Bulahan ang ngalan sang Dios, kag bulahan ka."},{"vNo":"13 ","txt":"Kay subong kapat-od nga nagakabuhi ka, yari karon, nakita ko ang akon Manunubos; kag magakari sia, kag mabun-ag sang isa ka babayi, kag pagatubson niya ang tanan nga tawo nga nagapati sa iya ngalan. Karon, sang masiling niya ining mga pulong, ang iya tagipusuon naghabok sa sulod niya, kag natumba sia liwat sa kalipay; kag ang reyna natumba man, nga gindaug sang Espiritu."},{"vNo":"14 ","txt":"Karon si Amon nga nakita nga ang Espiritu sang Ginuo ginbubo suno sa iya mga pangamuyo sa mga Lamanhon nga iya mga kauturan, nga amo ang nangin kabangdanan sang tuman nga kagha sa tunga sang mga Nefinhon, ukon sa tunga sang tanan nga katawhan sang Dios tungod sang ila mga kalautan kag sang ila mga tradisyon, nagluhod sia, kag nagsugod sa pagbubo sang iya kalag sa pangamuyo kag pagpasalamat sa Dios tungod sang iya ginhimo para sa iya mga kauturan; kag gindaug man sia sang kalipay; kag tungod sini sila tanan nga tatlo nagkalatumba sa duta."},{"vNo":"15 ","txt":"Karon, sang makita sang mga alagad sang hari nga nagkalatumba sila, nagsugod man sila sa pagtuaw sa Dios, kay ang kahadlok sa Ginuo nag-abot man sa ila, kay amo ini sila nga nagtindog sa atubang sang hari kag nagsaksi sa iya nahanungod sang dako nga gahum ni Amon."},{"vNo":"16 ","txt":"Kag natabo ini, nga nagpanawag sila sa ngalan sang Ginuo, sa ila ikasarang, bisan tubtob nga nagkalatumba sila sa duta, luwas nga ini isa sang mga Lamanhon nga babayi, nga ang ngalan amo si Abis, sia nga nahaylo sa Ginuo sa sulod sang madamo na nga mga tinuig, tungod sang isa ka talalupangdon nga palanan-awon sang iya amay—"},{"vNo":"17 ","txt":"Tungod sini, nga nahaylo sa Ginuo, kag nga wala gid ini pag-ipahibalo, gani, sang makita niya nga ang tanan nga mga alagad ni Lamoni nagkalatumba sa duta, kag subong man ang iya agalon nga babayi, ang reyna, kag ang hari, kag si Amon nga nagahaplak sa duta, nahibal-an niya nga gahum ini sang Dios; kag sa paghunahuna nga ini nga oportunidad, paagi sa pagpahibalo sa katawhan sang kon ano ang nagkalatabo sa tunga nila, nga paagi sa pagtan-aw sining talan-awon magatuga ini sa ila sa pagpati sa gahum sang Dios, gani nagdalagan sia sa tagsa ka balay, nga ginapahibalo ini sa katawhan."},{"vNo":"18 ","txt":"Kag nagsugod sila sa pagtililipon sang ila mga kaugalingon sing tingob sa balay sang hari. Kag may nag-abot nga isa ka kadam-an, kag sa ila kahayanghag nakita nila ang hari, kag ang reyna, kag ang ila mga alagad nga nagahalaplak sa duta, kag nagahiligda sila didto nga daw mga patay sila; kag nakita man nila si Amon, kag yari karon, isa sia ka Nefinhon."},{"vNo":"19 ","txt":"Kag karon ang katawhan nagsugod sa pagkinumod sa isa kag isa; may pila nga nagasiling nga isa ka dako nga kalainan ang nag-abot sa ila, ukon sa hari kag sa iya panimalay, sanglit gintugutan niya nga ang isa ka Nefinhon magpabilin sa duta."},{"vNo":"20 ","txt":"Apang ginsabdong sila sang iban, nga nagasiling: Ang hari nagdala sining kalainan sa iya panimalay, sanglit ginpamatay niya ang iya mga alagad nga ang ila mga panong napaalaplaag sa mga tubig sang Sebus."},{"vNo":"21 ","txt":"Kag ginsabdong man sila sadtong mga lalaki nga nagtilindog sa mga tubig sang Sebus kag nagpaaplaag sang mga panong nga iya sang hari, kay naakig sila kay Amon tungod sang kadamuon sang iya ginpamatay sa ila mga kauturan sa mga tubig sang Sebus, samtang nagapangapin sang mga panong sang hari."},{"vNo":"22 ","txt":"Karon, ang isa sa ila, nga ang utod nga lalaki ginpatay sang espada ni Amon, nga naakig sing tuman kay Amon, naghunos sang iya espada kag nagpalapit agud nga iya ini ipatupa kay Amon, sa pagpatay sa iya; kag samtang ginabayaw niya ang espada sa paglabo sa iya, yari karon, natumba sia nga patay."},{"vNo":"23 ","txt":"Karon makita naton nga si Amon indi mapatay, kay ang Ginuo nagsiling kay Mosias, nga iya amay: Luwason ko sia, kag mangin amo ini sa iya suno sa imo pagtuo—gani, ginsalig sia ni Mosias sa Ginuo."},{"vNo":"24 ","txt":"Kag natabo ini, nga sang makita sang kadam-an nga ang lalaki natumba nga patay, nga nagbayaw sang espada sa pagpatay kay Amon, ang kahadlok nag-abot sa ila tanan, kag wala sila magpangahas sa pag-untay sang ila mga kamot sa pagtandog sa iya ukon sa bisan sin-o sadtong nagkalatumba; kag nagsugod sila sa pagkahayanghag liwat sa isa kag isa kon ano ang mahimo nga gintunaan sining dako nga gahum, ukon ano ang buot silingon sining tanan nga mga butang."},{"vNo":"25 ","txt":"Kag natabo ini, nga madamo sa tunga nila ang nagsiling nga si Amon amo ang Dako nga Espiritu, kag ang iban nagsiling nga ginpadala sia sang Dako nga Espiritu;"},{"vNo":"26 ","txt":"Apang ginsabdong sila tanan sang iban, nga nagasiling nga isa sia ka gadya, nga ginpadala gikan sa mga Nefinhon sa pagpaantos sa ila."},{"vNo":"27 ","txt":"Kag may pila nga nagsiling nga si Amon ginpadala sang Dako nga Espiritu sa pagsakit sa ila tungod sang ila mga kalautan; kag nga ang Dako nga Espiritu amo ang nangin dalayon nga nagabantay sa mga Nefinhon, nga amo na sadto pa ang nagluwas sa ila gikan sa ila mga kamot; kag nagsiling sila nga amo ini nga Dako nga Espiritu ang naglaglag sang sapagkadamo sang ila mga kauturan, ang mga Lamanhon."},{"vNo":"28 ","txt":"Kag gani ang pagbinaisay nangin tuman kainit sa tunga nila. Kag samtang yara sila sa amo nga pagbinaisay, ang babaying alagad nga nagpatuga sang pagtililipon sing tingob sang kadam-an nag-abot, kag sang makita niya ang pagbinaisay nga yara sa tunga sang kadam-an nangin tuman sia kamasinulub-on, bisan tubtob nga nakaluha."},{"vNo":"29 ","txt":"Kag natabo ini nga ginpalapitan niya kag ginkaptan ang reyna sa kamot, agud nga basi pa lang mapabangon niya sia gikan sa duta; kag sa gilayon nga natandog niya ang iya kamot nagbangon sia kag nagtindog sa iya mga tiil, kag nagsinggit sa isa ka mabaskog nga tingug, nga nagasiling: O bulahan nga Jesus, nga nagluwas sa akon gikan sa isa ka makahaladlok nga impiyerno! O bulahan nga Dios, maluoy ka sa sining katawhan!"},{"vNo":"30 ","txt":"Kag sang masiling niya ini, gintakop niya ang iya mga kamot, nga napuno sang kalipay, nga nagahambal sang madamo nga mga pulong nga indi mahangpan; kag sang mahimo niya ini, ginkaptan niya ang hari, si Lamoni, sa kamot, kag yari karon nagbangon sia kag nagtindog sa iya mga tiil."},{"vNo":"31 ","txt":"Kag sia, sa gilayon, nga nakakita sang pagbinaisay sa tunga sang iya katawhan, naggwa kag nagsugod sa pagsabdong sa ila, kag sa pagtudlo sa ila sang mga pulong nga iya nabatian gikan sa baba ni Amon; kag kon ano kadamo ang nakabati sang iya mga pulong nagpati, kag nahaylo sa Ginuo."},{"vNo":"32 ","txt":"Apang may madamo sa tunga nila nga indi mamati sa iya mga pulong; gani naglakat sila sa ila mga dalanon."},{"vNo":"33 ","txt":"Kag natabo ini, nga sang magbangon si Amon ginbuligan man niya sila, kag amo man ang ginhimo sang tanan nga mga alagad ni Lamoni; kag sila tanan nagpahayag sa katawhan sang amo man nga butang—nga ang ila mga tagipusuon nagbag-o; nga wala na sila sing luyag nga maghimo sang malain."},{"vNo":"34 ","txt":"Kag yari karon, madamo ang nagpahayag sa katawhan nga nakakita sila sang mga anghel kag nakapakighambal sa ila; kag sa amo ginsugiran nila sila sang mga butang nahanungod sa Dios, kag nahanungod sa iya pagkamatarong."},{"vNo":"35 ","txt":"Kag natabo ini, nga may madamo nga nagpalati sa ila mga pulong; kag kon ano kadamo ang nagpalati ginbunyagan; kag nangin isa sila ka matarong nga katawhan, kag nagpasad sang isa ka simbahan sa tunga nila."},{"vNo":"36 ","txt":"Kag sa amo nga paagi ang buluhaton sang Ginuo nagsugod sa tunga sang mga Lamanhon; gani ang Ginuo nagsugod sa pagbubo sang iya Espiritu sa ila; kag makita naton nga ang iya butkon ginauntay sa tanan nga katawhan nga magahinulsol kag magapati sa iya ngalan."}]}