{"heading":"Sanday Alma kag Amulek nagkadto sa Sidom kag nagtukod sang isa ka simbahan—Ginpaayo ni Alma si Zisrom, nga nagbuylog sa Simbahan—Madamo ang ginbunyagan, kag ang Simbahan nag-uswag—Sanday Alma kag Amulek nagkadto sa Zarahemla. Mga 81 A.C.","prevAbbr":"alma","prevNo":14,"nextAbbr":"alma","nextNo":16,"chapterTitle":"Alma 15","verses":[{"vNo":"1 ","txt":"Kag natabo ini, nga sanday Alma kag Amulek ginsugo sa pagtaliwan gikan sa sina nga dakbanwa; kag nagtaliwan sila, kag naglakat bisan padulong sa duta sang Sidom; kag yari karon, nasalapuan nila ang tanan nga katawhan nga nagtaliwan pa-gwa sa duta sang Amonihas, nga ginpanabog kag ginpamato, sanglit nagpati sila sa mga pulong ni Alma."},{"vNo":"2 ","txt":"Kag gin-asoy nila sa ila ang tanan nga natabo sa ila mga asawa kag mga kabataan, kag nahanungod man sa ila mga kaugalingon, kag sang ila gahum sang pagkahilway."},{"vNo":"3 ","txt":"Kag subong man si Zisrom nagahigda nga nagamasakit sa Sidom, nga may isa ka mataas nga hilanat, nga gintuga sang dako nga mga pag-antos sang iya kaisipan tungod sang iya pagkamalaut, kay naghunahuna sia nga sanday Alma kag Amulek wala na; kag naghunahuna sia nga ginpamatay sila tungod sang iya kalautan. Kag ining dako nga sala, kag ang iya madamo nga iban pa nga mga sala, nagtublag gid sang iya kaisipan tubtob nga ini nangin tuman kamasinulub-on, nga wala sing kaluwasan; gani nagsugod sia nga mapaso sa isa ka nagabaga nga kainit."},{"vNo":"4 ","txt":"Karon, sang makabati sia nga sanday Alma kag Amulek yara sa duta sang Sidom, ang iya tagipusuon nagsugod nga magpakaisog; kag nagpadala sia sing isa ka mensahe gilayon sa ila, nga nagapangabay sa ila nga magkari sa iya."},{"vNo":"5 ","txt":"Kag natabo ini, nga nagkadto sila gilayon, nga nagatuman sang mensahe nga iya ginpadala sa ila, kag nagsulod sila sa balay kay Zisrom; kag nakita nila sia sa iya hiligdaan, nga nagamasakit, nga tuman kaluya nga may isa ka nagabaga nga hilanat; kag ang iya man kaisipan nangin tuman kamasinulub-on tungod sang iya mga kalautan; kag sang makita niya sila gin-untay niya ang iya kamot, kag nagpakitluoy sa ila nga paayuhon nila sia."},{"vNo":"6 ","txt":"Kag natabo ini, nga si Alma nagsiling sa iya, nga ginauyatan sia sa kamot: Nagapati ka bala sa gahum ni Cristo tuhoy sa kaluwasan?"},{"vNo":"7 ","txt":"Kag nagsabat sia kag nagsiling: Huo, nagapati ako sang tanan nga mga pulong nga imo ginpanudlo."},{"vNo":"8 ","txt":"Kag si Alma nagsiling: Kon nagapati ka sa pagtubos ni Cristo mahimo ka nga mag-ayo."},{"vNo":"9 ","txt":"Kag nagsiling sia: Huo, nagapati ako suno sa imo mga pulong."},{"vNo":"10 ","txt":"Kag nian si Alma nagtuaw sa Ginuo, nga nagasiling: O Ginuo nga amon Dios, maluoy ka sa sini nga tawo, kag paayuha sia suno sa iya pagtuo nga yara kay Cristo."},{"vNo":"11 ","txt":"Kag sang masiling ni Alma ining mga pulong, si Zisrom gilayon nga nagtindog sa iya mga tiil, kag nagsugod sa paglakat; kag ini nahimo sa dako nga kahayanghag sang tanan nga katawhan; kag ang kasayuran sini naglapnag sa tanan nga bahin sang bug-os nga kadutaan sang Sidom."},{"vNo":"12 ","txt":"Kag ginbunyagan ni Alma si Zisrom sa Ginuo; kag nagsugod sia gikan sa sina nga tion pasulong sa pagwali sa katawhan."},{"vNo":"13 ","txt":"Kag si Alma nagpasad sang isa ka simbahan sa duta sang Sidom, kag nagkonsagrar sang mga pari kag mga manunudlo sa duta, sa pagbunyag tuhoy sa Ginuo sang kon sin-o man nga maluyag nga mabunyagan."},{"vNo":"14 ","txt":"Kag natabo ini, nga madamo sila; kay nagpanong sila gikan sa tanan nga duog sa palibot sang Sidom, kag ginbunyagan."},{"vNo":"15 ","txt":"Apang nahanungod sa katawhan nga yara sa duta sang Amonihas, nagpabilin sila gihapon nga isa ka matig-a sing tagipusuon kag isa ka tiskog sing liog nga katawhan; kag wala sila maghinulsol sang ila mga sala, nga ginapatungod ang tanan nga gahum nanday Alma kag Amulek sa yawa; kay iya sila sang pagtuluohan ni Nehor, kag wala nagapati sa paghinulsol sang ila mga sala."},{"vNo":"16 ","txt":"Kag natabo ini, nga sanday Alma kag Amulek, si Amulek nga nagsikway sang tanan niya nga mga bulawan, kag mga pilak, kag sang iya malahalon nga mga butang, nga yara sa duta sang Amonihas, tungod sang pulong sang Dios, sia nga ginsikway sadtong sang una iya mga kaabyanan kag subong man sang iya amay kag sang iya mga himata;"},{"vNo":"17 ","txt":"Gani, pagkatapos nga mapasad ni Alma ang simbahan sa Sidom, nga nakakita sang isa ka dako nga pag-untat, huo, nga nakakita nga ang katawhan nag-untat sang bugal sang ila mga tagipusuon, kag nagsugod sa pagpaubos sang ila mga kaugalingon sa atubang sang Dios, kag nagsugod sa pagtililipon sang ila mga kaugalingon sing tingob sa ila mga santuaryo sa pagsimba sa Dios sa atubang sang halaran, nga nagabantay kag nagapangamuyo sing dalayon, agud maluwas sila gikan kay Satanas, kag gikan sa kamatayon, kag gikan sa kalaglagan—"},{"vNo":"18 ","txt":"Karon subong sang akon nasiling, si Alma nga nakakita sining tanan nga mga butang, gani gindala niya si Amulek kag nagtabok sa duta sang Zarahemla, kag gindala sia sa iya kaugalingon nga puluy-an, kag ginbuligan sia sa iya mga pag-antos, kag ginpabakod sia sa Ginuo."},{"vNo":"19 ","txt":"Kag sa sini natapos ang ika-napulo nga tuig sang pagginahum sang mga hukom sa katawhan ni Nefi."}]}