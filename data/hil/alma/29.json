{"heading":"Luyag ni Alma ang magwali sang paghinulsol nga may kasidla sang anghel—Ang Ginuo nagahatag sang mga manunudlo para sa tanan nga mga kapungsuran—Si Alma nagakasadya sa buluhaton sang Ginuo kag sa kadalag-an ni Amon kag sang iya mga kauturan. Mga 76 A.C.","prevAbbr":"alma","prevNo":28,"nextAbbr":"alma","nextNo":30,"chapterTitle":"Alma 29","verses":[{"vNo":"1 ","txt":"O kon isa kuntani ako ka anghel, kag mahimo nga maangkon ang handum sang akon tagipusuon, nga makalakat ako kag makahambal nga subong sang may trumpeta sang Dios, nga may isa ka tingug sa pag-uyog sang duta, kag magwali sang paghinulsol sa tagsa ka katawhan!"},{"vNo":"2 ","txt":"Huo, igapahayag ko sa tagsa ka kalag, subong sang tunog sang daguob, ang paghinulsol kag ang plano sang pagtubos, nga sila magahinulsol kag magakari sa aton Dios, agud mahimo nga mangin wala sing dugang nga kasubo sa bug-os nga kadaygan sang duta."},{"vNo":"3 ","txt":"Apang yari karon, isa ako ka tawo, kag nagasala sa akon handum; kay dapat nga makontento na ako sang mga butang nga gintakay sang Ginuo sa akon."},{"vNo":"4 ","txt":"Indi ko dapat pagumonon sa akon mga handum ang malig-on nga mando sang isa ka matarong nga Dios, kay nahibal-an ko nga ginahatag niya sa mga tawo inang suno sa ila mga handum, bisan kon ini manginsa kamatayon ukon sa kabuhi; huo, nahibal-an ko nga ginatugutan niya ang mga tawo, huo, nagamando sa ila sang mga mando nga di-maliwat, suno sa ila mga kabubut-on, bisan kon ang mga ini manginsa kaluwasan ukon sa kalaglagan."},{"vNo":"5 ","txt":"Kag subong man, nahibal-an ko nga ang maayo kag malain nagaabot sa tanan nga mga tawo; sia nga wala makahibalo sang maayo gikan sa malain wala’y kabasulanan; apang sia nga nakahibalo sang maayo kag malain, sa iya ginahatag ang suno sa iya mga handum, bisan pa kon luyag niya ang maayo sa malain, kabuhi ukon kamatayon, kalipay ukon pagbasol sang konsiyensya."},{"vNo":"6 ","txt":"Karon, nga nakita nga nahibal-an ko ining mga butang, ngaa dapat ako maghandum sing labaw sangsa maghikot sang buluhaton nga sa diin akon gintawag?"},{"vNo":"7 ","txt":"Ngaa maghandum ako nga isa ako ka anghel, agud makahambal ako sa tanan nga yara sa mga ukbong sang duta?"},{"vNo":"8 ","txt":"Kay yari karon, ang Ginuo nagahatag sa tanan nga mga kapungsuran, sang ila kaugalingon nga pungsod kag hinambalan, sa pagtudlo sang iya pulong, huo, sa kaalam, sang tanan nga iya makita nga nagakaigo nga ila dapat maangkon; gani makita naton nga ang Ginuo nagapanulin sa kaalam, suno sa sinang matarong kag matuod."},{"vNo":"9 ","txt":"Nahibal-an ko inang ginsugo sa akon sang Ginuo, kag nagakasadya ako sa sini. Wala ako nagapabugal sang akon kaugalingon, kundi nagakasadya ako sa sinang ginsugo sa akon sang Ginuo; kag subong man, amo ini ang akon kasadya, nga basi pa lang mangin isa ako ka galamiton sang Dios sa pagdala sang pila ka kalag padulong sa paghinulsol; kag amo ini ang akon kalipay."},{"vNo":"10 ","txt":"Kag yari karon, kon makita ko ang madamo sang akon mga kauturan nga matuod-tuod nga mahinulsulon, kag nagakari sa Ginuo nga ila Dios, nian ang akon kalag napuno sang kalipay; nian madumduman ko kon ano ang ginhimo sang Ginuo para sa akon, huo, bisan nga ginpamatian niya ang akon pangamuyo; huo, nian madumduman ko ang iya maluluy-on nga butkon nga iya gin-untay ayon sa akon."},{"vNo":"11 ","txt":"Huo, kag madumduman ko man ang pagkabihag sang akon mga katigulangan; kay pat-od gid nga nahibal-an ko nga ginhilway sila sang Ginuo gikan sa pagkaulipon, kag paagi sa sini ginpasad ang iya simbahan; huo, ang Ginuong Dios, ang Dios ni Abraham, ang Dios ni Isaac, kag ang Dios ni Jacob, naghilway sa ila gikan sa pagkaulipon."},{"vNo":"12 ","txt":"Huo, dalayon ko nga ginadumdom ang pagkabihag sang akon mga katigulangan; kag ang amo man nga Dios nga naghilway sa ila gikan sa mga kamot sang mga Egiptohanon amo ang naghilway sa ila gikan sa pagkaulipon."},{"vNo":"13 ","txt":"Huo, kag ang amo man nga Dios nagpasad sang iya simbahan sa tunga nila; huo, kag ang amo man nga Dios nagtawag sa akon paagi sa isa ka balaan nga tawag, sa pagwali sang pulong sa sining katawhan, kag naghatag sa akon sing dako nga kadalag-an, nga sa sini nalubos ang akon kalipay."},{"vNo":"14 ","txt":"Apang wala ako nagakalipay sa akon lamang kaugalingon nga kadalag-an, kundi labi nga nalubos ang akon kalipay tungod sang kadalag-an sang akon mga kauturan, nga nagtaklad sa duta sang Nefi."},{"vNo":"15 ","txt":"Yari karon, nagpangabudlay sila sing tuman, kag nagdala sing madamo nga bunga; kag daw ano kadako ang ila mangin padya!"},{"vNo":"16 ","txt":"Karon kon mahunahunaan ko ang kadalag-an sining akon mga kauturan ang akon kalag maanod, bisan tubtob sa pagkabulag sini gikan sa lawas, halos nga daw amo sini, sapagkadako sang akon kalipay."},{"vNo":"17 ","txt":"Kag karon kabay nga itugot sang Dios sa mga ini, sa akon mga kauturan, nga sila magapungko sa ginharian sang Dios; huo, kag ang tanan man sadtong mga bunga sang ila mga pagpangabudlay agud indi na sila mahimo nga maggwa pa, kundi nga magdayaw sila sa iya sa wala’y katubtuban. Kag kabay nga itugot sang Dios nga mahimo ini suno sa akon mga pulong, bisan subong sang akon ginpanghambal. Amen."}]}