{"heading":"Si Amalikia naghimbon nga mangin hari—Ginbayaw ni Moroni ang bandera sang kahilwayan—Ginpanipon niya ang katawhan sa pagpangapin sang ila relihiyon—Ang matuod nga mga tumoluo gintawag nga mga Cristohanon—Isa ka salin ni Jose pagaamligan—Si Amalikia kag ang mga nagtilipyok nalagyo padulong sa duta sang Nefi—Yadtong mga indi magsakdag sang kawsa sang kahilwayan ginpamatbatan sang kamatayon. Mga 73–72 A.C.","prevAbbr":"alma","prevNo":45,"nextAbbr":"alma","nextNo":47,"chapterTitle":"Alma 46","verses":[{"vNo":"1 ","txt":"Kag natabo ini, nga kon ano kadamo ang indi magpamati sa mga pulong ni Helaman kag sang iya mga kauturan nagtililipon sing tingob batok sa ila mga kauturan."},{"vNo":"2 ","txt":"Kag karon tan-awa, tuman sila kaakig, sa bagay nga namat-od sila sa pagpatay sa ila."},{"vNo":"3 ","txt":"Karon ang tagpanguna sadtong mga naakig batok sa ila mga kauturan isa ka dako kag isa ka mabukod nga lalaki; kag ang iya ngalan amo si Amalikia."},{"vNo":"4 ","txt":"Kag si Amalikia nagahandum nga mangin isa ka hari; kag yadtong katawhan nga nagsingkal nagahandum man nga sia ang ila mangin hari; kag amo sila ang mas dako nga bahin sa ila ang mas manubo nga mga hukom sa duta, kag nagahangad sila sang gahum."},{"vNo":"5 ","txt":"Kag naganoy sila sang mga pagpang-utis ni Amalikia, nga kon sila magasakdag sa iya kag ipahamtang sia nga ila mangin hari nga himuon niya sila nga mga tagdumala sang katawhan."},{"vNo":"6 ","txt":"Sa amo nga paagi naganoy sila palayo ni Amalikia padulong sa pagbinangig, wala’y sapayan sang pagpangwali ni Helaman kag sang iya mga kauturan, huo, wala’y sapayan sang ila tuman kadako nga paghalong sang simbahan, kay sila ang mataas nga mga pari sa simbahan."},{"vNo":"7 ","txt":"Kag may madamo sa simbahan nga nagpalati sa nagapang-utis nga mga pulong ni Amalikia, gani nagsipak sila bisan gikan sa simbahan; kag tungod sini ang mga kahimtangan sang katawhan ni Nefi nangin tuman kapeligroso kag makatalagam, wala’y sapayan sang ila dako nga kadalag-an nga ila naangkon batok sa mga Lamanhon, kag sang ila dako nga mga pagkinasadya nga ila naangkon tungod sang ila pagkahilway paagi sa kamot sang Ginuo."},{"vNo":"8 ","txt":"Tungod sini makita naton kon daw ano kadali ang mga anak sang tawo makalimot sa Ginuo nga ila Dios, huo, daw ano kadali maghimo sang kalautan, kag maganoy palayo sang isa nga malain."},{"vNo":"9 ","txt":"Huo, kag makita man naton ang dako nga pagkamalaut nga mahimo nga matuga sang isa ka tama kalaut nga tawo nga matabo sa tunga sang mga anak sang tawo."},{"vNo":"10 ","txt":"Huo, makita naton nga si Amalikia, sanglit isa sia ka tawo sang malalangon nga padihot kag isa ka tawo sang madamo nga nagapang-utis nga mga pulong, sa bagay nga naganoy niya palayo ang mga tagipusuon sang madamo nga katawhan sa paghimo sang malaut; kag subong man, sa pagtinguha sa pagguba sang simbahan sang Dios, kag sa pagguba sang sadsaran sang kahilwayan nga ginhatag sang Dios sa ila, ukon sinang bugay nga ginpadala sang Dios sa kadaygan sang kadutaan para sa kaayuhan sang mga matarong."},{"vNo":"11 ","txt":"Kag karon natabo ini, nga sang mabatian ni Moroni, nga amo ang puno nga komandante sang mga kasuldadohan sang mga Nefinhon, ang nahanungod sining mga pagbinangig, naakig sia kay Amalikia."},{"vNo":"12 ","txt":"Kag natabo ini, nga gingisi niya ang iya kunop; kag nagkuha sia sang bahin sini, kag ginsulatan ini—Sa handumanan sang aton Dios, sang aton relihiyon, kag kahilwayan, kag sang aton paghidaet, sang aton mga asawa, kag sang aton mga anak—kag ginhigot niya ini sa ukbong sang isa ka tukon."},{"vNo":"13 ","txt":"Kag ginsuksok niya ang iya panaming sa ulo, kag ang iya limbutong, kag ang iya mga taming, kag ginwagkos ang iya hinganib palibot sa iya hawak; kag ginkuha niya ang tukon, nga yara sa ukbong sini ang iya gingisi nga kunop, (kag gintawag niya ini nga bandera sang kahilwayan) kag ginyaub niya ang iya kaugalingon sa duta, kag nagpangamuyo sing hugot sa iya Dios agud nga ang mga bugay sang kahilwayan magaluntad sa iya mga kauturan, samtang nga may isa pa ka grupo sang mga Cristohanon nga nagapabilin sa pagpuyo sa kadutaan—"},{"vNo":"14 ","txt":"Kay sa amo nga paagi ang tanan nga matuod nga mga tumoluo kay Cristo, nga mga katapo sang simbahan sang Dios, ginatawag sadtong mga indi katapo sang simbahan."},{"vNo":"15 ","txt":"Kag yadtong mga katapo sang simbahan mga mainunungon; huo, ang tanan sadtong mga matuod nga mga tumoluo kay Cristo nagdala sa ila kaugalingon, sing malipayon, sang ngalan ni Cristo, ukon mga Cristohanon subong sang pagtawag sa ila, tungod sang ila pagpati kay Cristo nga magaabot."},{"vNo":"16 ","txt":"Kag gani, sa sini nga tion, nagpangamuyo si Moroni nga ang kawsa sang mga Cristohanon, kag ang kahilwayan sang duta mahimo nga masakdag."},{"vNo":"17 ","txt":"Kag natabo ini, nga sang mabubo niya ang iya kalag sa Dios, ginhingalanan niya ang bug-os nga kadutaan nga yara sa bagatnan sang duta sang Kapung-awan, kag subong man, sa malip-ot nga pulong, ang bug-os nga kadutaan, alangay sa aminhan kag sa bagatnan—Isa ka pinili nga duta, kag ang duta sang kahilwayan."},{"vNo":"18 ","txt":"Kag nagsiling sia: Pat-od gid nga indi pag-itugot sang Dios nga kita, nga gintamay sanglit ginadala naton sa aton kaugalingon ang ngalan ni Cristo, pagalapakon kag laglagon, tubtob nga igapahanabo naton ini paagi sa aton kaugalingon nga mga kalapasan."},{"vNo":"19 ","txt":"Kag sang masiling ni Moroni ini nga mga pulong, naglibot sia sa tunga sang katawhan, nga nagawagayway sang ginisi nga bahin sang iya panapton sa hangin, agud makita sang tanan ang sinulat nga iya ginsulat sa ginisi nga bahin, kag nagasinggit sa isa ka mabaskog nga tingug, nga nagasiling:"},{"vNo":"20 ","txt":"Yari karon, kon sin-o man ang buot nga magapadayon ining bandera sa kadutaan, pa-gwaa sila sa kusog sang Ginuo, kag magsulod sa isa ka kasugtanan nga pagatipigan nila ang ila mga kinamatarong, kag ang ila relihiyon, agud pakamaayuhon sila sang Ginuong Dios."},{"vNo":"21 ","txt":"Kag natabo ini, nga sang mabantala ni Moroni ining mga pulong, yari karon, ang katawhan nag-alabot nga nagadinalagan sing tingob nga ang ila hinganib nawagkos sa ila mga hawak, nga nagagisi sang ila mga panapton bilang tanda, ukon bilang isa ka kasugtanan, nga indi nila pag-isikway ang Ginuo nga ila Dios; ukon, sa iban nga mga pulong, kon sila magalapas sang mga kasuguan sang Dios, ukon mahulog sa kalapasan, kag magakahuya sa pagdala sa ila kaugalingon sang ngalan ni Cristo, pagagision sila sang Ginuo bisan subong nga ila gingisi ang ila mga panapton."},{"vNo":"22 ","txt":"Karon amo ini ang kasugtanan nga ila ginhimo, kag ginhaboy nila ang ila mga panapton sa tiilan ni Moroni, nga nagasiling: Nagapakighisugot kami sa amon Dios, nga pagapapason kami, bisan subong sang amon mga kauturan sa duta sa naaminhan, kon kami mahulog sa kalapasan; huo, mahimo niya kami nga ihaboy sa tiilan sang amon mga kaaway, bisan subong sang amon paghaboy sang amon mga panapton sa imo tiilan agud tasakon sa idalom sang tiil, kon kami mahulog sa kalapasan."},{"vNo":"23 ","txt":"Si Moroni nagsiling sa ila: Yari karon, isa kita ka salin sang kaliwat ni Jacob; huo, isa kita ka salin sang kaliwat ni Jose, nga ang iya kunop gingisi sang iya mga kauturan sa madamo nga mga bahin; kag subong man, karon tan-awa, dumdumon naton ang magtuman sang mga kasuguan sang Dios, ukon ang aton mga panapton pagagision sang aton mga kauturan, kag kita ihunong sa bilangguan, ukon ibaligya, ukon pamatyon."},{"vNo":"24 ","txt":"Huo, amligan naton ang aton kahilwayan bilang isa ka salin ni Jose; huo, dumdumon naton ang mga pulong ni Jacob, antes sang iya kamatayon, kay yari karon, nakita niya nga ang isa ka bahin sang salin sang kunop ni Jose gin-amligan kag wala madunot. Kag nagsiling sia—Bisan subong nga ining salin sang panapton sang akon anak naamligan, sa amo man ang isa ka salin sang kaliwat sang akon anak pagaamligan sang kamot sang Dios, kag dalhon sa iya kaugalingon, samtang ang nabilin sang kaliwat ni Jose mawala, bisan subong sang salin sang iya panapton."},{"vNo":"25 ","txt":"Karon, tan-awa, ini nagahatag sa akon kalag sing kasubo; wala’y sapayan sini, ang akon kalag nagakalipay sa akon anak, tungod sinang bahin sang iya kaliwat nga pagadalhon sa Dios."},{"vNo":"26 ","txt":"Karon tan-awa, amo ini ang hinambalan ni Jacob."},{"vNo":"27 ","txt":"Kag karon sin-o ang makapakot nga basi ang salin sang kaliwat ni Jose, nga mawala subong sang iya panapton, amo yadtong mga nagsipak gikan sa aton? Kag subong man, bisan mangin amo ang aton mga kaugalingon kon indi kita magtindog sing malig-on sa pagtuo kay Cristo."},{"vNo":"28 ","txt":"Kag karon natabo ini, nga sang masiling ni Moroni ining mga pulong naglibot sia, kag nagpasugo man sa tanan nga bahin sang kadutaan nga sa diin may mga pagbinangig, kag ginpanipon sing tingob ang tanan nga katawhan nga maluyag magpadayon sang ila kahilwayan, sa pagtindog batok kay Amalikia kag sadtong mga nagsilipak, nga ginatawag nga mga Amalikianhon."},{"vNo":"29 ","txt":"Kag natabo ini, nga sang makita ni Amalikia nga ang katawhan ni Moroni mas madamo sangsa mga Amalikianhon—kag nakita man niya nga ang iya katawhan nagaduhaduha nahanungod sa hustisya sang kawsa sang grupo nga ila ginsugdan—gani, sa kahadlok nga indi niya maangkon ang katuyuan, gindala niya ang pila sadtong iya katawhan nga maluyag kag nagtaliwan padulong sa duta sang Nefi."},{"vNo":"30 ","txt":"Karon si Moroni naghunahuna nga indi nagakadapat nga ang mga Lamanhon magaangkon pa sang dugang nga kusog; gani naghunahuna sia sa paglambat sang katawhan ni Amalikia, ukon sa pagdakop sa ila kag dalhon sila pabalik, kag pamatbatan si Amalikia sang kamatayon; ilabi na gid, kay nahibal-an niya nga pagasugyuton niya ang mga Lamanhon sa pagkaakig batok sa ila, kag magtuga sa ila sa pagpakig-away batok sa ila; kag ini nahibal-an niya nga pagahimuon ni Amalikia agud maangkon niya ang iya mga katuyuan."},{"vNo":"31 ","txt":"Gani si Moroni naghunahuna nga ginakinahanglan nga iya dalhon ang iya mga kasuldadohan, nga nagtililipon sang ila mga kaugalingon sing tingob, kag nagpanangkap sang ila mga kaugalingon, kag nagsulod sa isa ka kasugtanan sa pagtipig sang paghidaet—kag natabo ini, nga gindala niya ang iya kasuldadohan kag naglakat pa-gwa upod ang iya mga tolda padulong sa kamingawan, sa paglambat sang alagyan ni Amalikia sa kamingawan."},{"vNo":"32 ","txt":"Kag natabo ini, nga ginhimo niya ang suno sa iya nga luyag, kag naglakat padulong sa kamingawan, kag gin-unahan ang mga kasuldadohan ni Amalikia."},{"vNo":"33 ","txt":"Kag natabo ini, nga nalagyo si Amalikia upod ang isa ka diutay nga kadamuon sang iya mga tawo, kag ang nagkalabilin nahulog sa mga kamot ni Moroni kag ginpangdala pabalik sa duta sang Zarahemla."},{"vNo":"34 ","txt":"Karon, si Moroni nga isa ka tawo nga pinili sang puno nga mga hukom kag sang tingug sang katawhan, gani may gahum sia suno sa iya kabubut-on sa mga kasuldadohan sang mga Nefinhon, sa pagpaluntad kag pagpatuman sang pagbulut-an sa ila."},{"vNo":"35 ","txt":"Kag natabo ini, nga kon sin-o man sang mga Amalikianhon nga indi magsulod sa isa ka kasugtanan sa pagsakdag sang kawsa sang kahilwayan, agud nga makapadayon sila sang isa ka hilway nga gobyerno, ginpamatbatan niya sang kamatayon; kag diutay lamang ang nagbalibad sa kasugtanan sang kahilwayan."},{"vNo":"36 ","txt":"Kag natabo man ini, nga nagsugo sia nga ang bandera sang kahilwayan ipataas sa tagsa ka tore nga yara sa bug-os nga kadutaan, nga ginapuy-an sang mga Nefinhon; kag subong sang nasiling na ginbugsok ni Moroni ang hayahay sang kahilwayan sa tunga sang mga Nefinhon."},{"vNo":"37 ","txt":"Kag nagsugod sila nga makaangkon liwat sing paghidaet sa kadutaan; kag tungod sini napaluntad nila ang paghidaet sa kadutaan tubtob sa malapit na lang matapos ang ika-napulo’g siyam nga tuig sang pagginahum sang mga hukom."},{"vNo":"38 ","txt":"Kag si Helaman kag ang mataas nga mga pari nagpaluntad man sang kahusay sa simbahan; huo, bisan sa sulod sang apat ka tuig nakaangkon sila sing dako nga paghidaet kag pagkinasadya sa simbahan."},{"vNo":"39 ","txt":"Kag natabo ini, nga may madamo nga nagkalamatay, nga malig-on nga nagapati nga ang ila mga kalag natubos na sang Ginuong Jesucristo; gani nagtaliwan sila sa kalibutan nga nagakasadya."},{"vNo":"40 ","txt":"Kag may pila nga nagkalamatay sa mga hilanat, nga sa pila ka mga panahon sang tuig nangin tuman kasunson sa duta—apang indi gid tuman sa mga hilanat, tungod sang labing maayo nga mga kalidad sang madamo nga mga tanom kag mga gamot nga ginhanda sang Dios sa pagkuha sang kabangdanan sang mga balatian, nga sa sini ang mga tawo napaidalom tungod sa kinaiya sang klima—"},{"vNo":"41 ","txt":"Apang may madamo nga nagkalamatay sa katigulangon; kag yadtong mga nagkalamatay sa pagtuo kay Cristo malipayon sa iya, subong sang amo ang kinahanglan gid naton nga patihan."}]}