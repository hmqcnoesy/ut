{"heading":"Ang pagkamamalatyon isa ka tion sang pagtilaw agud matugutan ang tawo nga maghinulsol kag mag-alagad sa Dios—Ang Pagkapukan nagdala sang umalagi kag espirituhanon nga kamatayon sa tanan nga tawo—Ang pagtubos nagaabot paagi sa paghinulsol—Ang Dios mismo nagapasag-uli para sa mga sala sang kalibutan—Ang kaluoy para sadtong mga nagahinulsol—Ang tanan nga iban pa nasakop sa hustisya sang Dios—Ang kaluoy nagaabot tungod sang Pagpasag-uli—Ang matuod-tuod lamang nga mahinulsulon ang maluwas. Mga 74 A.C.","prevAbbr":"alma","prevNo":41,"nextAbbr":"alma","nextNo":43,"chapterTitle":"Alma 42","verses":[{"vNo":"1 ","txt":"Kag karon, anak ko, nasat-uman ko nga medyo may dugang pa nga nagatublag sa imo kaisipan, nga indi mo mahangpan—nga amo ang nahanungod sa hustisya sang Dios sa pagsilot sang makasasala; kay nagatinguha ka sa pagpanghunahuna nga indi matarong nga ang makasasala igatalana sa isa ka kahimtangan sang kapiutan."},{"vNo":"2 ","txt":"Karon tan-awa, anak ko, ipaathag ko ini nga butang sa imo. Kay yari karon, pagkatapos nga ginpagwa sang Ginuong Dios ang aton unang mga ginikanan sa katamnan sang Eden, sa pag-uma sang duta, nga sa diin sila ginkuha—huo, ginpagwa niya ang tawo, kag ginbutang niya sa sidlangan nga ukbong sang katamnan sang Eden, ang querubin, kag isa ka nagaidlab nga espada nga nagabalabad sa tagsa ka dalan, sa pagbantay sang kahoy sang kabuhi—"},{"vNo":"3 ","txt":"Karon, makita naton nga ang tawo nangin subong sang Dios, nga nakahibalo sang maayo kag malain; kag basi ikab-ot niya ang iya kamot, kag magkuha man sang kahoy sang kabuhi, kag magkaon kag mabuhi sa wala’y katubtuban, ang Ginuong Dios nagbutang sang querubin kag sang nagaidlab nga espada, agud indi sia makakaon sang bunga—"},{"vNo":"4 ","txt":"Kag sa sini makita naton, nga may isa ka tion nga gintugot sa tawo sa paghinulsol, huo, isa ka tion sang pagtilaw, isa ka tion sa paghinulsol kag pag-alagad sa Dios."},{"vNo":"5 ","txt":"Kay yari karon, kon ginkab-ot gilayon ni Adan ang iya kamot, kag nagkaon sang kahoy sang kabuhi, nagkabuhi kuntani sia sa wala’y katubtuban, suno sa pulong sang Dios, nga wala sing tion sa paghinulsol; kag subong man, ang pulong sang Dios nangin wala’y pulos kuntani, kag ang dako nga plano sang kaluwasan nalugaw-an kuntani."},{"vNo":"6 ","txt":"Apang yari karon, gintalana sa tawo nga mamatay—gani, sanglit ginpahilayo sila sa kahoy sang kabuhi dapat nga pahalinon sila sa kadaygan sang duta—kag ang tawo nagtalang sa wala’y katubtuban, huo, nangin tawo sila nga malalison."},{"vNo":"7 ","txt":"Kag karon, imo nakita paagi sa sini nga ang aton unang mga ginikanan napahilayo alangay sa umalagi kag sa espirituhanon gikan sa nahamtangan sang Ginuo; kag sa amo aton nakita nga nangin ulipon sila sa pagsunod sang ila kaugalingon nga kabubut-on."},{"vNo":"8 ","txt":"Karon tan-awa, indi nagakaigo nga ang tawo pagabawion gikan sa sining umalagi nga kamatayon, kay pagagub-on sina ang dako nga plano sang kalipayan."},{"vNo":"9 ","txt":"Gani, sanglit ang kalag indi gid nga mas-a mamatay, kag ang pagkapukan nagdala sa tanan nga tawo sang isa ka espirituhanon nga kamatayon kag subong man isa ka umalagi, kon sayuron, napahilayo sila gikan sa nahamtangan sang Ginuo, makapaayo nga ang tawo pagabawion gikan sa sining espirituhanon nga kamatayon."},{"vNo":"10 ","txt":"Gani, sanglit sila nangin lawasnon, mailigbon sa unod, kag yawan-on, sa kinaugali, ining kahimtangan sang pagtilaw nangin isa ka kahimtangan para sa ila sa paghanda; nangin isa ini ka kahimtangan sang pagpanghanda."},{"vNo":"11 ","txt":"Kag karon dumduma, anak ko, kon indi tungod sang plano sang pagtubos, (ibutang ta) pagkatapos gid nga sila namatay ang ila mga kalag nangin mga makaluluoy, nga napahilayo gikan sa nahamtangan sang Ginuo."},{"vNo":"12 ","txt":"Kag karon, wala sing paagi sa pagbawi sang mga tawo gikan sa sining malalison nga kahimtangan, nga gindala sang tawo sa iya kaugalingon tungod sang iya kaugalingon nga pagkadi-matinumanon;"},{"vNo":"13 ","txt":"Gani, suno sa hustisya, ang plano sang pagtubos indi mapahanabo, lamang sa mga kondisyon sang paghinulsol sang mga tawo sa sining kahimtangan sang pagtilaw, huo, sa sining kahimtangan sang pagpanghanda; kay kon luwas sa sining mga kondisyon, ang kaluoy wala sing mahimo luwas nga ini magaguba sang buluhaton sang hustisya. Karon ang buluhaton sang hustisya indi maguba; kay kon mag-amo, ang Dios indi na magmangin Dios."},{"vNo":"14 ","txt":"Kag sa sini makita naton nga ang tanan nga tawo nangin malalison, kag yara sila sa pagkahugakom sang hustisya; huo, sang hustisya sang Dios, nga nagtalana sa ila nga mapahilayo gikan sa iya nahamtangan sa wala’y katubtuban."},{"vNo":"15 ","txt":"Kag karon, ang plano sang kaluoy indi mapahanabo luwas nga isa ka pagpasag-uli ang pagahimuon; gani ang Dios mismo magapasag-uli para sa mga sala sang kalibutan, sa pagpahanabo sang plano sang kaluoy, sa pagsabat sang mga ginapangayo sang hustisya, agud ang Dios mangin isa ka himpit, matarong nga Dios, kag isa ka maluluy-on man nga Dios."},{"vNo":"16 ","txt":"Karon, ang paghinulsol indi makaabot sa mga tawo luwas nga may isa ka silot, nga wala’y katapusan man subong sang kabuhi sang kalag, nga naangot kasupak sang plano sang kalipayan, nga wala’y katapusan man subong sang kabuhi sang kalag."},{"vNo":"17 ","txt":"Karon, paano makahinulsol ang isa ka tawo luwas nga sia nakasala? Paano sia makasala kon wala sing layi? Paano mangin may isa ka layi luwas nga may isa ka silot?"},{"vNo":"18 ","txt":"Karon, may isa ka silot nga naangot, kag isa ka matarong nga layi nga ginhatag, nga nagdala sing pagbasol sang konsiyensya sa tawo."},{"vNo":"19 ","txt":"Karon, kon wala sing layi nga ginhatag—kon ang isa ka tawo nagpatay dapat sia mamatay—mahadlok bala sia nga mamatay kon sia magpatay?"},{"vNo":"20 ","txt":"Kag subong man, kon wala sing layi nga ginhatag batok sa sala ang mga tawo indi mahadlok magpakasala."},{"vNo":"21 ","txt":"Kag kon wala sing layi nga ginhatag, kon ang mga tawo makasala ano ang mahimo sang hustisya, ukon sang kaluoy man, kay indi sila makasagop sa tinuga?"},{"vNo":"22 ","txt":"Apang may isa ka layi nga ginhatag, kag isa ka silot nga naangot, kag isa ka paghinulsol nga gintugot; nga ang amo nga paghinulsol, ginasagop sang kaluoy; kay kon indi, angkunon sang hustisya ang tinuga kag ipatuman ang layi, kag ang layi magahatag sang silot; kon indi amo sini, ang mga buluhaton sang hustisya maguba, kag ang Dios indi na magmangin Dios."},{"vNo":"23 ","txt":"Apang ang Dios nagapadayon nga mangin Dios, kag ang kaluoy nagaangkon sang mga mahinulsulon, kag ang kaluoy nagaabot tungod sang pagpasag-uli; kag ang pagpasag-uli nagapahanabo sang pagkabanhaw sang mga minatay; kag ang pagkabanhaw sang mga minatay nagadala sang mga tawo pabalik sa nahamtangan sang Dios; kag sa amo nga paagi ginapanumbalik sila sa iya nahamtangan, agud hukman suno sa ila mga binuhatan, suno sa layi kag hustisya."},{"vNo":"24 ","txt":"Kay yari karon, ang hustisya nagapatuman sang tanan niya nga mga ginapangayo, kag subong man ang kaluoy nagaangkon sang tanan nga iya; kag tungod sini, wala gid sing maluwas kundi ang matuod-tuod nga mga mahinulsulon."},{"vNo":"25 ","txt":"Ano, nagahunahuna ka bala nga makawatan sang kaluoy ang hustisya? Ginasiling ko sa imo, Indi; bisan isa ka tipik. Kay kon mag-amo sini, ang Dios indi na magmangin Dios."},{"vNo":"26 ","txt":"Kag sa sini ginapahanabo sang Dios ang iya dako kag wala’y katapusan nga mga katuyuan, nga ginhanda gikan pa sa sadsaran sang kalibutan. Kag sa sini ginapahanabo ang kaluwasan kag ang pagtubos sang mga tawo, kag ang ila man kalaglagan kag kapiutan."},{"vNo":"27 ","txt":"Gani, O anak ko, kon sin-o man ang magakari mahimo nga magkari kag mag-inom sang mga tubig sang kabuhi sing wala’y pagdumili; kag kon sin-o man ang indi magkari ang amo man wala ginapilit sa pagkari; apang sa katapusan nga adlaw igapanumbalik ini sa iya suno sa iya mga binuhatan."},{"vNo":"28 ","txt":"Kon naluyag sia sa paghimo sang malain, kag wala makahinulsol sa iya mga inadlaw, yari karon, malain ang iya pagadangatan, suno sa pagpanumbalik sang Dios."},{"vNo":"29 ","txt":"Kag karon, anak ko, ginapangabay ko nga indi na ikaw magpatublag sa sining mga butang, kag pabay-i nga ang mga sala mo lamang ang magatublag sa imo, sa sinang pagtublag nga magadala sa imo paidalom padulong sa paghinulsol."},{"vNo":"30 ","txt":"O anak ko, ginapangabay ko nga indi mo na pag-ipanghiwala ang hustisya sang Dios. Indi na pagtinguhaa nga magbalibad sa imo kaugalingon sa pinakadiutay nga pintok tungod sang imo mga sala, paagi sa pagpanghiwala sang hustisya sang Dios; kundi tuguti ang hustisya sang Dios, kag ang iya kaluoy, kag ang iya pagkamainantuson nga lubos nga maggahum sa imo tagipusuon; kag tuguti nga ini ang magadala sa imo paidalom padulong sa yab-ok sang pagpaubos."},{"vNo":"31 ","txt":"Kag karon, anak ko, gintawag ikaw sang Dios sa pagwali sang pulong sa sining katawhan. Kag karon, anak ko, maglakat ka, ipahayag ang pulong sing may kamatuoran kag kaligdong, agud imo madala ang mga kalag padulong sa paghinulsol, agud ang dako nga plano sang kaluoy mahimo nga makasagop sa ila. Kag kabay nga ihatag sang Dios sa imo ang suno sa akon mga pulong. Amen."}]}