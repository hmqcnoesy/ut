{"heading":"Ginpamakuran ni Moroni ang mga kadutaan sang mga Nefinhon—Nagpasad sila sang madamo nga bag-ong mga dakbanwa—Mga inaway kag mga kalaglagan natabo sa mga Nefinhon sa mga adlaw sang ila pagkamalaut kag mga kangil-aran—Si Morianton kag ang iya mga nagsilipak ginlutos ni Teancum—Si Nefias namatay, kag ang iya anak nga si Pahoran amo ang nagpungko sa hukom-lingkuranan. Mga 72–67 A.C.","prevAbbr":"alma","prevNo":49,"nextAbbr":"alma","nextNo":51,"chapterTitle":"Alma 50","verses":[{"vNo":"1 ","txt":"Kag karon natabo ini, nga si Moroni wala mag-untat sa paghimo sang mga pagpanghanda para sa inaway, ukon sa pagpangapin sang iya katawhan batok sa mga Lamanhon; kay nagsugo sia nga dapat sugdan sang iya mga kasuldadohan sa pagsugod sang ika-kaduhaan nga tuig sang pagginahum sang mga hukom, nga dapat nila sugdan sa pagkutkot sang mga tinumpokan sang duta sa palibot sang tanan nga mga dakbanwa, sa tanan nga bahin sang bug-os nga kadutaan nga ginapuy-an sang mga Nefinhon."},{"vNo":"2 ","txt":"Kag sa ibabaw sining mga talaytay sang duta nagsugo sia nga mangin may mga tablon, huo, mga hinimo nga tablon nga ginpatindog sa kataason sang isa ka tawo, sa palibot sang mga dakbanwa."},{"vNo":"3 ","txt":"Kag nagsugo sia nga sa sining mga hinimo nga mga tablon mangin may isa ka bastidor nga may mga bugsok nga ginbalay sa mga tablon sa palibot; kag malig-on kag mataas ang mga ini."},{"vNo":"4 ","txt":"Kag nagsugo sia nga magpatindog sang mga tore nga nagatamwa sa sadtong mga hinimo nga mga bugsok, kag nagsugo sia nga magpatindog sang mga duog sang pangamlig sa sadtong mga tore, agud ang mga bato kag mga baslay sang mga Lamanhon indi makasamad sa ila."},{"vNo":"5 ","txt":"Kag ginhanda ang mga ini agud makahaboy sila sang mga bato gikan sa ibabaw sini, suno sa ila ikalipay kag sa ila kusog, kag magpatay sa iya nga magatilaw sa pagpalapit sa tupad sang mga pader sang dakbanwa."},{"vNo":"6 ","txt":"Sa amo nga paagi naghanda si Moroni sang mga pamakod batok sa pag-abot sang ila mga kaaway, sa palibot sang tagsa ka dakbanwa sa bug-os nga kadutaan."},{"vNo":"7 ","txt":"Kag natabo ini nga si Moroni nagsugo nga ang iya mga kasuldadohan maglakat padulong sa sidlangan sang kamingawan; kag subong man, naglakat sila kag ginpanabog ang tanan nga mga Lamanhon nga yara sa sidlangan sang kamingawan padulong sa ila kaugalingon nga mga duta, nga yara sa bagatnan sang duta sang Zarahemla."},{"vNo":"8 ","txt":"Kag ang duta sang Nefi nagarumbo sa isa ka tadlong nga ruta gikan sa sidlangan nga dagat padulong sa nakatundan."},{"vNo":"9 ","txt":"Kag natabo ini, nga sang mapanabog ni Moroni ang tanan nga mga Lamanhon pa-gwa sa sidlangan nga kamingawan, nga yara sa aminhan sang mga duta nga ila ginapuy-an, nagsugo sia nga ang mga pumoluyo nga yara sa duta sang Zarahemla kag sa kadutaan sa palibot magkaladto sa sidlangan nga kamingawan, bisan tubtob sa mga dulonan nga malapit sa baybayon, kag panag-iyahan ang duta."},{"vNo":"10 ","txt":"Kag ginbutangan man niya sing mga kasuldadohan sa bagatnan, sa mga dulonan sang ila mga ginapanag-iyahan, kag ginsugo sila sa pagpatindog sing mga pamakod agud maamligan nila ang ila mga kasuldadohan kag ang ila katawhan gikan sa mga kamot sang ila mga kaaway."},{"vNo":"11 ","txt":"Kag sa amo nga paagi ginpang-utod niya ang tanan nga mga pamakod sang mga Lamanhon sa sidlangan sang kamingawan, huo, kag subong man sa nakatundan, nga ginapamakuran ang gin-utlan sa tunga sang mga Nefinhon kag mga Lamanhon, sa tunga sang duta sang Zarahemla kag sa duta sang Nefi, gikan sa nakatundan nga dagat, nga nagarumbo malapit sa ilaya sang suba sang Sidon—nga ang mga Nefinhon nagapanag-iya sang tanan nga kadutaan pa-aminhan, huo, bisan sang tanan nga kadutaan pa-aminhan sang dutang Bugana, suno sa ila ikalipay."},{"vNo":"12 ","txt":"Sa amo nga paagi si Moroni, upod ang iya mga kasuldadohan, nga nagadugang adlaw-adlaw tungod sang pasalig sang pangamlig nga gindala sang iya mga binuhatan sa ila, nagtinguha sa pag-utod sang kusog kag sang gahum sang mga Lamanhon gikan sa mga kadutaan nga ila ginapanag-iyahan, agud indi na sila makaangkon sang gahum sa mga kadutaan nga ila ginapanag-iyahan."},{"vNo":"13 ","txt":"Kag natabo ini, nga ang mga Nefinhon nagsugod sang pagpasad sang isa ka dakbanwa, kag gintawag nila ang ngalan sang dakbanwa nga Moroni; kag malapit ini sa sidlangan nga dagat; kag yara ini sa bagatnan malapit sa gin-utlan sang mga ginapuy-an sang mga Lamanhon."},{"vNo":"14 ","txt":"Kag nagsugod man sila sang isa ka sadsaran para sa isa ka dakbanwa sa tunga sang dakbanwa sang Moroni kag sang Dakbanwa sang Aaron, nga nagaangot sang mga dulonan sang Aaron kag Moroni; kag gintawag nila ang ngalan sang dakbanwa, ukon sang duta, nga Nefias."},{"vNo":"15 ","txt":"Kag nagsugod man sila sa sinang amo man nga tuig sa pagpasad sang madamo nga mga dakbanwa sa aminhan, ang isa sa isa ka pinasahi nga paagi nga ila gintawag nga Lehi, nga yara sa aminhan malapit sa mga dulonan sang baybayon."},{"vNo":"16 ","txt":"Kag sa sini natapos ang ika-kaduhaan nga tuig."},{"vNo":"17 ","txt":"Kag sa sining mainuswagon nga mga sirkumstansya yara ang katawhan ni Nefi sa pagsugod sang ika-kaduhaan kag isa nga tuig sang pagginahum sang mga hukom sa katawhan ni Nefi."},{"vNo":"18 ","txt":"Kag nag-uswag sila sing tuman, kag nangin tuman sila kamanggaranon; kag subong man, nagmuad sila kag nagbakod sa duta."},{"vNo":"19 ","txt":"Kag sa sini makita naton kon daw ano kamaluluy-on kag katarong ang tanan nga mga pagpakigbagay sang Ginuo, sa pagtuman sang tanan niya nga mga pulong sa mga anak sang tawo; huo, makita naton nga ang iya mga pulong napamatud-an, bisan sa sini nga tion, nga iya ginhambal kay Lehi, nga nagasiling:"},{"vNo":"20 ","txt":"Bulahan ikaw kag ang imo mga anak; kag sila pagabugayan, mientras tanto nga magatuman sila sang akon mga kasuguan magauswag sila sa duta. Apang dumduma, mientras tanto nga indi sila magtuman sang akon mga kasuguan pagasikwayon sila gikan sa nahamtangan sang Ginuo."},{"vNo":"21 ","txt":"Kag makita naton nga ining mga panaad napamatud-an na sa katawhan ni Nefi; kay ang ila mga pag-ilinaway kag ang ila mga pagsinumpakil, huo, ang ila mga pagpamatay, kag ang ila mga pagpang-ati, ang ila mga pagdios-dios, ang ila mga pagkamakihilawason, kag ang ila mga kangil-aran, nga yara sa tunga nila, ang nagpatupa sa ila sang ila mga inaway kag sang ila mga kalaglagan."},{"vNo":"22 ","txt":"Kag yadtong mga matutom sa pagtuman sang mga kasuguan sang Ginuo ginluwas sa tanan nga mga tinion, samtang linibo sang ila malaut nga mga kauturan ang gintugyan sa pagkaulipon, ukon sa pagkalamatay paagi sa espada, ukon sa pag-usmod sa pagkawala’y pagtuo, kag magsimpon sa mga Lamanhon."},{"vNo":"23 ","txt":"Apang yari karon wala pa gid nga mas-a sing isa ka mas malipayon nga tion sa tunga sang katawhan ni Nefi, halin sang mga adlaw ni Nefi, sangsa mga adlaw ni Moroni, huo, bisan sa sini nga tion, sa ika-kaduhaan kag isa nga tuig sang pagginahum sang mga hukom."},{"vNo":"24 ","txt":"Kag natabo ini, nga ang ika-kaduhaan kag duha nga tuig sang pagginahum sang mga hukom natapos man sa paghidaet; huo, kag ang ika-kaduhaan kag tatlo man nga tuig."},{"vNo":"25 ","txt":"Kag natabo ini, nga sa pagsugod sang ika-kaduhaan kag apat nga tuig sang pagginahum sang mga hukom, nangin may paghidaet man kuntani sa tunga sang katawhan ni Nefi kon indi tungod sang isa ka pagsinumpakil nga natabo sa tunga nila nahanungod sa duta sang Lehi, kag sa duta sang Morianton, nga nagasugpon sa mga dulonan sang Lehi; nga alangay sang mga ini yara sa mga dulonan nga malapit sa baybayon."},{"vNo":"26 ","txt":"Kay yari karon, ang katawhan nga nagapuyo sa duta sang Morianton nag-angkon sang isa ka bahin sang duta sang Lehi; gani nagsugod nga may isa ka mainit nga pagsinumpakil sa tunga nila, sa bagay nga ang katawhan sang Morianton nagkapot sang mga hinganiban batok sa ila mga kauturan, kag nakapamat-od sila paagi sa espada sa pagpatay sa ila."},{"vNo":"27 ","txt":"Apang yari karon, ang katawhan nga nagapuyo sa duta sang Lehi nagpalalagyo padulong sa kampo ni Moroni, kag nagdangop sa iya para sa ayuda; kay yari karon wala sila sa sayop."},{"vNo":"28 ","txt":"Kag natabo ini, nga sang makita sang katawhan sang Morianton, nga ginapangunahan sang isa ka lalaki nga ang ngalan amo si Morianton, nga ang katawhan sang Lehi nagpalalagyo padulong sa kampo ni Moroni, tuman sila nga nagkahadlok nga basi salakayon sila sang kasuldadohan ni Moroni kag pamatyon sila."},{"vNo":"29 ","txt":"Gani, gintanom ni Morianton sa ila mga tagipusuon nga malagyo sila sa duta nga yara sa naaminhan, nga nalibutan sang dalagko nga mga kabilugan sang tubig, kag angkunon ang duta nga yara sa naaminhan."},{"vNo":"30 ","txt":"Kag yari karon, natuman na nila kuntani ini nga plano, (nga nangin isa kuntani ka kabangdanan sa paghalayaon) apang yari karon, si Morianton nga isa ka lalaki nga tuman kamainiton, gani naakig sia sa isa sang iya mga alagad nga babayi, kag gindamhagan niya sia kag ginsakit sia sing tuman."},{"vNo":"31 ","txt":"Kag natabo ini, nga nalagyo sia, kag nagtabok sa kampo ni Moroni, kag ginsugiran si Moroni sang tanan nga mga butang nahanungod sa amo nga bagay, kag subong man sang ila tinutuyo sa pagpalagyo padulong sa duta pa-aminhan."},{"vNo":"32 ","txt":"Karon tan-awa, ang katawhan nga yara sa dutang Bugana, ukon sa labing sibo sa Moroni, nagakahadlok nga magapamati sila sa mga pulong ni Morianton kag magbuylog sa iya katawhan, kag sa sini maangkon niya ang pagpanag-iya sadtong mga bahin sang duta, nga magapahamtang sang isa ka sadsaran para sa malubha nga mga kadangatan sa tunga sang katawhan ni Nefi, huo, nga ang amo nga mga kadangatan magaresulta sa pagkatipwa sang ila kahilwayan."},{"vNo":"33 ","txt":"Gani si Moroni nagpadala sang isa ka kasuldadohan, nga nagbiya sang ila kampo, agud unahan ang katawhan ni Morianton, sa pagtapna sang ila pagpalagyo padulong sa duta pa-aminhan."},{"vNo":"34 ","txt":"Kag natabo ini, nga wala nila maunahi sila tubtob nga nakalambot sila sa mga dulonan sang dutang Kapung-awan; kag didto naunahan nila sila, malapit sa makitid nga alagyan nga nagapadulong sa tupad sang dagat padulong sa duta pa-aminhan, huo, malapit sa dagat, sa nakatundan kag sa sidlangan."},{"vNo":"35 ","txt":"Kag natabo ini nga ang kasuldadohan nga ginpadala ni Moroni, nga ginapangunahan sang isa ka lalaki nga ang ngalan amo si Teancum, nagsugat-anay sang katawhan ni Morianton; kag sapagkabatinggilan sang katawhan ni Morianton, (nga ginpasilabo sang iya pagkamalaut kag sang iya nagapang-utis nga mga pulong) sa bagay nga isa ka inaway ang nagsugod sa tunga nila, nga sa diin napatay ni Teancum si Morianton kag ginlutos ang iya kasuldadohan, kag gindala sila nga mga bihag, kag nagbalik sa kampo ni Moroni. Kag sa sini natapos ang ika-kaduhaan kag apat nga tuig sang pagginahum sang mga hukom sa katawhan ni Nefi."},{"vNo":"36 ","txt":"Kag sa amo nga paagi ang katawhan ni Morianton gindala pabalik. Kag tungod sa ila pagpakighisugot sa pag-amlig sang paghidaet ginpanumbalik sila sa duta sang Morianton, kag isa ka paghiliusa ang natabo sa tunga nila kag sang katawhan sang Lehi; kag ginpanumbalik man sila sa ila mga kadutaan."},{"vNo":"37 ","txt":"Kag natabo ini, nga sa amo man nga tuig nga ang katawhan ni Nefi may paghidaet nga napanumbalik sa ila, nga si Nefias, ang ika-duha nga puno nga hukom, namatay, nga nagpungko sa hukom-lingkuranan sing may himpit nga katarong sa atubang sang Dios."},{"vNo":"38 ","txt":"Wala’y sapayan sini, ginbalibaran niya si Alma sa pagkapot sadtong mga kasulatan kag sadtong mga butang nga ginakabig ni Alma kag sang iya mga katigulangan nga labing sagrado; gani ginhatag ni Alma ang mga ini sa iya anak nga si Helaman."},{"vNo":"39 ","txt":"Yari karon, natabo ini, nga ang anak nga lalaki ni Nefias amo ang napilian sa pagpungko sa hukom-lingkuranan, bilang tal-os sang iya amay; huo, napilian sia nga puno nga hukom kag gobernador sang katawhan, upod ang isa ka panumpa kag sagrado nga ordinansa sa paghukom sing matarong, kag sa pag-amlig sang paghidaet kag sang kahilwayan sang katawhan, kag sa pagtugot sa ila sang ila sagrado nga mga pribelihiyo sa pagsimba sang Ginuo nga ila Dios, huo, sa pagsakdag kag pagpapabilin sang kawsa sang Dios sa bug-os niya nga mga inadlaw, kag sa pagdala sang malaut sa hustisya suno sa ila krimen."},{"vNo":"40 ","txt":"Karon tan-awa, ang iya ngalan amo si Pahoran. Kag si Pahoran nagpungko sa lingkuranan sang iya amay, kag nagsugod sang iya pagginahum sa hingapusan sang ika-kaduhaan kag apat nga tuig, sa katawhan ni Nefi."}]}