{"heading":"Ang mga kalalakin-an gintawag nga mataas nga mga pari tungod sang ila tuman nga pagtuo kag maayong mga binuhatan—Igatudlo nila ang mga kasuguan—Paagi sa pagkamatarong ginapakabalaan sila kag magasulod sa palahuwayan sang Ginuo—Si Melquisedec isa sang mga ini—Ang mga anghel nagapahayag sang malipayon nga balita sa bug-os nga duta—Ipahayag nila ang tunay nga pagkari ni Cristo. Mga 82 A.C.","prevAbbr":"alma","prevNo":12,"nextAbbr":"alma","nextNo":14,"chapterTitle":"Alma 13","verses":[{"vNo":"1 ","txt":"Kag sa liwat, mga kauturan ko, ituon ko ang inyo mga kaisipan padulong sa tion nga kon san-o ang Ginuong Dios naghatag sining mga kasuguan sa iya mga anak; kag luyag ko nga inyo dumdumon nga ang Ginuong Dios nagtangdo sang mga pari, suno sa iya balaan nga paagi, nga suno sa paagi sang iya Anak, sa pagtudlo sining mga butang sa katawhan."},{"vNo":"2 ","txt":"Kag yadtong mga pari gintangdo suno sa paagi sang iya Anak, sa isa ka paagi nga sa sini mahimo nga mahibal-an sang iya katawhan kon sa ano nga paagi sila magapaabot sa iya Anak agud matubos."},{"vNo":"3 ","txt":"Kag amo ini ang paagi kon paano sila gintangdo—nga gintawag kag ginhanda gikan pa sa sadsaran sang kalibutan suno sa nahibal-an na nga daan sang Dios, tungod sang ila tuman nga pagtuo kag maayong mga binuhatan; una sa tanan nga ginpabayaan sa pagpili sang maayo ukon malain; gani sila nga nagpili sang maayo, kag nagagamit sang tuman kadako nga pagtuo, ginatawag sa isa ka balaan nga tawag, ilabi na gid, sa sinang balaan nga tawag nga ginhanda kaupod, kag suno sa, isa ka pagpanghanda nga pagtubos para sa tagsubong."},{"vNo":"4 ","txt":"Kag sa amo nga paagi gintawag sila sa sining balaan nga tawag tungod sang ila pagtuo, samtang ang iban magasikway sang Espiritu sang Dios tungod sang katig-a sang ila mga tagipusuon kag kabulag sang ila mga kaisipan, samtang, kon indi tungod sini mahimo sila kuntani nga nakaangkon sang amo man kadako nga pribelihiyo sa ila mga kauturan."},{"vNo":"5 ","txt":"Ukon sa malip-ot nga pulong, una sa tanan yara sila sadto sa amo man nga kahimtangan sa ila mga kauturan; gani ining balaan nga tawag nga ginhanda gikan pa sa sadsaran sang kalibutan para sa tagsubong nga indi magpatig-a sang ila mga tagipusuon, nga yara kag paagi sa pagpasag-uli sang Bugtong nga Inanak, nga ginhanda—"},{"vNo":"6 ","txt":"Kag subong sang nasiling na nga gintawag paagi sa sining balaan nga tawag, kag gintangdo sa mataas nga pagkapari sang balaan nga paagi sang Dios, sa pagtudlo sang iya mga kasuguan sa mga anak sang tawo, agud makasulod man sila sa iya palahuwayan—"},{"vNo":"7 ","txt":"Ining mataas nga pagkapari nga suno sa paagi sang iya Anak, nga ang amo nga paagi naggikan pa sa sadsaran sang kalibutan; ukon sa iban nga pulong, wala’y ginsuguran sang mga adlaw ukon katapusan sang mga tinuig, nga ginhanda gikan sa katubtuban tubtob sa katubtuban, suno sa iya nahibal-an na nga daan nahanungod sa tanan nga mga butang—"},{"vNo":"8 ","txt":"Karon gintangdo sila suno sa sini nga paagi—nga gintawag sa isa ka balaan nga tawag, kag gintangdo sa isa ka balaan nga ordinansa, kag nagadala sa ila kaugalingon sang mataas nga pagkapari sang balaan nga paagi, nga ang amo nga tawag, kag ordinansa, kag mataas nga pagkapari, wala sing ginsuguran ukon katapusan—"},{"vNo":"9 ","txt":"Sa amo nga paagi sila nangin mataas nga mga pari sa wala’y katubtuban, suno sa paagi sang Anak, ang Bugtong nga Inanak sang Amay, nga wala’y ginsuguran sang mga adlaw ukon katapusan sang mga tinuig, nga puno sang grasya, pag-alalangay, kag kamatuoran. Kag subong sang nasiling na amo ini. Amen."},{"vNo":"10 ","txt":"Karon, subong sang akon nasiling nahanungod sang balaan nga paagi, ukon sining mataas nga pagkapari, may madamo nga gintangdo kag nangin mataas nga mga pari sang Dios; kag ini tungod sang ila tuman nga pagtuo kag paghinulsol, kag sang ila pagkamatarong sa atubang sang Dios, sila nga nagapili nga maghinulsol kag maghimo sang pagkamatarong sa tigaylo nga mawala;"},{"vNo":"11 ","txt":"Gani gintawag sila suno sa sining balaan nga paagi, kag ginpakabalaan, kag ang ila mga panapton nahugasan nga magputi paagi sa dugo sang Cordero."},{"vNo":"12 ","txt":"Karon sila, pagkatapos nga ginpakabalaan sang Balaan nga Espiritu, nga ang ila mga panapton nahimo nga magputi, nga matinlo kag wala’y musing sa atubang sang Dios, indi makatulok sa sala luwas nga ini may kangil-ad; kag madamo, tuman kadako nga kadamuon, nga nahimo nga putli kag nagsulod sa palahuwayan sang Ginuo nga ila Dios."},{"vNo":"13 ","txt":"Kag karon, mga kauturan ko, luyag ko nga magpaubos kamo sang inyo mga kaugalingon sa atubang sang Dios, kag magdala sang bunga nga takos sa paghinulsol, agud makasulod man kamo sa sina nga palahuwayan."},{"vNo":"14 ","txt":"Huo, ipaubos ang inyo mga kaugalingon bisan subong sang katawhan sa mga adlaw ni Melquisedec, nga isa man ka mataas nga pari suno sa sining amo man nga paagi nga akon nahinambitan, nga nagdala sa iya kaugalingon sang mataas nga pagkapari sa wala’y katubtuban."},{"vNo":"15 ","txt":"Kag ini man ang amo nga Melquisedec nga kay sin-o si Abraham nagbayad sang mga ika-pulo; huo, bisan ang aton amay nga si Abraham nagbayad sang mga ika-pulo sang ika-napulo nga bahin sang tanan niya nga ginpanag-iyahan."},{"vNo":"16 ","txt":"Karon ining mga ordinansa ginhatag suno sa sini nga paagi, agud nga sa sini ang katawhan mahimo nga magpaabot sa Anak sang Dios, ini bilang isa ka simbolo sang iya paagi, ukon ini bilang iya paagi, kag ini agud mahimo sila nga magpaabot sa iya para sa kapatawaran sang ila mga sala, agud mahimo sila nga makasulod sa palahuwayan sang Ginuo."},{"vNo":"17 ","txt":"Karon ining Melquisedec amo ang isa ka hari sa duta sang Salem; kag ang iya katawhan nagbakod sa kalautan kag kangil-aran; huo, nagtalalang sila tanan; napuno sila sang tanan nga sari sang pagkamalaut;"},{"vNo":"18 ","txt":"Apang si Melquisedec nga naggamit sang dako nga pagtuo, kag nagbaton sang palangakuan sang mataas nga pagkapari suno sa balaan nga paagi sang Dios, nagwali sang paghinulsol sa iya katawhan. Kag yari karon, naghinulsol sila; kag ginpaluntad ni Melquisedec ang paghidaet sa kadutaan sa iya mga inadlaw; gani gintawag sia nga prinsipe sang paghidaet, kay sia ang hari sang Salem; kag naggahum sia sa idalom sang iya amay."},{"vNo":"19 ","txt":"Karon, may madamo nga nauna sa iya, kag may madamo man pagkatapos, apang wala sing mas labaw pa; gani, ang nahanungod sa iya ilabi na gid nila nga ginahinambitan."},{"vNo":"20 ","txt":"Karon indi ko na kinahanglan pa nga isaysay ini nga bagay; ang akon nahambal igo na. Yari karon, ang balaan nga mga kasulatan yara sa inyo atubang; kon makigsupak kamo sa mga ini manginsa inyo ini kalaglagan."},{"vNo":"21 ","txt":"Kag karon natabo ini, nga sang mahambal ni Alma ining mga pulong sa ila, gin-untay niya ang iya kamot sa ila kag nagsinggit sa isa ka mabaskog nga tingug, nga nagasiling: Karon amo ang tion sa paghinulsol, kay ang adlaw sang kaluwasan nagahilapit na;"},{"vNo":"22 ","txt":"Kag subong man, ang tingug sang Ginuo, paagi sa baba sang mga anghel, nagapahayag sini sa tanan nga mga kapungsuran; huo, nagapahayag sini, agud mahimo sila nga makaangkon sang maayong balita sang dako nga kalipay; kag subong man, ginapatunog niya ining malipayon nga balita sa tunga sang tanan niya nga katawhan, ilabi na gid, bisan sa ila nga nagaalaplaag sa luwas sa kadaygan sang duta; gani nakaabot ang mga ini sa aton."},{"vNo":"23 ","txt":"Kag ginpahibalo ang mga ini sa aton sa maathag nga mga pulong, agud nga aton mahangpan, agud indi kita magsayop; kag ini tungod sang aton pagkalaas-laas sa isa ka dumoluong nga duta; gani, sa sini kita labaw nga ginpasulabi, kay yari sa aton ining malipayon nga balita nga ginpahayag sa aton sa tanan nga bahin sang aton ulubasan."},{"vNo":"24 ","txt":"Kay yari karon, ang mga anghel nagapahayag sini sa madamo sa sini nga tion sa aton duta; kag ini amo ang para sa katuyuan sang paghanda sang mga tagipusuon sang mga anak sang tawo sa pagbaton sang iya pulong sa tion sang iya pagkari sa iya himaya."},{"vNo":"25 ","txt":"Kag karon nagahulat lamang kita sa pagpamati sang malipayon nga balita nga ipahayag sa aton sang baba sang mga anghel, sang iya pagkari; kay ang tion magaabot, indi naton mahibal-an kon san-o. Ginapangayo ko sa Dios nga kabay nga manginsa akon ini adlaw; apang pabay-i ini nga sa madali ukon sa madugay, sa sini ako magakasadya."},{"vNo":"26 ","txt":"Kag igapahibalo ini sa mga matarong kag balaan nga mga tawo, paagi sa baba sang mga anghel, sa tion sang iya pagkari, agud ang mga pulong sang aton mga katigulangan mahimo nga matuman, suno sa sinang ila ginpanghambal suno sa iya, nga suno sa espiritu sang panagna nga yara sa ila."},{"vNo":"27 ","txt":"Kag karon, mga kauturan ko, ginahingyo ko gikan sa pinakaalibutod nga bahin sang akon tagipusuon, huo, upod ang dako nga kabalaka bisan tubtob sa kasakit, nga mamati kamo sa akon mga pulong, kag isikway ang inyo mga sala, kag indi pagpabuyan-buyanan ang adlaw sang inyo paghinulsol;"},{"vNo":"28 ","txt":"Kundi nga magapaubos kamo sang inyo mga kaugalingon sa atubang sang Ginuo, kag manawag sa iya balaan nga ngalan, kag magbantay kag magpangamuyo sing dalayon, nga indi kamo masulay sing labaw pa sa sinang inyo masarangan, kag sa sina nga paagi magiyahan sang Espiritu nga Balaan, nga mangin mapainubuson, malulo, mapailubon, masinulundon, mapainumuron, puno sang gugma kag bug-os nga pagkamainantuson;"},{"vNo":"29 ","txt":"Nga may pagtuo sa Ginuo; nga may isa ka paglaum nga magabaton kamo sang kabuhi nga wala’y katapusan; nga may gugma sang Dios sing dalayon sa inyo mga tagipusuon, agud mabayaw kamo sa katapusan nga adlaw kag magsulod sa iya palahuwayan."},{"vNo":"30 ","txt":"Kag kabay nga itugot sa inyo sang Ginuo ang paghinulsol, nga indi ninyo mapatupa ang iya kasingkal sa inyo, nga indi kamo magapos paidalom sang mga kadena sang impiyerno, nga indi kamo mag-antos sang ika-duha nga kamatayon."},{"vNo":"31 ","txt":"Kag si Alma naghambal sang madamo pa gid nga mga pulong sa katawhan, nga wala masulat sa sini nga libro."}]}