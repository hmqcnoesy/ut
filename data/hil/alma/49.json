{"heading":"Ang nagasalakay nga mga Lamanhon indi makadaug sang ginpamakuran nga mga dakbanwa sang Amonihas kag Noe—Ginpakamalaut ni Amalikia ang Dios kag nanumpa nga imnon ang dugo ni Moroni—Si Helaman kag ang iya mga kauturan nagpadayon sa pagpabakod sang Simbahan. Mga 72 A.C.","prevAbbr":"alma","prevNo":48,"nextAbbr":"alma","nextNo":50,"chapterTitle":"Alma 49","verses":[{"vNo":"1 ","txt":"Kag karon natabo ini, sa ika-napulo’g isa nga bulan sang ika-napulo’g siyam nga tuig, sa ika-napulo nga adlaw sang bulan, ang mga kasuldadohan sang mga Lamanhon nalantawan nga nagapadulong ayon sa duta sang Amonihas."},{"vNo":"2 ","txt":"Kag yari karon, ang dakbanwa napasad liwat, kag si Moroni nagpahamtang sang kasuldadohan sa tupad sang mga dulonan sang dakbanwa, kag gintampukan nila sang duta sa palibot sa paglipod sa ila gikan sa mga baslay kag sa mga bato sang mga Lamanhon; kay yari karon, nagapakig-away sila nga may mga bato kag may mga pana."},{"vNo":"3 ","txt":"Yari karon, nagsiling ako nga ang dakbanwa sang Amonihas napasad liwat. Ginasiling ko sa inyo, huo, nga isa ka bahin sini ang ginpasad liwat; kag sanglit ginguba ini kis-a sang mga Lamanhon tungod sang kalautan sang katawhan, naghunahuna sila nga mangin isa ini liwat ka mahapos nga tulukbon para sa ila."},{"vNo":"4 ","txt":"Apang yari karon, daw ano kadako ang ila kapaslawan; kay yari karon, ang mga Nefinhon nagkutkot sang isa ka talaytay sang duta palibot sa ila, nga sapagkataas nga ang mga Lamanhon indi makahaboy sang ila mga bato kag sang ila mga baslay sa ila agud mahimo nga mangin may epekto ang mga ini, ukon indi man sila makapalapit sa ila luwas nga ini paagi sa ila duog sang gawang."},{"vNo":"5 ","txt":"Karon sa sini nga tion ang puno nga mga kapitan sang mga Lamanhon nahayanghag sing tuman, tungod sang kaalam sang mga Nefinhon sa paghanda sang ila mga duog sang pangamlig."},{"vNo":"6 ","txt":"Karon ang mga tagpanguna sang mga Lamanhon naghunahuna, tungod sang kadakuon sang ila mga isip, huo, naghunahuna sila nga mangin may pribelihiyo sila sa pagsalakay sa ila subong sang ila ginhimo sadto; kag subong man, nahandaan man nila ang ila mga kaugalingon sing mga taming, kag mga limbutong; kag nahandaan man nila ang ila mga kaugalingon sing mga panapton nga panit, huo, sang tuman kadamol nga mga panapton sa pagtabon sang ila pagkahublas."},{"vNo":"7 ","txt":"Kag subong sang nasiling na nga nakahanda naghunahuna sila nga madali nila nga madaug kag mapaidalom ang ila mga kauturan sa gota sang pagkaulipon, ukon papason kag pamatyon sila nga wala’y luoy-luoy suno sa ila ikalipay."},{"vNo":"8 ","txt":"Apang yari karon, sa ila tuman nga kahayanghag, nakahanda sila para sa ila, sa isa ka paagi nga wala pa gid nga mas-a mahibal-i sa tunga sang mga anak ni Lehi. Karon nakahanda na sila para sa mga Lamanhon, sa pagpakig-away suno sa sahi sang mga panulin ni Moroni."},{"vNo":"9 ","txt":"Kag natabo ini, nga ang mga Lamanhon, ukon ang mga Amalikianhon, tuman nga nahayanghag sa ila sari sang pagpanghanda para sa inaway."},{"vNo":"10 ","txt":"Karon, kon si haring Amalikia ang nagdulhog gikan sa duta sang Nefi, sa unahan sang iya kasuldadohan, ayhan ginsugo niya ang mga Lamanhon sa pagsalakay sang mga Nefinhon sa dakbanwa sang Amonihas; kay yari karon, wala gid sia nagaulikid sa dugo sang iya katawhan."},{"vNo":"11 ","txt":"Apang yari karon, si Amalikia wala makadulhog mismo sa pagpakig-away. Kag yari karon, ang iya puno nga mga kapitan wala magpangahas sa pagsalakay sang mga Nefinhon sa dakbanwa sang Amonihas, kay ginliwat ni Moroni ang pagdumala sang mga kalabtanan sa tunga sang mga Nefinhon, sa bagay nga ang mga Lamanhon napaslawan sa ila mga duog nga ginakutaan kag indi sila makasalakay sa ila."},{"vNo":"12 ","txt":"Gani nag-isol sila sa kamingawan, kag nagbiya sa ila kampo kag nagbaktas ayon sa duta sang Noe, nga nagahunahuna sina nga mangin madason nga pinakamaayo nga duog para sa ila sa pagsalakay batok sa mga Nefinhon."},{"vNo":"13 ","txt":"Kay wala nila mahibal-i nga si Moroni nagpamakod, ukon nagpasad sang mga kuta sang pangamlig, para sa tagsa ka dakbanwa sa tanan nga bahin sang kadutaan sa palibot; gani, nagbaktas sila pasulong sa duta sang Noe upod ang isa ka malig-on nga pagtapat; huo, ang ila puno nga mga kapitan nag-uluna sa atubang kag nagpanumpa nga ila papason ang katawhan sina nga dakbanwa."},{"vNo":"14 ","txt":"Apang yari karon, sa ila kahayanghag, ang dakbanwa sang Noe, nga sang una isa ka mahuyang nga duog, nahimo na karon, paagi sa mga pahito ni Moroni, nga mangin mabakod, huo, bisan labaw pa sa kabakod sang dakbanwa sang Amonihas."},{"vNo":"15 ","txt":"Kag karon, tan-awa, ini kaalam kay Moroni; kag naghunahuna sia nga mahadlukan sila sa dakbanwa sang Amonihas; kag sanglit ang dakbanwa sang Noe sang una nangin amo ang pinakamahuyang nga bahin sang kadutaan, gani magabaktas sila didto sa pagpakig-away; kag subong sang nasiling na nangin suno ini sa iya mga luyag."},{"vNo":"16 ","txt":"Kag yari karon, si Moroni nagpili kay Lehi nga mangin puno nga kapitan sang mga tawo sa sina nga dakbanwa; kag amo man ini ang Lehi nga nagpakig-away batok sa mga Lamanhon sa nalupyakan sa sidlangan sang suba sang Sidon."},{"vNo":"17 ","txt":"Kag karon tan-awa natabo ini, nga sang matukiban sang mga Lamanhon nga si Lehi ang nagadumala sa dakbanwa napaslawan sila liwat, kay ginakahadlukan nila si Lehi sing tuman; wala’y sapayan sini ang ila puno nga mga kapitan nakapanumpa sang isa ka panumpa sa pagsalakay sang dakbanwa; gani, gindala nila pataklad ang ila mga kasuldadohan."},{"vNo":"18 ","txt":"Karon tan-awa, ang mga Lamanhon indi makasulod sa ila mga kuta sang pangamlig sa kon ano nga iban nga paagi luwas sa gawang, tungod sang kataason sang pangpang nga gintampok pataas, kag sang kadalumon sang kanal nga ginkutkot sa palibot, luwas nga ini paagi sa gawang."},{"vNo":"19 ","txt":"Kag sa amo nga paagi ang mga Nefinhon nakahanda sa paglaglag sang tanan nga magatilaw sa pagtaklas pasulod sa kuta sa ano man nga iban nga alagyan, paagi sa paghaboy sang mga bato kag mga baslay sa ila."},{"vNo":"20 ","txt":"Tungod sini nakahanda sila, huo, isa ka grupo sang pinakamakusog nila nga mga tawo, nga may ila mga espada kag ila mga labyog, sa paghampak paidalom sang tanan nga magatinguha sa pagtaklas pasulod sa ila duog sang pangamlig paagi sa duog sang gawang; kag subong sang nasiling na nakahanda sila sa pagpangapin sang ila mga kaugalingon batok sa mga Lamanhon."},{"vNo":"21 ","txt":"Kag natabo ini, nga gindala pataklad sang mga kapitan sang mga Lamanhon ang ila mga kasuldadohan sa atubang sang duog sang gawang, kag nagsugod sa pagpakigsumpong batok sa mga Nefinhon, sa pagsulod sa ila duog sang pangamlig; apang yari karon, ginpanabog sila pabalik sa tagsa ka tion, sa bagay nga nagkalamatay sila sa isa ka dako nga kamatay."},{"vNo":"22 ","txt":"Karon sang mahibal-an nila nga indi sila makaangkon sing gahum sa pagpangibabaw sa mga Nefinhon paagi sa alagyan, ginsugdan nila sa pagkutkot ang ila mga pangpang sang duta agud makaangkon sila sing isa ka alagyan padulong sa ila mga kasuldadohan, agud makaangkon sila sang isa ka patas nga kahigayunan sa pag-away; apang yari karon, sa sining mga pagpaninguha ginhapay sila paagi sa mga bato kag mga baslay nga nag-igo sa ila; kag sa tigaylo nga matampukan ang ila mga kanal paagi sa pagtapan sang mga pangpang nga duta, natampukan ang mga ini halos sang ila patay kag pilason nga mga lawas."},{"vNo":"23 ","txt":"Tungod sini ang mga Nefinhon nakaangkon sang tanan nga gahum sa pagpangibabaw sa ila mga kaaway; kag subong sang nasiling na ang mga Lamanhon nagtinguha sa paglaglag sang mga Nefinhon tubtob nga ang ila puno nga mga kapitan nagkalamatay tanan; kag subong man, kapin sa isa ka libo sang mga Lamanhon ang nagkalamatay; samtang, sa pihak nga bahin, wala sing isa ka solo nga tawo sang mga Nefinhon ang napatay."},{"vNo":"24 ","txt":"May mga kalim-an nga napilasan, nga nataya sa mga baslay sang mga Lamanhon paagi sa mayor nga alagyan, apang natamingan sila sang ila mga taming, kag sang ila mga limbutong, kag sang ila mga panaming sa ulo, sa bagay nga ang ila mga pilas yara sa ila mga batiis, nga ang madamo sang mga ini tama kalubha."},{"vNo":"25 ","txt":"Kag natabo ini, nga sang makita sang mga Lamanhon nga ang ila puno nga mga kapitan nagkalamatay na tanan nagpalalagyo sila padulong sa kamingawan. Kag natabo ini, nga nagbalik sila sa duta sang Nefi, sa pagpasayod sa ila hari nga si Amalikia, nga isa ka Nefinhon sa pagkabun-ag, nahanungod sa ila dako nga pagkalutos."},{"vNo":"26 ","txt":"Kag natabo ini, nga naakig sia sing tuman sa iya katawhan, sanglit wala niya makuha ang iya handum nahanungod sa mga Nefinhon; wala niya sila mapaidalom sa gota sang pagkaulipon."},{"vNo":"27 ","txt":"Huo, nagsingkal sia sing tuman, kag iya ginpakamalaut ang Dios, kag si Moroni man, nga nagapanumpa sing isa ka panumpa nga imnon niya ang iya dugo; kag ini sanglit si Moroni nagtuman sang mga kasuguan sang Dios sa paghanda para sa kasigurohan sang iya katawhan."},{"vNo":"28 ","txt":"Kag natabo ini, nga sa pihak nga bahin, ang katawhan ni Nefi nagpasalamat sa Ginuo nga ila Dios, tungod sang iya wala’y tupong nga gahum sa pagluwas sa ila gikan sa mga kamot sang ila mga kaaway."},{"vNo":"29 ","txt":"Kag sa sini natapos ang ika-napulo’g siyam nga tuig sang pagginahum sang mga hukom sa katawhan ni Nefi."},{"vNo":"30 ","txt":"Kag subong man, may dalayon nga paghidaet sa tunga nila, kag tuman kadako nga kauswagan sa simbahan tungod sang ila pagtuman kag kaukod nga ila ginhatag sa pulong sang Dios, nga ginpahayag sa ila nanday Helaman, kag Siblon, kag Corianton, kag Amon kag sang iya mga kauturan, kag subong man, sang tanan sadtong mga gintangdo sa kalalangan sang balaan nga paagi sang Dios, nga nabunyagan padulong sa paghinulsol, kag ginpadala sa pagwali sa tunga sang katawhan."}]}