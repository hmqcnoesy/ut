{"heading":"Ang pamaagi sang Nefinhon nga panguwarta ginpahamtang—Si Amulek nakigbais kay Zisrom—Si Cristo indi magluwas sang katawhan sa ila mga sala—Sila lamang nga nagapanubli sang ginharian sang langit ang maluwas—Ang tanan nga mga tawo magabangon sa pagkawala’y kamatayon—Wala sing kamatayon pagkatapos sang Pagkabanhaw. Mga 82 A.C.","prevAbbr":"alma","prevNo":10,"nextAbbr":"alma","nextNo":12,"chapterTitle":"Alma 11","verses":[{"vNo":"1 ","txt":"Karon yara sa layi ni Mosias nga ang tagsa ka tawo nga isa anay ka hukom sang layi, ukon yadtong mga gintangdo nga mangin mga hukom, dapat nga magbaton sang mga suhol suno sa tion nga ginpangabudlayan nila sa paghukom sa ila nga gindala sa atubang nila agud hukman."},{"vNo":"2 ","txt":"Karon kon ang isa ka tawo nakautang sa isa, kag indi sia magbayad sinang iya inutang, ginasumbong sia sa hukom; kag ang hukom nagapatuman sang pagbulut-an, kag nagapadala sang mga punuan agud ang tawo madala sa atubang niya; kag ginahukman niya ang tawo suno sa layi kag mga ebidensya nga ginpasaka batok sa iya, kag sa sini ang tawo mapilitan sa pagbayad sinang iya inutang, ukon maimbarguhan, ukon pahalinon sa katilingban sang katawhan subong sang isa ka makawat kag isa ka tulisan."},{"vNo":"3 ","txt":"Kag ang hukom nagabaton sang iya mga suhol suno sa iya tion—isa ka senine sang bulawan sa isa ka adlaw, ukon isa ka senum sang pilak, nga katumbas sa isa ka senine sang bulawan; kag ini suno sa layi nga ginhatag."},{"vNo":"4 ","txt":"Karon amo ini ang mga ngalan sang nagkalain-lain nga mga binilog sang ila mga bulawan, kag sang ila mga pilak, suno sa ila bili. Kag ang mga ngalan ginhatag sang mga Nefinhon, kay wala sila nagaisip suno sa paagi sang mga Judio nga didto sa Jerusalem; wala man sila nagasukob suno sa paagi sang mga Judio; kundi gin-ilisan nila ang ila pang-isip kag ang ila pangsukob, suno sa mga panghunahuna kag mga sirkumstansya sang katawhan, sa tagsa ka dinag-on, tubtob sa pagginahum sang mga hukom, ang mga ini nga ginpahamtang ni haring Mosias."},{"vNo":"5 ","txt":"Karon ang pang-isip amo sini—isa ka senine sang bulawan, isa ka seon sang bulawan, isa ka shum sang bulawan, kag isa ka limna sang bulawan."},{"vNo":"6 ","txt":"Isa ka senum sang pilak, isa ka amnor sang pilak, isa ka ezrom sang pilak, kag isa ka onti sang pilak."},{"vNo":"7 ","txt":"Ang isa ka senum sang pilak katumbas sa isa ka senine sang bulawan, kag diin man sa duha katumbas sa isa ka sukob sang sebada, kag amo man sa isa ka sukob sang tagsa ka sahi sang uyas."},{"vNo":"8 ","txt":"Karon ang bili sang isa ka seon sang bulawan pilo sa bili sang isa ka senine."},{"vNo":"9 ","txt":"Kag ang isa ka shum sang bulawan pilo sa bili sang isa ka seon."},{"vNo":"10 ","txt":"Kag ang isa ka limna sang bulawan amo ang bili nila tanan."},{"vNo":"11 ","txt":"Kag ang isa ka amnor sang pilak subong kadako sa duha ka senum."},{"vNo":"12 ","txt":"Kag ang isa ka ezrom sang pilak subong kadako sang apat ka senum."},{"vNo":"13 ","txt":"Kag ang isa ka onti subong kadako sa ila tanan."},{"vNo":"14 ","txt":"Karon amo ini ang bili sang manubo gawa nga mga tanda sang ila pang-isip—"},{"vNo":"15 ","txt":"Ang isa ka siblon katunga sang isa ka senum; gani, ang isa ka siblon para sa katunga sang isa ka sukob sang sebada."},{"vNo":"16 ","txt":"Kag ang isa ka siblum katunga sang isa ka siblon."},{"vNo":"17 ","txt":"Kag ang isa ka lea katunga sang isa ka siblum."},{"vNo":"18 ","txt":"Karon amo ini ang ila tanda, suno sa ila pang-isip."},{"vNo":"19 ","txt":"Karon ang isa ka antion sang bulawan katumbas sa tatlo ka siblon."},{"vNo":"20 ","txt":"Karon, tungod yadto sa isa lamang ka katuyuan agud makaangkon sing suhol, sanglit nagabaton sila sang ila mga bayad suno sa ila palangitan-an, gani, ginsugyot nila ang katawhan sa pagkinagula, kag sa tanan nga sari sang mga pagkinagamo kag pagkamalaut, agud makakuha pa sila sang dugang nga palangitan-an, nga makakuwarta sila suno sa mga panumbongon nga ginpasaka sa ila; gani ginsugyot nila ang katawhan batok kay Alma kag kay Amulek."},{"vNo":"21 ","txt":"Kag ining si Zisrom nagsugod sa pagpamangkot kay Amulek, nga nagasiling: Masabat mo bala ang pila ka mga pamangkot nga ipamangkot ko sa imo? Karon si Zisrom isa ka tawo nga sampaton sa mga padihot sang yawa, agud mawasak niya inang maayo; gani, nagsiling sia kay Amulek: Masabat mo bala ang mga pamangkot nga ipamangkot ko sa imo?"},{"vNo":"22 ","txt":"Kag si Amulek nagsiling sa iya: Huo, kon ini suno sa Espiritu sang Ginuo, nga yari sa akon; sanglit indi ako maghambal sang bisan ano nga batok sa Espiritu sang Ginuo. Kag si Zisrom nagsiling sa iya: Yari karon, yari ang anum ka mga onti sang pilak, kag ini tanan ihatag ko sa imo kon imo panghiwalaon nga may isa ka Labing Gamhanan nga Persona."},{"vNo":"23 ","txt":"Karon si Amulek nagsiling: O ikaw nga anak sang impiyerno, ngaa ginasulay mo ako? Nahibal-an mo bala nga ang mga matarong wala nagapadaug sa subong sina nga mga pagsulay?"},{"vNo":"24 ","txt":"Nagapati ka bala nga wala’y Dios? Ginasiling ko sa imo, Wala, nahibal-an mo nga may Dios, apang ginapakamahal mo inang malain nga kinitaan sing labaw pa sangsa iya."},{"vNo":"25 ","txt":"Kag karon nagbutig ka sa atubang sang Dios sa akon. Nagsiling ka sa akon—Yari karon ining anum ka mga onti, nga may dako nga bili, ihatag ko sa imo—samtang nga sa imo tagipusuon indi mo pag-ihatag ang mga ini sa akon; kag imo lamang luyag nga panghiwalaon ko ang matuod kag buhi nga Dios, agud mahimo nga may kabangdanan ka sa pagwasak sa akon. Kag karon, tan-awa, tungod sining dako nga kalainan pagabatunon mo ang imo padya."},{"vNo":"26 ","txt":"Kag si Zisrom nagsiling sa iya: Nagsiling ka nga may isa ka matuod kag buhi nga Dios?"},{"vNo":"27 ","txt":"Kag nagsiling si Amulek: Huo, may isa ka matuod kag buhi nga Dios."},{"vNo":"28 ","txt":"Karon nagsiling si Zisrom: May luwas pa bala sa isa ka Dios?"},{"vNo":"29 ","txt":"Kag nagsabat sia, Wala."},{"vNo":"30 ","txt":"Karon si Zisrom nagsiling liwat sa iya: Paano mo nahibal-an ini nga mga butang?"},{"vNo":"31 ","txt":"Kag nagsiling sia: Isa ka anghel ang nagpahibalo sini sa akon."},{"vNo":"32 ","txt":"Kag si Zisrom nagsiling liwat: Sin-o sia nga magakari? Ini bala ang Anak sang Dios?"},{"vNo":"33 ","txt":"Kag nagsiling sia sa iya, Huo."},{"vNo":"34 ","txt":"Kag si Zisrom nagsiling liwat: Luwason bala niya ang iya katawhan sa ila mga sala? Kag nagsabat si Amulek kag nagsiling sa iya: Ginasiling ko sa imo nga indi niya ini paghimuon, kay indi mahimo para sa iya nga bawion niya ang iya pulong."},{"vNo":"35 ","txt":"Karon si Zisrom nagsiling sa katawhan: Pat-ura nga madumduman ninyo ini nga mga butang; kay nagsiling sia nga may isa lamang ka Dios; apang nagsiling sia nga ang Anak sang Dios magakari, apang indi niya pagluwason ang iya katawhan—subong bala nga may pagbulut-an sia sa pagsugo sa Dios."},{"vNo":"36 ","txt":"Karon si Amulek nagsiling liwat sa iya: Yari karon nagbutig ka, kay nagsiling ka nga naghambal ako nga daw may pagbulut-an ako sa pagsugo sa Dios sanglit nagsiling ako nga indi niya pagluwason ang iya katawhan sa ila mga sala."},{"vNo":"37 ","txt":"Kag ginasiling ko liwat sa inyo nga indi sia makaluwas sa ila sa ila mga sala; kay indi ko mapanghiwala ang iya pulong, kag nagsiling sia nga wala sang di-matinlo nga butang nga makapanubli sang ginharian sang langit; gani, paano kamo maluwas, luwas kon inyo mapanubli ang ginharian sang langit? Gani, indi kamo maluwas sa inyo mga sala."},{"vNo":"38 ","txt":"Karon si Zisrom nagsiling liwat sa iya: Ang Anak bala sang Dios amo gid mismo ang Wala’y Katapusan nga Amay?"},{"vNo":"39 ","txt":"Kag si Amulek nagsiling sa iya: Huo, sia gid mismo ang Wala’y Katapusan nga Amay sang langit kag sang duta, kag sang tanan nga mga butang nga yara sa mga ini; sia ang ginsuguran kag ang katapusan, ang una kag ang ulihi;"},{"vNo":"40 ","txt":"Kag magakari sia sa kalibutan sa pagtubos sang iya katawhan; kag pagadalhon niya sa iya kaugalingon ang mga kalapasan sadtong mga nagapati sa iya ngalan; kag ini amo sila nga magaangkon sang kabuhi nga wala’y katapusan, kag ang kaluwasan indi na mag-abot sa kon kay sin-o pa."},{"vNo":"41 ","txt":"Gani ang malaut magapabilin nga daw wala sing pagtubos nga nahimo, luwas nga ini amo ang pagpalos sang mga gapos sang kamatayon; kay yari karon, ang adlaw magaabot nga ang tanan magabangon gikan sa mga minatay kag magatindog sa atubang sang Dios, kag pagahukman suno sa ila mga binuhatan."},{"vNo":"42 ","txt":"Karon, may isa ka kamatayon nga ginatawag nga umalagi nga kamatayon; kag ang kamatayon ni Cristo amo ang magapalos sang mga gapos sining umalagi nga kamatayon, agud ang tanan pagabangunon gikan sa sining umalagi nga kamatayon."},{"vNo":"43 ","txt":"Ang espiritu kag ang lawas magatingob liwat sa iya himpit nga dagway; alangay ang tiil, kamot kag buko-buko igapanumbalik sa ila kinaandan nga lawas, bisan subong sa aton karon sa sini nga tion; kag pagadalhon kita sa pagtindog sa atubang sang Dios, nga nakahibalo bisan subong sang aton pagkahibalo karon, kag may isa ka matin-aw nga panumduman sang tanan naton nga kabasulanan."},{"vNo":"44 ","txt":"Karon, ining pagpanumbalik magaabot sa tanan, alangay nga tigulang kag lamharon, alangay nga ulipon kag hilway, alangay nga lalaki kag babayi, alangay nga malaut kag matarong; kag wala sing bisan isa ka buhok nga madula sa ila mga ulo; kundi ang tanan nga mga butang igapanumbalik sa ila himpit nga lawas, subong sini karon, ukon sa lawas, kag pagadalhon kag pasabton sa atubang sang hukmanan ni Cristo nga Anak, kag Dios nga Amay, kag sang Espiritu nga Balaan, nga isa ka Wala’y Katapusan nga Dios, agud hukman suno sa ila mga binuhatan, kon sila mga maayo ukon sila mga malain."},{"vNo":"45 ","txt":"Karon tan-awa, nakahambal ako sa inyo nahanungod sang kamatayon sang mamalatyon nga lawas, kag nahanungod man sang pagkabanhaw sang mamalatyon nga lawas. Ginasiling ko sa inyo nga ining mamalatyon nga lawas pagabangunon sa isa ka wala’y kamatayon nga lawas, nga buot silingon, gikan sa kamatayon, bisan sa una nga kamatayon padulong sa kabuhi, sa bagay nga indi na sila mamatay pa; ang ila mga espiritu nga magatingob sa ila mga lawas, nga indi na nga mas-a pagabulagon; nga sa sini ang bilog mangin espirituhanon kag wala’y kamatayon, nga indi na sila makakita sang pagkadunot."},{"vNo":"46 ","txt":"Karon, sang makatapos si Amulek sining mga pulong ang katawhan nagsugod liwat nga maurungan, kag si Zisrom nagsugod man sa pagpalangurog. Kag sa sini natapos ang mga pulong ni Amulek, ukon amo ini tanan ang akon nasulat."}]}