{"heading":"Si Haring Lamoni naghunahuna nga si Amon amo ang Dako nga Espiritu—Gintudluan ni Amon ang hari nahanungod sang Pagtuga, sang pagpakigbagay sang Dios sa mga tawo, kag sang pagtubos nga magaabot paagi kay Cristo—Si Lamoni nagpati kag natumba sa duta nga daw patay. Mga 90 A.C.","prevAbbr":"alma","prevNo":17,"nextAbbr":"alma","nextNo":19,"chapterTitle":"Alma 18","verses":[{"vNo":"1 ","txt":"Kag natabo ini, nga si haring Lamoni nagmando nga ang iya mga alagad magatindog kag magsaksi sa tanan nga mga butang nga ila nakita nahanungod sa hitabo."},{"vNo":"2 ","txt":"Kag sang tanan sila nakasaksi sa mga butang nga ila nakita, kag nahisayran niya ang pagkamainunungon ni Amon sa pag-amlig sang iya mga panong, kag subong man sang iya dako nga gahum sa pagpakigsumpong batok sadtong mga nagtinguha sa pagpatay sa iya, naurungan sia sing tuman, kag nagsiling: Pat-od gid, labaw pa ini sangsa isa ka tawo. Yari karon, indi bala amo ini ang Dako nga Espiritu nga nagapadala sang subong sina kadako nga silot sa iya katawhan, tungod sang ila mga pagpamatay?"},{"vNo":"3 ","txt":"Kag ginsabat nila ang hari, kag nagsiling: Kon sia man ang Dako nga Espiritu ukon isa ka tawo, wala kami makahibalo; apang ini lamang ang amon nahibal-an, nga indi sia mapatay sang mga kaaway sang hari; ukon indi man nila mapaaplaag ang mga panong sang hari kon sia kaupod namon, tungod sang iya kasampaton kag dako nga kusog; gani, nahibal-an namon nga isa sia ka abyan sang hari. Kag karon, O hari, wala kami nagapati nga ang isa ka tawo may subong sina kadako nga gahum, kay nahibal-an namon nga indi sia mapatay."},{"vNo":"4 ","txt":"Kag karon, sang mabatian sang hari ining mga pulong, nagsiling sia sa ila: Karon nahibal-an ko nga amo ini ang Dako nga Espiritu; kag nagpanaog sia sa sini nga tion sa pag-amlig sang inyo mga kabuhi, agud nga indi ko kamo mapatay subong sang akon ginhimo sa inyo mga kauturan. Karon amo ini ang Dako nga Espiritu nga ginasiling sang aton mga katigulangan."},{"vNo":"5 ","txt":"Karon amo ini ang tradisyon ni Lamoni, nga iya nabaton gikan sa iya amay, nga may isa ka Dako nga Espiritu. Wala’y sapayan nga nagpati sila sa isa ka Dako nga Espiritu, naghunahuna sila nga bisan ano man ang ila ginhimo amo ang husto; wala’y sapayan sini, si Lamoni nagsugod nga mahadlok sing tuman, sa kahadlok nga basi nakahimo sia sang sayop sa pagpatay sang iya mga alagad;"},{"vNo":"6 ","txt":"Kay madamo sia sing ginpamatay sa ila sanglit ginpaaplaag sang ila mga kauturan ang ila mga panong sa duog sang tubig; kag tungod sini, sanglit napaaplaag nila ang ila mga panong sila ginpamatay."},{"vNo":"7 ","txt":"Karon amo ini ang kinabatasan sining mga Lamanhon nga nagahulat sa tupad sang mga tubig sang Sebus agud mapaalaplaag ang mga panong sang katawhan, agud nga paagi sa sini mahimo nila nga panabugon ang madamo nga nag-alaplaag padulong sa ila kaugalingon nga duta, ini nga isa ka kinabatasan sang pagpang-ati sa tunga nila."},{"vNo":"8 ","txt":"Kag natabo ini, nga si haring Lamoni nagpamangkot sa iya mga alagad, nga nagasiling: Diin ining lalaki nga may subong sina kadako nga gahum?"},{"vNo":"9 ","txt":"Kag nagsiling sila sa iya: Yari karon, nagapakaon sia sang imo mga kabayo. Karon ang hari nagmando sa iya mga alagad, antes sang tion sang pagpainom sang ila mga panong, nga ihanda nila ang iya mga kabayo kag mga karusa, kag idul-ong sia sa duta sang Nefi; kay may isa ka dako nga piyesta nga gintalana sa duta sang Nefi, sang amay ni Lamoni, nga amo ang hari sa bug-os nga kadutaan."},{"vNo":"10 ","txt":"Karon sang mabatian ni haring Lamoni nga si Amon nagahanda sang iya mga kabayo kag sang iya mga karusa labi sia nga nahayanghag, tungod sang pagkamainunungon ni Amon, nga nagasiling: Pat-od gid nga wala sing bisan sin-o nga alagad sa tunga sang mga alagad ko nga nangin tama kamainunungon subong sini nga tawo; kay bisan sia nagadumdom sang tanan ko nga mga kasuguan sa pagtuman sang mga ini."},{"vNo":"11 ","txt":"Karon pat-od gid nga nahibal-an ko nga amo ini ang Dako nga Espiritu, kag luyag ko sia nga magakari sia sa akon, apang indi ako magpangahas."},{"vNo":"12 ","txt":"Kag natabo ini, nga sang mahanda na ni Amon ang mga kabayo kag ang mga karusa para sa hari kag sa iya mga alagad, nagkadto sia sa hari, kag nakita niya nga ang dagway sang hari nagbalhin; gani naghana sia nga magbalik gikan sa iya atubang."},{"vNo":"13 ","txt":"Kag isa sang mga alagad sang hari ang nagsiling sa iya, Rabana, nga, kon sayuron, gamhanan ukon dako nga hari, nga nagakabig sang ila mga hari nga gamhanan; kag gani nagsiling sia sa iya: Rabana, luyag sang hari nga magpabilin ka."},{"vNo":"14 ","txt":"Gani ginliso ni Amon ang iya kaugalingon ayon sa hari, kag nagsiling sa iya: Ano ang luyag mo nga himuon ko para sa imo, O hari? Kag ang hari wala magsabat sa iya sa sulod sang isa ka takna, suno sa ila tion, kay indi niya mahibal-an kon ano ang dapat niya nga ihambal sa iya."},{"vNo":"15 ","txt":"Kag natabo ini, nga si Amon nagsiling sa iya liwat: Ano ang luyag mo gikan sa akon? Apang ang hari wala magsabat sa iya."},{"vNo":"16 ","txt":"Kag natabo ini, nga si Amon, nga napuno sang Espiritu sang Dios, gani nasat-uman niya ang mga panghunahuna sang hari. Kag nagsiling sia sa iya: Tungod bala nga nabatian mo nga ginpangapinan ko ang imo mga alagad kag ang imo mga panong, kag ginpatay ang pito sang ila mga kauturan paagi sa labyog kag paagi sa espada, kag ginpang-utod ang mga butkon sang iban, agud pangapinan ang imo mga panong kag ang imo mga alagad; yari karon, amo bala ini ang kabangdanan sang imo mga kahayanghag?"},{"vNo":"17 ","txt":"Ginasiling ko sa imo, ano bala ini, nga ang imo mga kahayanghag tuman kadako? Yari karon, isa ako ka tawo, kag imo ako alagad; gani, ang bisan ano nga imo pangayuon nga amo ang husto, ina pagahimuon ko."},{"vNo":"18 ","txt":"Karon sang mabatian sang hari ining mga pulong, nahayanghag sia liwat, kay iya nakita nga masat-uman ni Amon ang iya mga panghunahuna; apang wala’y sapayan sini, si haring Lamoni nagtikab sang iya baba, kag nagsiling sa iya: Sin-o ka? Ikaw bala inang Dako nga Espiritu, nga nakahibalo sang tanan nga mga butang?"},{"vNo":"19 ","txt":"Si Amon nagsabat kag nagsiling sa iya: Indi."},{"vNo":"20 ","txt":"Kag ang hari nagsiling: Paano mo nahibal-an ang mga panghunahuna sang akon tagipusuon? Mahimo ka nga maghambal sing wala’y kahadlok, kag sugiri ako nahanungod sining mga butang; kag sugiri man ako kon sa ano nga gahum mo ginpatay kag ginpang-utod ang mga butkon sang akon mga kauturan nga nagpaaplaag sang akon mga panong—"},{"vNo":"21 ","txt":"Kag karon, kon sugiran mo ako nahanungod sining mga butang, bisan ano ang imo pangayuon ihatag ko sa imo; kag kon ini ginakinahanglan, pabantayan ko ikaw sa akon mga kasuldadohan; apang nahibal-an ko nga mas gamhanan ka pa sangsa ila tanan; wala’y sapayan sini, bisan ano ang imo pangayuon gikan sa akon ihatag ko ini sa imo."},{"vNo":"22 ","txt":"Karon si Amon sanglit maalam, apang indi makahalalit, nagsiling kay Lamoni: Mamati ka bala sa akon mga pulong, kon sugiran ko ikaw kon sa ano nga gahum ko ginhimo ining mga butang? Kag amo ini ang butang nga ginapangayo ko gikan sa imo."},{"vNo":"23 ","txt":"Kag ang hari nagsabat sa iya, kag nagsiling: Huo, magapati ako sa tanan mo nga mga pulong. Kag sa sini nakuha sia paagi sa taktika."},{"vNo":"24 ","txt":"Kag si Amon nagsugod sa paghambal sa iya sing may kaisog, kag nagsiling sa iya: Nagapati ka bala nga may isa ka Dios?"},{"vNo":"25 ","txt":"Kag nagsabat sia, kag nagsiling sa iya: Wala ako makahibalo kon ano ang buot silingon sina."},{"vNo":"26 ","txt":"Kag nian si Amon nagsiling: Nagapati ka bala nga may isa ka Dako nga Espiritu?"},{"vNo":"27 ","txt":"Kag nagsiling sia, Huo."},{"vNo":"28 ","txt":"Kag si Amon nagsiling: Amo ini ang Dios. Kag si Amon nagsiling sa iya liwat: Nagapati ka bala nga ining Dako nga Espiritu, nga amo ang Dios, nagtuga sang tanan nga mga butang nga yara sa langit kag sa duta?"},{"vNo":"29 ","txt":"Kag nagsiling sia: Huo, nagapati ako nga gintuga niya ang tanan nga mga butang nga yara sa duta; apang wala ako makahibalo sang mga langit."},{"vNo":"30 ","txt":"Kag si Amon nagsiling sa iya: Ang mga langit isa ka duog nga sa diin ang Dios nagapuyo kag ang tanan niya nga balaan nga mga anghel."},{"vNo":"31 ","txt":"Kag si haring Lamoni nagsiling: Sa ibabaw bala ini sang duta?"},{"vNo":"32 ","txt":"Kag si Amon nagsiling: Huo, kag ginatan-aw niya sa idalom ang tanan nga mga anak sang tawo; kag nahibal-an niya ang tanan nga mga panghunahuna kag mga tinutuyo sang tagipusuon; kay sa iya kamot sila tanan gintuga gikan pa sa ginsuguran."},{"vNo":"33 ","txt":"Kag si haring Lamoni nagsiling: Nagapati ako sa tanan nga mga butang nga imo ginhambal. Ginpadala ka bala gikan sa Dios?"},{"vNo":"34 ","txt":"Si Amon nagsiling sa iya: Isa ako ka tawo; kag ang tawo sa ginsuguran gintuga suno sa dagway sang Dios, kag gintawag ako sang iya Espiritu nga Balaan sa pagtudlo sining mga butang sa iya katawhan, agud nga mahimo sila nga madala sa isa ka ihibalo sinang matarong kag matuod;"},{"vNo":"35 ","txt":"Kag isa ka bahin sinang Espiritu nagapuyo sa akon, nga nagahatag sa akon sing ihibalo, kag gahum man suno sa akon pagtuo kag mga handum nga yara sa Dios."},{"vNo":"36 ","txt":"Karon sang mahambal ni Amon ining mga pulong, nagsugod sia gikan sa pagtuga sang kalibutan, kag subong man sa pagtuga kay Adan, kag ginsugiran sia sang tanan nga mga butang nahanungod sa pagkapukan sang tawo, kag gin-asoy kag ginhumlad sa iya atubang ang mga kasulatan kag ang balaan nga mga kasulatan sang katawhan, nga ginhambal sang mga manalagna, bisan padalayday sa tion nga ang ila amay nga si Lehi, nagbiya sa Jerusalem."},{"vNo":"37 ","txt":"Kag gin-asoy man niya sa ila (kay ini tuhoy sa hari kag sa iya mga alagad) ang tanan nga mga pagpanglakaton sang ila mga katigulangan sa kamingawan, kag ang tanan nila nga mga pag-antos upod ang kagutom kag kauhaw, kag ang ila mga pagpangabudlay, kag iban pa."},{"vNo":"38 ","txt":"Kag gin-asoy man niya sa ila ang nahanungod sa mga pagsupak nanday Laman kag Lemuel, kag sang mga anak nga lalaki ni Ismael, huo, ang tanan nila nga mga pagsupak iya ginsaysay sa ila; kag gintalastas niya sa ila ang tanan nga mga kasulatan kag balaan nga mga kasulatan gikan sa tion nga si Lehi nagbiya sa Jerusalem padalayday sa karon nga panahon."},{"vNo":"39 ","txt":"Apang indi lamang ini; kay gintalastas niya sa ila ang plano sang pagtubos, nga ginhanda gikan pa sa sadsaran sang kalibutan; kag ginpahibalo man niya sa ila ang nahanungod sa pagkari ni Cristo, kag ang tanan nga mga buluhaton sang Ginuo ginpahibalo niya sa ila."},{"vNo":"40 ","txt":"Kag natabo ini, nga pagkatapos nga masiling niya ining tanan nga mga butang, kag natalastas ang mga ini sa hari, nga ang hari nagpati sa tanan niya nga mga pulong."},{"vNo":"41 ","txt":"Kag nagsugod sia sa pagtuaw sa Ginuo, nga nagasiling: O Ginuo, maluoy ka; suno sa imo bugana nga kaluoy nga yara sa imo sa katawhan ni Nefi, manginsa akon, kag sa akon katawhan."},{"vNo":"42 ","txt":"Kag karon, sang masiling niya ini, natumba sia sa duta, nga daw patay na sia."},{"vNo":"43 ","txt":"Kag natabo ini, nga ginhakwat sia sang iya mga alagad kag gindala sia sa iya asawa, kag ginpahigda sia sa isa ka hiligdaan; kag naghigda sia nga daw patay na sia sa sulod sang duha ka adlaw kag duha ka gab-i; kag ang iya asawa, kag ang iya mga anak nga lalaki, kag ang iya mga anak nga babayi naglalaw tungod sa iya, suno sa paagi sang mga Lamanhon, nga nagapanalambiton sing tuman sang iya pagkadula."}]}