{"heading":"Ginguba sang pagpangwali sang pulong ang linag-it nga kahimuan sang mga Zoramnon—Ginpahalin nila ang mga hinaylo, nga pagkatapos nagbuylog sa katawhan ni Amon sa Jerson—Nagkasubo si Alma tungod sang pagkamalaut sang katawhan. Mga 74 A.C.","prevAbbr":"alma","prevNo":34,"nextAbbr":"alma","nextNo":36,"chapterTitle":"Alma 35","verses":[{"vNo":"1 ","txt":"Karon natabo ini, nga sang makatapos si Amulek sa paghambal sining mga pulong, ginpalayo nila ang ila mga kaugalingon gikan sa kadam-an kag nagkadto sa duta sang Jerson."},{"vNo":"2 ","txt":"Kag subong man, ang iban pa nga mga kauturan, pagkatapos nila wali sang pulong sa mga Zoramnon, nagtabok man sa duta sang Jerson."},{"vNo":"3 ","txt":"Kag natabo ini, nga pagkatapos nga nakasapol sing tingob ang mas kinilala nga bahin sang mga Zoramnon nahanungod sang mga pulong nga ginwali sa ila, naakig sila tungod sang pulong, kay ini nagguba sang ila linag-it nga kahimuan; gani indi sila mamati sa mga pulong."},{"vNo":"4 ","txt":"Kag nagpasugo sila kag gintipon sing tingob gikan sa tanan nga bahin sang bug-os nga kadutaan ang tanan nga katawhan, kag nakigsapol sa ila nahanungod sa mga pulong nga ginpanghambal."},{"vNo":"5 ","txt":"Karon ang ila mga tagdumala kag ang ila mga pari kag ang ila mga manunudlo wala magtugot nga mahibal-an sang katawhan ang nahanungod sa ila mga handum; gani nahibal-an nila sa tago ang mga kaisipan sang tanan nga katawhan."},{"vNo":"6 ","txt":"Kag natabo ini, nga pagkatapos nga nahibal-an nila ang mga kaisipan sang tanan nga katawhan, yadtong mga sugot sa mga pulong nga ginpanghambal ni Alma kag sang iya mga kauturan ginpanabog pa-gwa gikan sa duta; kag madamo sila; kag nagkadto man sila sa duta sang Jerson."},{"vNo":"7 ","txt":"Kag natabo ini, nga gintudluan sila nanday Alma kag sang iya mga kauturan."},{"vNo":"8 ","txt":"Karon ang katawhan sang mga Zoramnon naakig sa katawhan ni Amon nga yara sa Jerson, kag ang puno nga tagdumala sang mga Zoramnon, nga isa ka tama kamalaut nga lalaki, nagpasugo sa katawhan ni Amon nga ginapangabay sa ila nga tabugon nila pa-gwa gikan sa ila duta ang tanan sadtong mga nagkadto gikan sa ila padulong sa ila duta."},{"vNo":"9 ","txt":"Kag nagpusnga sia sang madamo nga mga pamahog batok sa ila. Kag karon ang katawhan ni Amon wala mahadlok sa ila mga pulong; gani wala nila sila pagpanabuga, kundi nga ginbaton nila ang tanan nga mga imol sang mga Zoramnon nga nagkadto sa ila; kag gintatap nila sila, kag ginpapanaptan sila, kag ginhatagan sila sang mga duta bilang ila mga palanublion; kag ginbuligan sila suno sa ila mga kakulangan."},{"vNo":"10 ","txt":"Karon ini amo ang nagsugyot sa mga Zoramnon sa pagkaakig batok sa katawhan ni Amon, kag nagsugod sila sa pagpakigsimpon sa mga Lamanhon kag sa pagsugyot man sa ila sa pagkaakig batok sa ila."},{"vNo":"11 ","txt":"Kag sa amo nga paagi ang mga Zoramnon kag ang mga Lamanhon nagsugod sa paghimo sang mga pagpanghanda para sa inaway batok sa katawhan ni Amon, kag subong man batok sa mga Nefinhon."},{"vNo":"12 ","txt":"Kag sa sini natapos ang ika-napulo’g pito nga tuig sang pagginahum sang mga hukom sa katawhan ni Nefi."},{"vNo":"13 ","txt":"Kag ang katawhan ni Amon nagtaliwan pa-gwa sa duta sang Jerson, kag nagkadto sa duta sang Melek, kag ginhatagan sing duog sa duta sang Jerson para sa mga kasuldadohan sang mga Nefinhon, agud makapakigsumpong sila batok sa mga kasuldadohan sang mga Lamanhon kag sa mga kasuldadohan sang mga Zoramnon; kag sa sini nagsugod ang isa ka inaway sa tunga sang mga Lamanhon kag sang mga Nefinhon, sa ika-napulo’g walo nga tuig sang mga pagginahum sang mga hukom; kag ang isa ka kasaysayan igahatag nahanungod sang ila mga inaway pagkatapos sini."},{"vNo":"14 ","txt":"Kag si Alma, kag si Amon, kag ang ila mga kauturan, kag subong man ang duha ka mga anak nga lalaki ni Alma nagbalalik sa duta sang Zarahemla, pagkatapos nga nangin mga galamiton sa mga kamot sang Dios sa pagdala sang madamo nga mga Zoramnon sa paghinulsol; kag kon ano kadamo ang nadala sa paghinulsol ginpanabog pa-gwa sa ila duta; apang nakaangkon sila sang mga duta bilang ila palanublion sa duta sang Jerson, kag nagkapot sila sang mga hinganiban sa pagpangapin sang ila mga kaugalingon, kag sang ila mga asawa, kag mga kabataan, kag sang ila mga duta."},{"vNo":"15 ","txt":"Karon si Alma, nga nagkasubo tungod sang kalautan sang iya katawhan, ilabi na gid tungod sang mga inaway, kag sang mga pagpaagay sang dugo, kag sang mga pagsinumpakil nga yara sa tunga nila; kag nga naggikan sa pagpahayag sang pulong, ukon ginpadala sa pagpahayag sang pulong, sa tunga sang tanan nga katawhan sa tagsa ka dakbanwa; kag nga nakita nga ang mga tagipusuon sang katawhan nagsugod sa pagtig-a, kag nga nagsugod sila nga masaklaw tungod sang kaistrikto sang pulong, ang iya tagipusuon nangin tuman kamasinulub-on."},{"vNo":"16 ","txt":"Gani, nagsugo sia nga ang iya mga anak nga lalaki magatililipon sing tingob, agud mahatagan niya sila ang tagsa-tagsa sang iya panulin, sing tinag-isaisa, nahanungod sang mga butang nga mahiangot sa pagkamatarong. Kag may isa kami ka kasaysayan sang iya mga kasuguan, nga iya ginhatag sa ila suno sa iya kaugalingon nga kasulatan."}]}