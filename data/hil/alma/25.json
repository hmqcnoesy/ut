{"heading":"Naglapnag ang pagpanalakay sang mga Lamanhon—Ang mga kaliwat sang mga pari ni Noe nagkalamatay subong sang ginpanagna ni Abinadi—Madamo nga mga Lamanhon ang nahaylo kag nagbuylog sa katawhan sang Anti-Nefi-Lehi—Nagpati sila kay Cristo kag nagtuman sang layi ni Moises. Mga 90–77 A.C.","prevAbbr":"alma","prevNo":24,"nextAbbr":"alma","nextNo":26,"chapterTitle":"Alma 25","verses":[{"vNo":"1 ","txt":"Kag tan-awa, karon natabo ini, nga yadtong mga Lamanhon labi nga naakig sanglit napatay nila ang ila mga kauturan; gani nanumpa sila sa pagtimalos sa mga Nefinhon; kag wala na sila magtilaw pa sa pagpamatay sang katawhan sang Anti-Nefi-Lehi sa sina nga tion."},{"vNo":"2 ","txt":"Kundi nga gindala nila ang ila mga kasuldadohan kag nagtabok sa mga dulonan sang duta sang Zarahemla, kag ginsalakay ang katawhan nga yara sa duta sang Amonihas kag ginpamatay sila."},{"vNo":"3 ","txt":"Kag pagkatapos sina, nakaangkon sila sang madamo nga mga inaway batok sa mga Nefinhon, nga sa diin napanabog sila kag napamatay."},{"vNo":"4 ","txt":"Kag sa tunga sang mga Lamanhon nga nagkalamatay amo ang halos tanan nga kaliwat ni Amulon kag sang iya mga kauturan, nga mga pari ni Noe, kag nagkalamatay sila paagi sa mga kamot sang mga Nefinhon;"},{"vNo":"5 ","txt":"Kag ang nagkalabilin, nga nakapalagyo padulong sa sidlangan nga kamingawan, kag nakaagaw sang gahum kag pagbulut-an gikan sa mga Lamanhon, nagpatuga nga madamo sang mga Lamanhon ang magakalamatay paagi sa kalayo tungod sang ila pagpati—"},{"vNo":"6 ","txt":"Kay madamo sa ila, pagkatapos nga nag-antos sing tuman nga kalutusan kag tuman kadamo nga mga kapipit-an, nagsugod nga mapukaw sa pagdumdom sang mga pulong nga ginwali sa ila nanday Aaron kag sang iya mga kauturan sa ila duta; gani nagsugod sila nga indi na magpati sa mga tradisyon sang ila mga katigulangan, kag sa pagpati na sa Ginuo, kag nga naghatag sia sang dako nga gahum sa mga Nefinhon; kag tungod sini madamo sa ila ang nahaylo sa kamingawan."},{"vNo":"7 ","txt":"Kag natabo ini, nga yadtong mga tagdumala nga mga salin sang mga anak ni Amulon nagpatuga nga pamatbatan sila sang kamatayon, huo, ang tanan sadtong mga nagpati sa sining mga butang."},{"vNo":"8 ","txt":"Karon ini nga pagkamartir amo ang gintunaan nga madamo sang ila mga kauturan ang mapukaw sa kaakig; kag didto nagsugod nga may pagsinumpakil sa kamingawan; kag ang mga Lamanhon nagsugod sa pag-ayam sang kaliwat ni Amulon kag sang iya mga kauturan kag nagsugod sa pagpamatay sa ila; kag nagpalalagyo sila padulong sa sidlangan nga kamingawan."},{"vNo":"9 ","txt":"Kag yari karon ginaayam sila sa sini nga adlaw sang mga Lamanhon. Subong sang nasiling na ang mga pulong ni Abinadi nahanabo, nga iya ginsiling nahanungod sa kaliwat sang mga pari nga nagpatuga nga magaantos sia sang kamatayon paagi sa kalayo."},{"vNo":"10 ","txt":"Kay nagsiling sia sa ila: Kon ano ang inyo pagahimuon sa akon mangin isa ka sulundan sang mga butang nga magaabot."},{"vNo":"11 ","txt":"Kag karon si Abinadi amo ang una nga nag-antos sang kamatayon paagi sa kalayo tungod sang iya pagpati sa Dios; karon amo ini ang buot niya silingon, nga madamo ang magaantos sang kamatayon paagi sa kalayo, subong sang iya naagom."},{"vNo":"12 ","txt":"Kag nagsiling sia sa mga pari ni Noe nga ang ila kaliwat magapatuga nga madamo ang pamatbatan sang kamatayon, sa amo man nga paagi subong sang sa iya, kag nga paaplaagon sila sa luwas kag pamatyon, bisan subong sang isa ka karnero nga wala sing manugpahalab ginatabog kag ginapatay sang ilahas nga mga sapat; kag karon tan-awa, ining mga pulong napamatud-an, kay ginpanabog sila sang mga Lamanhon, kag ginpang-ayam sila, kag ginpangbunal."},{"vNo":"13 ","txt":"Kag natabo ini, nga sang makita sang mga Lamanhon nga indi nila madaug ang mga Nefinhon nagbalalik sila liwat sa ila kaugalingon nga duta; kag madamo sa ila ang nagkaladto sa pagpuyo sa duta sang Ismael kag sa duta sang Nefi, kag nagbuylog sang ila mga kaugalingon sa katawhan sang Dios, nga amo ang katawhan sang Anti-Nefi-Lehi."},{"vNo":"14 ","txt":"Kag ginpanglubong man nila ang ila mga hinganiban sa inaway, subong sang ginhimo sang ila mga kauturan, kag nagsugod sila nga mangin isa ka matarong nga katawhan; kag naglakat sila sa mga dalanon sang Ginuo, kag nagbantay sa pagtuman sang iya mga kasuguan kag sang iya mga palatukuran."},{"vNo":"15 ","txt":"Kag subong man, nagtuman sila sang layi ni Moises; kay ginakinahanglan nga sila magatuman pa sang layi ni Moises, kay wala pa ini tanan matuman. Apang wala’y sapayan sang layi ni Moises, nagpaabot sila sa pagkari ni Cristo, nga ginakabig nga ang layi ni Moises isa ka simbolo sang iya pagkari, kag nagapati nga kinahanglan gid sila nga magtuman sadtong pang-gwa nga mga hilikuton tubtob sa tion nga sia igapakita sa ila."},{"vNo":"16 ","txt":"Karon wala sila maghunahuna nga ang kaluwasan nagaabot paagi sa layi ni Moises; kundi nga ang layi ni Moises nagbulig sa pagpabakod sang ila pagtuo kay Cristo; kag sa sini nga paagi nahuptan nila ang isa ka paglaum paagi sa pagtuo, tuhoy sa wala’y katapusan nga kaluwasan, nga nagasandig sa espiritu sang panagna, nga naghambal sadtong mga butang nga magaabot."},{"vNo":"17 ","txt":"Kag karon, tan-awa, sanday Amon, kag Aaron, kag Omner, kag Himni, kag ang ila mga kauturan nagkasadya sing tuman, tungod sang kadalag-an nga ila naagom sa tunga sang mga Lamanhon, nga nakakita nga ang Ginuo nagtugot sa ila suno sa ila mga pangamuyo, kag nga iya man napamatud-an ang iya pulong sa ila sa tagsa ka punto."}]}