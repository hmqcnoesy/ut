{"heading":"Ang mga maki-hari nagtinguha sa pagliwat sang layi kag magpahamtang sang isa ka hari—Si Pahoran kag ang mga maki-kahilwayan ginsakdag sang tingug sang katawhan—Ginpilit ni Moroni ang mga maki-hari sa pagpangapin sang ila pungsod ukon pagapamatbatan sang kamatayon—Naagaw ni Amalikia kag sang mga Lamanhon ang madamo sang napamakuran nga mga dakbanwa—Napaisol ni Teancum ang pagpanalakay sang mga Lamanhon kag ginpatay si Amalikia sa iya tolda. Mga 67–66 A.C.","prevAbbr":"alma","prevNo":50,"nextAbbr":"alma","nextNo":52,"chapterTitle":"Alma 51","verses":[{"vNo":"1 ","txt":"Kag karon natabo ini, sa pagsugod sang ika-kaduhaan kag lima nga tuig sang pagginahum sang mga hukom sa katawhan ni Nefi, sila nga nagpaluntad sang paghidaet sa tunga sang katawhan sang Lehi kag sang katawhan sang Morianton nahanungod sang ila mga kadutaan, kag nga nagsugod sang ika-kaduhaan kag lima nga tuig sa paghidaet;"},{"vNo":"2 ","txt":"Wala’y sapayan sini, wala nila mapapabilin sing malawig ang lubos nga paghidaet sa duta, kay may nagsugod nga isa ka pagsinumpakil sa tunga sang katawhan nahanungod sa puno nga hukom nga si Pahoran; kay yari karon, may isa ka bahin sang katawhan nga maluyag nga pila ka tal nga mga bahin sang layi ang pagaliwaton."},{"vNo":"3 ","txt":"Apang yari karon, indi pagliwaton ni Pahoran ukon indi pagtugutan ang layi nga liwaton; gani, wala sia mamati sa sadtong mga nagpadala sang ila mga tingug upod ang ila mga pangabay nahanungod sa pagliwat sang layi."},{"vNo":"4 ","txt":"Gani, yadtong mga maluyag nga ang layi pagaliwaton naakig sa iya, kag nagtinguha nga indi na sia mangin puno nga hukom sa bug-os nga kadutaan; gani may nagtuhaw nga isa ka mainit nga pagbinangig nahanungod sa bagay, apang indi tubtob sa pagpaagay sang dugo."},{"vNo":"5 ","txt":"Kag natabo ini, nga yadtong mga maluyag nga si Pahoran papanaugon sa hukom-lingkuranan ginatawag nga mga maki-hari, kay maluyag sila nga ang layi pagaliwaton sa isa ka paagi nga matipwa ang hilway nga gobyerno kag sa pagpahamtang sang isa ka hari sa bug-os nga kadutaan."},{"vNo":"6 ","txt":"Kag yadtong mga maluyag nga si Pahoran magapabilin nga puno nga hukom sa bug-os nga kadutaan nagdala sa ila kaugalingon sang ngalan sang maki-kahilwayan; kag subong sang nasiling na may pagbinahin-bahin sa tunga nila, kay ang mga maki-kahilwayan nagpanumpa ukon nagpakighisugot sa pag-amlig sang ila mga kinamatarong kag sang mga pribelihiyo sang ila relihiyon paagi sa isa ka hilway nga gobyerno."},{"vNo":"7 ","txt":"Kag natabo ini, nga ining bagay sang ila pagsinumpakil ginhusay paagi sa tingug sang katawhan. Kag natabo ini, nga ang tingug sang katawhan nagpahayag sang pagsakdag sa mga maki-kahilwayan, kag si Pahoran nagpabilin sa hukom-lingkuranan, nga nagtuga sang tuman nga pagkinasadya sa tunga sang mga kauturan ni Pahoran kag subong man sang madamo nga katawhan sang kahilwayan, nga nagpahipos man sang mga maki-hari, sa bagay nga wala sila magpangahas sa pagsupak kundi nga napilitan sa pagsakdag sang kawsa sang kahilwayan."},{"vNo":"8 ","txt":"Karon yadtong mga nagasakdag sang mga hari amo yadtong nabun-ag gikan sa mga gung-an, kag nagahingamo sila nga mangin mga hari; kag ginsakdag sila sadtong mga nagahingamo sang gahum kag pagbulut-an sa pagpangibabaw sa katawhan."},{"vNo":"9 ","txt":"Apang yari karon, isa ini ka makatalagam nga tion para sa tagsubong nga mga pagsinumpakil nga matabo sa tunga sang katawhan ni Nefi; kay yari karon, kay ginsugyot liwat ni Amalikia ang mga tagipusuon sang katawhan sang mga Lamanhon batok sa katawhan sang mga Nefinhon, kag nagapanipon sia sing tingob sang mga soldado gikan sa tanan nga bahin sang iya kadutaan, kag ginapanangkapan sila, kag ginahanda para sa inaway upod ang tanan nga kaukod; kay nakapanumpa sia nga imnon ang dugo ni Moroni."},{"vNo":"10 ","txt":"Apang yari karon, makita naton nga padaso-daso ang iya panaad nga iya ginhimo; wala’y sapayan sini, ginhanda niya ang iya kaugalingon kag ang iya mga kasuldadohan sa pagpakig-away batok sa mga Nefinhon."},{"vNo":"11 ","txt":"Karon ang iya mga kasuldadohan indi tuman kadako sangsa subong sa ila sang una, tungod sang madamo nga linibo nga nagkalamatay paagi sa kamot sang mga Nefinhon; apang wala’y sapayan sang ila dako nga pagkalutos, si Amalikia nakatipon sing tingob sang isa ka makahalawhaw kadako nga kasuldadohan, sa bagay nga wala sia mahadlok sa pagdulhog padulong sa duta sang Zarahemla."},{"vNo":"12 ","txt":"Huo, bisan si Amalikia mismo nagdulhog, sa unahan sang mga Lamanhon. Kag natabo ini sa ika-kaduhaan kag lima nga tuig sang pagginahum sang mga hukom; kag sa amo man ini nga tion nga nagsugod sila sa paghusay sang mga bagay bahin sa ila mga pagsinumpakil nahanungod sa puno nga hukom nga si Pahoran."},{"vNo":"13 ","txt":"Kag natabo ini, nga sang mabatian sang mga tawo nga ginatawag nga mga maki-hari nga ang mga Lamanhon nagapadulong padulhog sa pagpakig-away batok sa ila, nalipay sila sa ila mga tagipusuon; kag nagdumili sila sa pagkapot sing mga hinganiban, kay nagsingkal sila sing tuman sa puno nga hukom, kag subong man sa katawhan sang kahilwayan, sa bagay nga indi sila magkapot sing mga hinganiban sa pagpangapin sang ila pungsod."},{"vNo":"14 ","txt":"Kag natabo ini, nga sang makita ini ni Moroni, kag makita man nga ang mga Lamanhon nagapadulong sa mga dulonan sang duta, nagsingkal sia sing tuman tungod sang pagkabatinggilan sadtong katawhan nga iya ginpangabudlayan sa tuman nga kaukod sa pag-amlig; huo, nagsingkal sia sing tuman; ang iya kalag napuno sing kaakig batok sa ila."},{"vNo":"15 ","txt":"Kag natabo ini, nga nagpadala sia sing isa ka pag-alungay, upod ang tingug sang katawhan, sa gobernador sang duta, nga nagapangabay nga basahon niya ini, kag hatagan sia (si Moroni) sing gahum sa pagpilit sadtong mga nagsilipak sa pagpangapin sang ila pungsod ukon pagapamatbatan sila sang kamatayon."},{"vNo":"16 ","txt":"Kay amo ini ang iya una nga ginakabalak-an nga tapuson ang tagsubong nga mga pagsinumpakil kag mga pagbinangig sa tunga sang katawhan; kay yari karon, amo ini ang nangin kabangdanan halin sadto sang tanan nila nga kalaglagan. Kag natabo ini, nga gintugutan ini suno sa tingug sang katawhan."},{"vNo":"17 ","txt":"Kag natabo ini, nga nagsugo si Moroni nga salakayon sang iya kasuldadohan yadtong mga maki-hari, sa pagbutong paidalom sang ila bugal kag sang ila pagpakadungganon kag itupong sila sa duta, ukon magakapot sila sang mga hinganiban kag sakdagon ang kawsa sang kahilwayan."},{"vNo":"18 ","txt":"Kag natabo ini, nga ang mga kasuldadohan nagsalakay batok sa ila; kag pinangbutong nila paidalom ang ila bugal kag ang ila pagpakadungganon, sa bagay nga sang magbayaw sila sang ila mga hinganiban sa inaway sa pagpakig-away batok sa mga tawo ni Moroni ginpang-utod sila kag ginpanupong sa duta."},{"vNo":"19 ","txt":"Kag natabo ini, nga may apat ka libo sadtong mga nagsilipak ang ginpang-utod sang espada; kag yadtong ila mga tagpanguna nga wala mapatay sa inaway ginpangdakop kag ginhunong sa bilangguan, kay wala na sing tion para sa ila mga kasaba sa sini nga hugnat sang tion."},{"vNo":"20 ","txt":"Kag ang nagkalabilin sadtong mga nagsilipak, sa tigaylo nga panglab-on sa duta paagi sa espada, nag-ampo sa hayahay sang kahilwayan, kag napilitan sa pagpataas sang bandera sang kahilwayan sa ila mga tore, kag sa ila mga dakbanwa, kag sa pagkapot sang mga hinganiban sa pagpangapin sang ila pungsod."},{"vNo":"21 ","txt":"Kag sa sini nga paagi gintapos ni Moroni yadtong mga maki-hari, sa bagay nga wala na sing bisan sin-o nga nahibal-an pa sa ngalan nga mga maki-hari; kag subong sang nasiling na gintapos niya ang pagkabatinggilan kag ang bugal sadtong katawhan nga nagaangkon sang dugo sang pagkadungganon; sa tigaylo gindala sila paidalom sa pagpaubos sang ila mga kaugalingon subong sang ila mga kauturan, kag sa pagpakig-away sing maisog para sa ila kahilwayan gikan sa pagkaulipon."},{"vNo":"22 ","txt":"Yari karon, natabo ini, nga samtang si Moroni yara sa amo nga paagi sang pagbungkag sang mga inaway kag mga pagsinumpakil sa tunga sang iya kaugalingon nga katawhan, kag nagapaidalom sa ila sa paghidaet kag sibilisasyon, kag nagahimo sing mga pagsulundan sa paghanda para sa inaway batok sa mga Lamanhon, yari karon, ang mga Lamanhon nakaabot na sa duta sang Moroni, nga yara sa mga dulonan malapit sa baybayon."},{"vNo":"23 ","txt":"Kag natabo ini, nga ang mga Nefinhon indi igo nga mabakod sa dakbanwa sang Moroni; gani ginpanabog sila ni Amalikia, nga nagapamatay sang madamo. Kag natabo ini, nga naangkon ni Amalikia ang dakbanwa, huo, naangkon ang tanan nila nga mga pamakod."},{"vNo":"24 ","txt":"Kag yadtong mga nagpalalagyo gikan sa dakbanwa sang Moroni nagkaladto sa dakbanwa sang Nefias; kag subong man ang katawhan sang dakbanwa sang Lehi nagtililipon sang ila mga kaugalingon sing tingob, kag naghimo sing mga pagpanghanda kag nakahanda sa pag-atubang sang mga Lamanhon sa inaway."},{"vNo":"25 ","txt":"Apang natabo ini, nga si Amalikia indi magtugot sa mga Lamanhon nga magsalakay batok sa dakbanwa sang Nefias sa pagpakig-away, kundi nga ginpapabilin sila sa ubos malapit sa baybayon, nga nagabilin sang mga tawo sa tagsa ka dakbanwa sa pag-amlig kag pagpangapin sini."},{"vNo":"26 ","txt":"Sa amo nga paagi nagpadayon sia, nga nagaangkon sang madamo nga mga dakbanwa, ang dakbanwa sang Nefias, kag ang dakbanwa sang Lehi, kag ang dakbanwa sang Morianton, kag ang dakbanwa sang Omner, kag ang dakbanwa sang Gid, kag ang dakbanwa sang Mulek, nga ang tanan sang mga ini yara sa sidlangan nga mga dulonan malapit sa baybayon."},{"vNo":"27 ","txt":"Kag sa amo nga paagi naangkon sang mga Lamanhon, paagi sa pagkamalalangon ni Amalikia, ang sapagkadamo nga mga dakbanwa, paagi sa ila di-maisip nga mga kasuldadohan, nga ang tanan sang mga ini malig-on nga napamakuran suno sa paagi sang mga pagpamakod ni Moroni; nga ang tanan sang mga ini naghatag sing mga pamakod para sa mga Lamanhon."},{"vNo":"28 ","txt":"Kag natabo ini, nga nagbaktas sila padulong sa mga dulonan sang dutang Bugana, nga nagapanabog sang mga Nefinhon sa ila atubang kag nagapamatay sang madamo."},{"vNo":"29 ","txt":"Apang natabo ini, nga ginsugata sila ni Teancum, nga amo ang nagpatay sadto kay Morianton kag gin-unahan ang iya katawhan sa iya pagpalagyo."},{"vNo":"30 ","txt":"Kag natabo ini, nga gin-unahan man niya si Amalikia, samtang nagabaktas sia upod ang iya madamo nga kasuldadohan agud maangkon niya ang dutang Bugana, kag subong man ang duta pa-aminhan."},{"vNo":"31 ","txt":"Apang yari karon nakasugata sia sang kapaslawan sanglit napaisol ni Teancum kag sang iya mga tawo, kay mga bantog sila nga mga hangaway; kay ang tagsa ka tawo ni Teancum naglabaw sa mga Lamanhon sa ila kusog kag sa ila kabatid sa inaway, sa bagay nga nakaangkon sila sing bentaha sa mga Lamanhon."},{"vNo":"32 ","txt":"Kag natabo ini, nga ginpabudlayan nila sila, sa bagay nga ginpamatay nila sila bisan tubtob nga madulom na. Kag natabo ini, nga si Teancum kag ang iya mga tawo nagpatindog sang ila mga tolda sa mga dulonan sang dutang Bugana; kag si Amalikia nagpatindog sang iya mga tolda sa mga dulonan sa baybayon malapit sa baybayon, kag sa amo nga paagi sila napanabog."},{"vNo":"33 ","txt":"Kag natabo ini, nga pag-abot sang kagab-ihon, si Teancum kag ang iya alagad patago nga nagsaliputpot kag naggwa sa kagab-ihon, kag nagkadto sa kampo ni Amalikia; kag yari karon, dinaug sila sang katulugon tungod sang ila tuman nga kakapoy, nga gintuga sang mga pagpangabudlay kag kainit sang adlaw."},{"vNo":"34 ","txt":"Kag natabo ini, nga si Teancum patago nga nagsaliputpot pasulod sa tolda sang hari, kag gintuhog sang sibat ang iya tagipusuon; kag gintuga niya ang madali nga kamatayon sang hari sa bagay nga wala sia makapamukaw sa iya mga alagad."},{"vNo":"35 ","txt":"Kag nagbalik sia liwat sing patago sa iya kaugalingon nga kampo, kag yari karon, ang iya mga tawo nagakatulog, kag ginpamukaw niya sila kag ginsugiran sila sang tanan nga mga butang nga iya ginhimo."},{"vNo":"36 ","txt":"Kag nagsugo sia nga ang iya mga kasuldadohan magapabilin nga nakahanda, kay basi ang mga Lamanhon nakabugtaw na kag magasalakay sa ila."},{"vNo":"37 ","txt":"Kag sa sini natapos ang ika-kaduhaan kag lima nga tuig sang pagginahum sang mga hukom sa katawhan ni Nefi; kag sa sini natapos ang mga adlaw ni Amalikia."}]}