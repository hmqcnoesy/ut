{"heading":"Ang kahilwayan nga pang-relihiyon ginbantala—Ang mga Lamanhon sa pito ka mga kadutaan kag mga dakbanwa nahaylo—Gintawag nila ang ila mga kaugalingon nga mga Anti-Nefi-Lehi kag ginhilway gikan sa pagkamalaut—Ang mga Amaleknon kag ang mga Amulonhon nagsikway sang kamatuoran. Mga 90–77 A.C.","prevAbbr":"alma","prevNo":22,"nextAbbr":"alma","nextNo":24,"chapterTitle":"Alma 23","verses":[{"vNo":"1 ","txt":"Yari karon, natabo ini, nga ang hari sang mga Lamanhon nagpadala sang isa ka pabantala sa tunga sang tanan niya nga katawhan, nga indi nila pagpadapatan sang ila mga kamot si Amon, ukon si Aaron, ukon si Omner, ukon si Himni, ukon bisan sin-o sa ila mga kauturan nga magalakat sa pagwali sang pulong sang Dios, sa kon diin nga duog nga ila kadtuan, sa bisan diin nga bahin sang ila duta."},{"vNo":"2 ","txt":"Huo, nagpadala sia sang isa ka mando sa tunga nila, nga indi nila sila pagpadapatan sang ila mga kamot sa paggapos sa ila, ukon sa paghunong sa ila sa bilangguan; ukon indi man nila sila pagduplaan, ukon bunalon sila, ukon tabugon sila pa-gwa sa ila mga sinagoga, ukon lapdusan sila; ukon indi man nila sila pagbatuhon, kundi nga mangin hilway sila nga makakadto sa ila mga balay, kag subong man sa ila mga templo, kag sa ila mga santuaryo."},{"vNo":"3 ","txt":"Kag sa amo nga paagi mahimo sila nga makalakat kag magwali sang pulong suno sa ila mga luyag, kay ang hari nahaylo sa Ginuo, kag ang tanan niya nga panimalay; gani nagpadala sia sang iya pabantala sa bug-os nga kadutaan sa iya katawhan, agud ang pulong sang Dios mahimo nga mangin wala sing upang, kundi nga magalapnag ini sa tanan nga bahin sang bug-os nga kadutaan, agud ang iya katawhan mahimo nga maathagan nahanungod sang malaut nga mga tradisyon sang ila mga katigulangan, kag nga mahimo sila nga maathagan nga mga mag-ulolutod sila tanan, kag nga indi sila dapat magpamatay, ukon magpang-ati, ukon magpangawat, ukon magpanglahi, ukon maghimo sang bisan ano nga sari sang pagkamalaut."},{"vNo":"4 ","txt":"Kag karon natabo ini, nga sang mapadala sang hari ini nga pabantala, nga si Aaron kag ang iya mga kauturan naglakat gikan sa isa ka dakbanwa pakadto sa isa ka dakbanwa, kag gikan sa isa ka balay-alampuan pakadto sa isa pa, nga nagapasad sang mga simbahan, kag nagakonsagrar sang mga pari kag mga manunudlo sa bug-os nga kadutaan sa tunga sang mga Lamanhon, sa pagwali kag sa pagtudlo sang pulong sang Dios sa tunga nila; kag sa sini nagsugod sila nga makaangkon sang dako nga kadalag-an."},{"vNo":"5 ","txt":"Kag linibo ang nadala sa ihibalo nahanungod sa Ginuo, huo, linibo ang nadala sa pagpati sa mga tradisyon sang mga Nefinhon; kag gintudluan sila sang mga kasulatan kag mga panagna nga ginpasa-pasa bisan tubtob sa karon nga panahon."},{"vNo":"6 ","txt":"Kag subong kapat-od nga nagakabuhi ang Ginuo, subong kapat-od sang kon ano kadamo ang nagapalati, ukon kon ano kadamo ang mga nadala sa ihibalo nahanungod sa kamatuoran, paagi sa pagpangwali nanday Amon kag sang iya mga kauturan, suno sa espiritu sang bugna kag sang panagna, kag sang gahum sang Dios nga nagahikot sang mga milagro sa ila—huo, ginasiling ko sa inyo, subong nga nagakabuhi ang Ginuo, kon ano kadamo ang mga Lamanhon nga nagpalati sa ila pagpangwali, kag nahaylo sa Ginuo, wala gid nga mas-a magtalikod."},{"vNo":"7 ","txt":"Kay nangin isa sila ka matarong nga katawhan; ginpamutang nila ang mga hinganiban sang ila pagribok, nga wala na sila magpakig-away batok sa Dios, ukon man batok sa bisan sin-o sang ila mga kauturan."},{"vNo":"8 ","txt":"Karon, amo ini sila ang mga nahaylo sa Ginuo:"},{"vNo":"9 ","txt":"Ang katawhan sang mga Lamanhon nga yara sa duta sang Ismael;"},{"vNo":"10 ","txt":"Kag subong man sang katawhan sang mga Lamanhon nga yara sa duta sang Midoni;"},{"vNo":"11 ","txt":"Kag subong man sang katawhan sang mga Lamanhon nga yara sa dakbanwa sang Nefi;"},{"vNo":"12 ","txt":"Kag subong man sang katawhan sang mga Lamanhon nga yara sa duta sang Silom, kag mga yara sa duta sang Semlon, kag sa dakbanwa sang Lemuel, kag sa dakbanwa sang Simnilom."},{"vNo":"13 ","txt":"Kag amo ini ang mga ngalan sang mga dakbanwa sang mga Lamanhon nga nahaylo sa Ginuo; kag amo ini sila ang nagpamutang sang mga hinganiban sang ila pagribok, ilabi na gid, ang tanan sang ila mga hinganiban sa inaway; kag tanan sila mga Lamanhon."},{"vNo":"14 ","txt":"Kag ang mga Amaleknon wala mahaylo, luwas sa isa lamang; wala man sing bisan isa sang mga Amulonhon; kundi nga ginpatig-a nila ang ila mga tagipusuon, kag subong man ang mga tagipusuon sang mga Lamanhon sa sina nga bahin sang duta nga kon sa diin sila nagapuyo, kag subong man, ang tanan nila nga mga barangay kag ang tanan nila nga mga dakbanwa."},{"vNo":"15 ","txt":"Gani, ginhingadlan namon ang tanan nga mga dakbanwa sang mga Lamanhon nga sa diin sila naghinulsol kag nagdangat sa ihibalo nahanungod sa kamatuoran, kag nahaylo."},{"vNo":"16 ","txt":"Kag karon natabo ini, nga ang hari kag yadtong mga nahaylo maluyag nga makaangkon sila sang isa ka ngalan, nga paagi sa sini mahimo sila nga makilal-an gikan sa ila mga kauturan; gani ang hari nakighinun-anon kay Aaron kag sa madamo sang ila mga pari, nahanungod sa ngalan nga dapat nila dalhon sa ila mga kaugalingon, agud nga sila mahimo nga makilal-an."},{"vNo":"17 ","txt":"Kag natabo ini, nga gintawag nila ang ila mga ngalan nga mga Anti-Nefi-Lehi; kag gintawag sila sa sini nga ngalan kag wala na gintawag nga mga Lamanhon."},{"vNo":"18 ","txt":"Kag nagsugod sila nga mangin isa ka tuman kapisan nga katawhan; kag subong man, mga mainabyanon sila sa mga Nefinhon; gani, ginbuksan nila ang isa ka mainabyanon nga kaangtanan sa ila, kag ang pagpakamalaut sang Dios wala na sila pagsundi pa."}]}