{"heading":"Si Amon nagkasadya sa Ginuo—Ang matutom ginapabakod sang Ginuo kag ginahatagan sang ihibalo—Paagi sa pagtuo ang mga tawo mahimo nga makadala sang linibo ka mga kalag padulong sa paghinulsol—Ang Dios nagaangkon sang tanan nga gahum kag nakahangop sang tanan nga mga butang. Mga 90–77 A.C.","prevAbbr":"alma","prevNo":25,"nextAbbr":"alma","nextNo":27,"chapterTitle":"Alma 26","verses":[{"vNo":"1 ","txt":"Kag karon, amo ini ang mga pulong ni Amon sa iya mga kauturan, nga nagasiling sang amo ini: Mga kauturan ko kag mga kaupdanan ko, yari karon ginasiling ko sa inyo, daw ano kadako nga kabangdanan ang yari sa aton sa pagkasadya; kay napanghunahuna bala naton sang magsugod kita gikan sa duta sang Zarahemla nga ang Dios magahatag sa aton sang subong kadako nga mga bugay?"},{"vNo":"2 ","txt":"Kag karon, nagapamangkot ako, ano nga dalagko nga mga bugay ang iya ginhatag sa aton? Makasugid bala kamo?"},{"vNo":"3 ","txt":"Yari karon, ako ang magasabat para sa inyo; kay ang aton mga kauturan, ang mga Lamanhon, yara sa kadudulman, huo, bisan sa pinakamadulom nga kadadalman, apang yari karon, daw ano kadamo sa ila ang nadala sa pagtan-aw sang makatilingala nga kapawa sang Dios! Kag amo ini ang bugay nga ginhatag sa aton, nga ginhimo kita nga mga galamiton sa mga kamot sang Dios sa paghuman sining dako nga buluhaton."},{"vNo":"4 ","txt":"Yari karon, linibo sa ila ang nagakasadya, kag nadala sa panong sang Dios."},{"vNo":"5 ","txt":"Yari karon, ang kaumhan gulang na, kag bulahan kamo, kay gingulo ninyo ang inyo garab, kag nag-ani sa inyo ikasarang, huo, sa bug-os nga adlaw kamo nagpangabudlay; kag tan-awa ang kadamuon sang inyo mga tugday! Kag panipunon ang mga ini pasulod sa mga tambubo, agud indi mausik ang mga ini."},{"vNo":"6 ","txt":"Huo, indi sila paghapayon sang dalimuos sa katapusan nga adlaw; huo, indi man sila pagbati-batihon sang mga buhawi; kundi nga kon mag-abot ang dalimuos pagatipunon sila sing ulolupod sa ila duog, nga indi sila maabtan sang dalimuos; huo, indi man sila mapalid sang mabaskog nga hangin kon sa diin man sila luyag dalhon sang kaaway."},{"vNo":"7 ","txt":"Apang yari karon, yara sila sa mga kamot sang Ginuo sang alanyon, kag iya sila; kag bangunon niya sila sa katapusan nga adlaw."},{"vNo":"8 ","txt":"Bulahan ang ngalan sang aton Dios; mag-amba kita sa iya pagdayaw, huo, maghatag kita sing pagpasalamat sa iya balaan nga ngalan, kay nagahimo sia sang pagkamatarong sa wala’y katubtuban."},{"vNo":"9 ","txt":"Kay kon wala kita magtaklad gikan sa duta sang Zarahemla, ining aton labing pinalangga nga mga kauturan, nga nagpalangga sa aton sing labi, ginasakit pa kuntani gihapon sang pagdumot batok sa aton, huo, kag nangin mga dumoluong man sila kuntani sa Dios."},{"vNo":"10 ","txt":"Kag natabo ini, nga sang masiling ni Amon ining mga pulong, ginsabdong sia sang iya utod nga si Aaron, nga nagasiling: Amon, ginakahangaw-an ko nga ang imo kalipay nagaanod sa imo sa pagpabugal."},{"vNo":"11 ","txt":"Apang si Amon nagsiling sa iya: Wala ako nagapabugal sa akon kaugalingon nga kusog, ukon sa akon kaugalingon nga kaalam; apang yari karon, nalubos ang akon kalipay, huo, ang akon tagipusuon nagatimpapaw sa kalipay, kag magakasadya ako sa akon Dios."},{"vNo":"12 ","txt":"Huo, nahibal-an ko nga wala ako sing kapuslanan; bahin sa akon kusog mahuyang ako; gani indi ako magpabugal sang akon kaugalingon, kundi nga magapabugal ako sang akon Dios, kay sa iya kusog mahimo ko ang tanan nga mga butang; huo, yari karon, madamo nga gamhanan nga mga milagro ang aton nahikot sa sini nga duta, nga sa sini dayawon naton ang iya ngalan sa wala’y katubtuban."},{"vNo":"13 ","txt":"Yari karon, pila ka libo sang aton mga kauturan ang iya nahilway gikan sa mga kasakit sang impiyerno; kag gindala sila sa pag-amba sang nagatubos nga gugma, kag ini tungod sang gahum sang iya pulong nga yari sa aton, gani wala bala kita sing dako nga kabangdanan sa pagkasadya?"},{"vNo":"14 ","txt":"Huo, may kabangdanan kita sa pagdayaw sa iya sa wala’y katubtuban, kay sia ang Labing Mataas nga Dios, kag naghilway sa aton mga kauturan gikan sa mga kadena sang impiyerno."},{"vNo":"15 ","txt":"Huo, nalikupan sila palibot sang kadudulman nga dayon kag kalaglagan; apang yari karon, gindala niya sila sa iya kapawa nga dayon, huo, sa kaluwasan nga dayon; kag nalikupan sila palibot sang wala’y tupong nga kabugana sang iya gugma; kag subong man, nangin mga galamiton kita sa iya mga kamot sang paghimo sining dako kag makatilingala nga buluhaton."},{"vNo":"16 ","txt":"Gani, magkasadya kita, huo, magakasadya kita sa Ginuo; huo, magakasadya kita, kay nalubos ang aton kalipay; huo, dayawon naton ang aton Dios sa wala’y katubtuban. Yari karon, sin-o ang mahimo nga magakasadya sing tuman sa Ginuo? Huo, sin-o ang makahambal sing tuman kadamo nahanungod sang iya dako nga gahum, kag sang iya kaluoy, kag sang iya pagkamainantuson tuhoy sa mga anak sang tawo? Yari karon, ginasiling ko sa inyo, indi ko masiling ang pinakadiutay nga bahin nga akon ginabatyag."},{"vNo":"17 ","txt":"Sin-o ang nakapanghunahuna nga ang aton Dios nangin tuman kamaluluy-on agud nga makasabnit sa aton gikan sa aton makahaladlok, makasasala, kag mahigko nga kahimtangan?"},{"vNo":"18 ","txt":"Yari karon, naglakat kita bisan sa kasingkal, upod ang dako nga pagpamahog sa pagguba sang iya simbahan."},{"vNo":"19 ","txt":"O nian, ngaa wala niya kita pag-itugyan sa isa ka makahaladlok nga kalaglagan, huo, ngaa wala niya pag-itugot ang espada sang iya hustisya nga magtupa sa aton, kag gintugyan kita sa wala’y katapusan nga kawala’y paglaum?"},{"vNo":"20 ","txt":"O, ang akon kalag, halos nga ini, daw malagyo sa pagpanghunahuna. Yari karon, wala niya pag-ipatuman ang iya hustisya sa aton, kundi nga sa iya dako nga kaluoy gindala kita sa tabok sinang dayon nga kadadalman sang kamatayon kag kapiutan, bisan sa kaluwasan sang aton mga kalag."},{"vNo":"21 ","txt":"Kag karon tan-awa, mga kauturan ko, sin-o nga kinaugali nga tawo ang yara nga nakahibalo sining mga butang? Ginasiling ko sa inyo, wala sing isa nga nakahibalo sining mga butang, luwas nga ini mahinulsulon."},{"vNo":"22 ","txt":"Huo, sia nga nagahinulsol kag nagagamit sang pagtuo, kag nagadala sang maayong mga binuhatan, kag nagapangamuyo sing dalayon nga wala’y untat—sa tagsubong sina ginahatag nga mahibal-an ang mga katanhagaan sang Dios; huo, sa tagsubong sina igahatag ini sa pagpahayag sang mga butang nga wala pa gid nga mas-a mapahayag; kag subong man, igahatag ini sa tagsubong sina sa pagdala sang linibo ka mga kalag sa paghinulsol, bisan subong nga ini ginhatag sa aton sa pagdala sining aton mga kauturan sa paghinulsol."},{"vNo":"23 ","txt":"Karon nadumduman bala ninyo, mga kauturan ko, nga nagsiling kita sa aton mga kauturan sa duta sang Zarahemla, magataklad kita sa duta sang Nefi, sa pagwali sa aton mga kauturan, ang mga Lamanhon, kag ginkadlawan nila kita sa pag-uliga?"},{"vNo":"24 ","txt":"Kay nagsiling sila sa aton: Naghunahuna bala kamo nga mahimo ninyo nga madala ang mga Lamanhon sa ihibalo nahanungod sa kamatuoran? Naghunahuna bala kamo nga mahimo ninyo nga mapapati ang mga Lamanhon sa pagkadi-husto sang mga tradisyon sang ila mga katigulangan, nga isa ka tiskog sing liog nga katawhan nga subong sa ila; nga ang ila mga tagipusuon nagakalipay sa pagpaagay sang dugo; nga ang mga inadlaw ginahinguyang sa pinakagrabe nga kalautan; nga ang mga dalanon nangin mga dalanon sang isa ka malinapason gikan pa sa ginsuguran? Karon mga kauturan ko, nadumduman ninyo nga amo ini ang ila hinambalan."},{"vNo":"25 ","txt":"Kag dugang pa sina nagsiling sila: Magkapot kita sang hinganiban batok sa ila, agud mapapas naton sila kag ang ila kalautan pa-gwa sa duta, kay basi dag-on nila kita kag papason kita."},{"vNo":"26 ","txt":"Apang yari karon, pinalangga kong mga kauturan, nagkadto kita sa kamingawan indi sa tinutuyo nga papason ang aton mga kauturan, kundi sa tinutuyo nga basi pa lang mahimo naton nga maluwas ang pila sang ila mga kalag."},{"vNo":"27 ","txt":"Karon sang ang aton mga tagipusuon masubo, kag naghana na kita nga magbalik, yari karon, ginpaumpawan kita sang Ginuo, kag nagsiling: Lakat sa tunga sang inyo mga kauturan, ang mga Lamanhon, kag batasa sing may pagpaumod ang inyo mga kapipit-an, kag ihatag ko sa inyo ang kadalag-an."},{"vNo":"28 ","txt":"Kag karon tan-awa, nagkari kita, kag nakigsimpon sa tunga nila; kag nangin mapainumuron kita sa aton mga pag-antos, kag nag-antos kita sang tagsa ka kinawala; huo, nagpanglakaton kita sa tagsa ka balay, nga nagasandig sa mga kaluoy sang kalibutan—indi sa mga kaluoy sang kalibutan lamang kundi sa mga kaluoy sang Dios."},{"vNo":"29 ","txt":"Kag ginsulod naton ang ila mga balay kag gintudluan sila, kag gintudluan naton sila sa ila mga dalanon; kag subong man, gintudluan naton sila sa ila mga bakulod; kag ginsulod man naton ang ila mga templo kag ang ila mga sinagoga kag gintudluan sila; kag ginpanabog kita, kag ginyaguta, kag ginduplaan, kag gintampa ang aton mga pisngi; kag ginpamato kita, kag ginpangdakop kag ginpanggapos sang mabakod nga mga lubid, kag ginhunong sa bilangguan; kag paagi sa gahum kag kaalam sang Dios nahilway kita liwat."},{"vNo":"30 ","txt":"Kag nag-antos kita sang tanan nga sari sang mga kapipit-an, kag ini tanan, agud basi pa lang nga mahimo kita nga mangin mga paagi sa pagluwas sang pila ka kalag; kag naghunahuna kita nga ang aton kalipay mahimo nga malubos kon basi pa lang mahimo kita nga mangin paagi sa pagluwas sang pila."},{"vNo":"31 ","txt":"Karon tan-awa, mahimo kita nga makatulok kag makita ang mga bunga sang aton mga pagpangabudlay; kag diutay bala ang mga ini? Ginasiling ko sa inyo, Indi, madamo ang mga ini; kag subong man, makasaksi kita sang ila pagkabunayag, tungod sang ila gugma tuhoy sa ila mga kauturan kag subong man tuhoy sa aton."},{"vNo":"32 ","txt":"Kay yari karon, mas ginpasulabi pa nila nga itugyan ang ila mga kabuhi sangsa bisan mag-utas sang kabuhi sang ila kaaway; kag ginpanglubong nila ang ila mga hinganiban sa inaway sing madalom sa duta, tungod sang ila gugma tuhoy sa ila mga kauturan."},{"vNo":"33 ","txt":"Kag karon tan-awa ginasiling ko sa inyo, may subong na bala sina sadto kadako nga gugma sa bug-os nga kadutaan? Yari karon, ginasiling ko sa inyo, Wala, wala pa, bisan sa tunga sang mga Nefinhon."},{"vNo":"34 ","txt":"Kay yari karon, magakapot sila sing hinganiban batok sa ila mga kauturan; indi nila pagtugtan ang ila mga kaugalingon nga pamatyon. Apang yari karon daw ano kadamo sang mga ini ang nagdulot sang ila mga kabuhi; kag nahibal-an naton nga nagkadto na sila sa ila Dios, tungod sang ila gugma kag sang ila pagdumot sa sala."},{"vNo":"35 ","txt":"Karon wala bala kita sing kabangdanan sa pagkasadya? Huo, ginasiling ko sa inyo, wala pa gid nga mas-a halin sadto sang mga tawo nga may sapagkadako nga kabangdanan sa pagkasadya subong sa aton, halin pa sa pagsugod sang kalibutan; kag subong man, ang akon kalipay naanod, bisan tuhoy sa pagpabugal sa akon Dios; kay nagaangkon sia sang tanan nga gahum, tanan nga kaalam, kag tanan nga paghangop; Nahangpan niya ang tanan nga mga butang, kag isa sia ka maluluy-on nga Persona, bisan tubtob sa kaluwasan, sa sadtong mga magahinulsol kag magapati sa iya ngalan."},{"vNo":"36 ","txt":"Karon kon pagpabugal ini, sa amo man magapabugal ako; kay amo ini ang akon kabuhi kag ang akon kapawa, ang akon kalipay kag ang akon kaluwasan, kag ang akon pagtubos gikan sa kasubo nga dayon. Huo, bulahan ang ngalan sang akon Dios, nga nangin madinumdumon sining katawhan, nga isa ka sanga sang kahoy sang Israel, kag nadula gikan sa iya sini lawas sa isa ka dumoluong nga duta; huo, ginasiling ko, bulahan ang ngalan sang akon Dios, nga nangin mabinalak-on sa aton, nga mga laas-laas sa isa ka dumoluong nga duta."},{"vNo":"37 ","txt":"Karon mga kauturan ko, makita naton nga ang Dios madinumdumon sang tagsa ka katawhan, sa bisan diin man nga duta nga yara sila; huo, ginaisip niya ang iya katawhan, kag ang iya tagipusuon sang kaawa yara sa ibabaw sang bug-os nga duta. Karon amo ini ang akon kalipay, kag ang akon dako nga kapasalamatan; kag subong man, magahatag ako sang pagpasalamat sa akon Dios sa wala’y katubtuban. Amen."}]}