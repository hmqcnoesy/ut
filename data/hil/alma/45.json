{"heading":"Si Helaman nagpati sa mga pulong ni Alma—Si Alma nagpanagna nahanungod sang kalaglagan sang mga Nefinhon—Ginpakamaayo niya kag ginpakamalaut ang duta—Si Alma mahimo nga gindala sang Espiritu, bisan subong kay Moises—Pagbinangig nagtubo sa Simbahan. Mga 73 A.C.","sectionHeading":"Ang kasaysayan sang katawhan ni Nefi, kag ang ila mga inaway kag mga pagbinangig, sa mga adlaw ni Helaman, suno sa kasulatan ni Helaman, nga iya gintipigan sa iya mga adlaw.","prevAbbr":"alma","prevNo":44,"nextAbbr":"alma","nextNo":46,"chapterTitle":"Alma 45","verses":[{"vNo":"1 ","txt":"Tan-awa, karon natabo ini, nga ang katawhan ni Nefi ginpakasadya sing tuman, sanglit ginluwas sila liwat sang Ginuo gikan sa mga kamot sang ila mga kaaway; gani naghatag sila sing pagpasalamat sa Ginuo nga ila Dios; kag subong man, nagpuasa sila sing tuman, kag nagsimba sa Dios sing may tuman kadako nga kalipay."},{"vNo":"2 ","txt":"Kag natabo ini, sa ika-napulo’g siyam nga tuig sang pagginahum sang mga hukom sa katawhan ni Nefi, nga si Alma nagkadto sa iya anak nga si Helaman kag nagsiling sa iya: Nagapati ka bala sa mga pulong nga akon ginhambal sa imo nahanungod sadtong mga kasulatan nga ginatipigan?"},{"vNo":"3 ","txt":"Kag si Helaman nagsiling sa iya: Huo, nagapati ako."},{"vNo":"4 ","txt":"Kag si Alma nagsiling liwat: Nagapati ka bala kay Jesucristo, nga magaabot?"},{"vNo":"5 ","txt":"Kag nagsiling sia: Huo, nagapati ako sa tanan nga mga pulong nga imo ginhambal."},{"vNo":"6 ","txt":"Kag si Alma nagsiling sa iya liwat: Tumanon mo bala ang akon mga kasuguan?"},{"vNo":"7 ","txt":"Kag nagsiling sia: Huo, tumanon ko ang imo mga kasuguan sa bug-os ko nga tagipusuon."},{"vNo":"8 ","txt":"Nian si Alma nagsiling sa iya: Bulahan ikaw; kag pauswagon ka sang Ginuo sa sini nga duta."},{"vNo":"9 ","txt":"Apang yari karon, may pila ka butang nga ipanagna ko sa imo; apang kon ano ang ipanagna ko sa imo indi ninyo pag-ipahibalo; huo, kon ano ang ipanagna ko sa imo indi pag-ipahibalo, bisan tubtob nga ang panagna matuman, gani isulat ang mga pulong nga akon igasiling."},{"vNo":"10 ","txt":"Kag amo ini ang mga pulong: Yari karon, nahangpan ko nga ini mismo nga katawhan, ang mga Nefinhon, suno sa espiritu sang bugna nga yari sa akon, sa sulod sang apat ka gatos ka tuig gikan sa tion nga si Jesucristo magapakita sang iya kaugalingon sa ila, magausmod sa pagkawala’y pagtuo."},{"vNo":"11 ","txt":"Kag subong man, nian makakita sila sang mga inaway kag mga pamiste, huo, mga gutom kag pagpaagay sang dugo, bisan tubtob nga ang katawhan ni Nefi mapapas—"},{"vNo":"12 ","txt":"Kag subong man, ini tungod kay magausmod sila sa pagkawala’y pagtuo kag mahulog sa mga buluhaton sang kadudulman, kag pagkahiwalan, kag tanan nga sari sang mga kalautan; huo, ginasiling ko sa imo, nga sanglit magapakasala sila batok sa sapagkadako nga kapawa kag ihibalo, huo, ginasiling ko sa imo, nga gikan sa sina nga adlaw, bisan ang ikap-at nga kaliwatan indi tanan makalabay antes ining dako nga kalautan magaabot."},{"vNo":"13 ","txt":"Kag kon inang dako nga adlaw mag-abot, yari karon, ang tion madali nga magaabot, nga kon san-o yadtong amo karon, ukon ang kaliwat sadtong mga naisip karon sa tunga sang katawhan ni Nefi, indi na maisip sa tunga sang katawhan ni Nefi."},{"vNo":"14 ","txt":"Apang kon sin-o man ang mabilin, kag indi mapapas sa sinang dako kag makakulugmat nga adlaw, pagaisipon sa tunga sang mga Lamanhon, kag mangin subong sa ila, ang tanan, luwas nga ini ang pila nga pagatawgon nga mga gintutun-an sang Ginuo; kag sila pagalagson sang mga Lamanhon bisan tubtob nga sila mapapas. Kag karon, tungod sang kalautan, ining panagna matuman."},{"vNo":"15 ","txt":"Kag karon natabo ini, nga pagkatapos nga masiling ni Alma ining mga butang kay Helaman, ginpakamaayo niya sia, kag subong man ang iya iban pa nga mga anak nga lalaki; kag ginpakamaayo man niya ang duta para sa kaayuhan sang mga matarong."},{"vNo":"16 ","txt":"Kag nagsiling sia: Amo ini ang ginasiling sang Ginuong Dios—mangin ginpakamalaut ang duta, huo, ini nga duta, para sa tagsa ka pungsod, kaliwatan, hinambalan, kag katawhan, padulong sa kalaglagan, nga nagahimo sing malaut, kon sila lubos na nga luto; kag subong sang akon nasiling sa amo man mangin amo sini; kay amo ini ang pagpakamalaut kag ang pagpakamaayo sang Dios sa duta, kay ang Ginuo indi makatulok sa sala sing may pinakadiutay nga kadakuon sang pagpahanugot."},{"vNo":"17 ","txt":"Kag karon, sang masiling ni Alma ining mga pulong ginpakamaayo niya ang simbahan, huo, ang tanan sadtong mga magatindog sing malig-on sa pagtuluohan gikan sa sina nga tion pasulong."},{"vNo":"18 ","txt":"Kag sang mahimo ini ni Alma nagtaliwan sia gikan sa duta sang Zarahemla, nga daw makadto sa duta sang Melek. Kag natabo ini, nga wala na gid sia nga mas-a batia pa; bahin sa iya kamatayon ukon paglubong wala kami sing nahibal-an."},{"vNo":"19 ","txt":"Yari karon, ini amon nahibal-an, nga isa sia ka matarong nga tawo; kag ang hambalanon naglapnag sa tunga sang simbahan nga gindala sia paibabaw sang Espiritu, ukon ginlubong sang kamot sang Ginuo, bisan subong kay Moises. Apang yari karon, ang balaan nga mga kasulatan nagasiling nga gindala sang Ginuo si Moises sa iya kaugalingon; kag nagahunahuna kami nga ginbaton man niya si Alma sa espiritu, sa iya kaugalingon; gani, sa sini nga kabangdanan wala kami sing nahibal-an nahanungod sang iya kamatayon kag paglubong."},{"vNo":"20 ","txt":"Kag karon natabo ini, sa pagsugod sang ika-napulo’g siyam nga tuig sang pagginahum sang mga hukom sa katawhan ni Nefi, nga si Helaman naglibot sa tunga sang katawhan sa pagpahayag sang pulong sa ila."},{"vNo":"21 ","txt":"Kay yari karon, tungod sang ila mga pagpakig-away batok sa mga Lamanhon kag sang madamo nga tinagdiutay nga mga pagbinangig kag mga kinagamo nga yara sa tunga sang katawhan, nangin kinahanglanon nga ang pulong sang Dios igapahayag sa tunga nila, kag subong man, nga ang isa ka pagsulundan pagahimuon sa bug-os nga simbahan."},{"vNo":"22 ","txt":"Gani, si Helaman kag ang iya mga kauturan naglakat sa pagpasad liwat sang simbahan sa bug-os nga kadutaan, huo, sa tagsa ka dakbanwa sa tanan nga bahin sang bug-os nga kadutaan nga ginapuy-an sang katawhan ni Nefi. Kag natabo ini, nga nagpili sila sang mga pari kag mga manunudlo sa tanan nga bahin sang bug-os nga kadutaan, sa tanan nga mga simbahan."},{"vNo":"23 ","txt":"Kag karon natabo ini, nga pagkatapos nga sanday Helaman kag ang iya mga kauturan nakapili sang mga pari kag mga manunudlo sa mga simbahan nga may nagtuhaw nga isa ka pagbinangig sa tunga nila, kag indi na sila mamati sa mga pulong ni Helaman kag sang iya mga kauturan;"},{"vNo":"24 ","txt":"Kundi nga sila nagbugalon, nga naalsa sa ila mga tagipusuon, tungod sang ila tuman kadako nga mga manggad; gani nagdugang sila sa pagmanggaranon sa ila kaugalingon nga mga mata, kag indi na mamati sa ila mga pulong, sa paglakat sing tadlong sa atubang sang Dios."}]}