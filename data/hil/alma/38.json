{"heading":"Ginhingabot si Siblon tungod sang pagkamatarong—Ang kaluwasan yara kay Cristo, nga amo ang kabuhi kag ang kapawa sang kalibutan—Busali ang tanan ninyo nga mga silabo sang balatyagon. Mga 74 A.C.","sectionHeading":"Ang mga kasuguan ni Alma sa iya anak nga si Siblon.","prevAbbr":"alma","prevNo":37,"nextAbbr":"alma","nextNo":39,"chapterTitle":"Alma 38","verses":[{"vNo":"1 ","txt":"Anak ko, dungga ang akon mga pulong, kay ginasiling ko sa imo, bisan subong sang akon ginsiling kay Helaman, nga mientras tanto nga magatuman kamo sang mga kasuguan sang Dios magauswag kamo sa duta; kag mientras tanto nga indi kamo magtuman sang mga kasuguan sang Dios pagasikwayon kamo gikan sa iya nahamtangan."},{"vNo":"2 ","txt":"Kag karon, anak ko, nagasalig ako nga makaangkon ako sang dako nga kalipay sa imo, tungod sang imo kalig-on kag sang imo katutom sa Dios; kay sanglit nagsugod ka sa imo pagkalamharon sa pagtulok sa Ginuo nga imo Dios, sa amo man nagalaum ako nga magapadayon ka sa pagtuman sang iya mga kasuguan; kay bulahan sia nga nagapadayon tubtob sa katapusan."},{"vNo":"3 ","txt":"Ginasiling ko sa imo, anak ko, nga nakaangkon na ako sang dako nga kalipay sa imo, tungod sang imo katutom kag sang imo kaukod, kag sang imo pagkamapainumuron kag sang imo pagkamainantuson sa tunga sang katawhan sang mga Zoramnon."},{"vNo":"4 ","txt":"Kay nahibal-an ko nga gingapos ka; huo, kag nahibal-an ko man nga ginbato ka tungod sang pulong; kag ginbatas mo ining tanan nga mga butang sing may paumod sanglit ang Ginuo nagaupod sa imo; kag karon nahibal-an mo nga ginluwas ka sang Ginuo."},{"vNo":"5 ","txt":"Kag karon anak ko nga Siblon, luyag ko nga imo dumdumon, nga sa bagay nga imo igabutang ang imo pagsalig sa Dios sa amo man ikaw pagaluwason sa imo mga pagtilaw, kag sa imo mga gumontang, kag sa imo mga kapipit-an, kag pagabayawon ka sa katapusan nga adlaw."},{"vNo":"6 ","txt":"Karon, anak ko, indi ko luyag nga magahunahuna ka nga nahibal-an ko ining mga butang sa akon kaugalingon, kundi amo ang Espiritu sang Dios nga yari sa akon nga nagapahibalo sining mga butang sa akon; kay kon wala ako mabun-ag sa Dios wala ko kuntani mahibal-i ining mga butang."},{"vNo":"7 ","txt":"Apang yari karon, ang Ginuo sa iya dako nga kaluoy nagpadala sang iya anghel sa pagpahayag sa akon nga kinahanglan gid nga untatan ko ang buhat sang kalaglagan sa tunga sang iya katawhan; kag subong man, nakakita ako sang isa ka anghel sing nawong sa nawong, kag naghambal sia sa akon, kag ang iya tingug kasubong sang daguob, kag ginpauyog sini ang bug-os nga duta."},{"vNo":"8 ","txt":"Kag natabo ini, nga tatlo ka adlaw kag tatlo ka gab-i nga yara ako sa labing mapait nga kasakit kag kagha sang kalag; kag wala gid, tubtob nga nagtuaw ako sa Ginuong Jesucristo para sa kaluoy, nga mas-a ako nakabaton sang kapatawaran sang akon mga sala. Apang yari karon, nagtuaw ako sa iya kag nasalapuan ko ang paghidaet sa akon kalag."},{"vNo":"9 ","txt":"Kag karon, anak ko, ginsugiran ko ikaw sini agud nga makatuon ka sang kaalam, agud nga makatuon ka gikan sa akon nga wala na sing iban pa nga paagi ukon pahito nga sa sini ang tawo mahimo nga maluwas, lamang sa kalalangan kag paagi kay Cristo. Yari karon, sia ang kabuhi kag ang kapawa sang kalibutan. Yari karon, sia ang pulong sang kamatuoran kag pagkamatarong."},{"vNo":"10 ","txt":"Kag karon, sanglit nakasugod ka na sa pagtudlo sang pulong sa amo man luyag ko nga padayunon mo ang pagtudlo; kag luyag ko nga mangin maukod ka kag mahagan-haganon sa tanan nga mga butang."},{"vNo":"11 ","txt":"Pat-ura nga wala ka ginaalsa padulong sa bugal; huo, pat-ura nga wala ka nagahinambog sa imo kaugalingon nga kaalam, ukon sang imo dako nga kusog."},{"vNo":"12 ","txt":"Gamita ang kaisog, apang indi ang pagpanglupig; kag pat-ura man nga imo busalan ang tanan mo nga mga silabo sang balatyagon, agud nga mapuno ka sang gugma; pat-ura nga ginalikawan mo ang katamad."},{"vNo":"13 ","txt":"Indi magpangamuyo subong sang ginahimo sang mga Zoramnon, kay nakita mo nga nagapangamuyo sila agud mabatian sang mga tawo, kag agud dayawon tungod sang ila kaalam."},{"vNo":"14 ","txt":"Indi magsiling: O Dios, nagapasalamat ako nga mas maayo kami sangsa amon mga kauturan; kundi nga sa tigaylo magsiling: O Ginuo, patawara ang akon pagkadi-takos, kag dumduma ang akon mga kauturan sa kaluoy—huo, kilalaha ang imo pagkadi-takos sa atubang sang Dios sa tanan nga mga tinion."},{"vNo":"15 ","txt":"Kag kabay nga pakamaayuhon sang Ginuo ang imo kalag, kag batunon ka sa katapusan nga adlaw sa iya ginharian, sa pagpungko sa paghidaet. Karon lakat, anak ko, kag itudlo ang pulong sa sining katawhan. Magmangin but-anan. Anak ko, paalam."}]}