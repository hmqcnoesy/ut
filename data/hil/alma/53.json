{"heading":"Ang Lamanhon nga mga bihag gingamit sa pagpamakod sang dakbanwang Bugana—Ang mga pagbinangig sa tunga sang mga Nefinhon nagtuga sang kadalag-an sang mga Lamanhon—Si Helaman ang nagkapot sang pinakamataas nga pagbulut-an sa duha ka libo ka lamharon nga mga anak nga lalaki sang katawhan ni Amon. Mga 64–63 A.C.","prevAbbr":"alma","prevNo":52,"nextAbbr":"alma","nextNo":54,"chapterTitle":"Alma 53","verses":[{"vNo":"1 ","txt":"Kag natabo ini, nga nagpahamtang sila sing mga bantay sa mga bihag nga mga Lamanhon, kag ginpilit sila sa paglakat kag ilubong ang ila mga patay, huo, kag subong man, ang mga patay sang mga Nefinhon nga nagkalamatay; kag si Moroni nagbutang sing mga tawo sa ila sa pagbantay sa ila samtang nagahikot sila sang ila mga pagpangabudlay."},{"vNo":"2 ","txt":"Kag si Moroni nagkadto sa dakbanwa sang Mulek upod kay Lehi, kag ginkaptan ang pinakamataas nga pagbulut-an sang dakbanwa kag ginhatag ini kay Lehi. Karon tan-awa, ining si Lehi isa ka lalaki nga nangin kaupod ni Moroni sa kalabanan sang tanan niya nga mga pagpakig-away; kag isa sia ka lalaki nga kasubong kay Moroni, kag nagkasadya sila sa kaluwasan sang isa kag isa; huo, pinalangga sila sang isa kag isa, kag pinalangga man sang tanan nga katawhan ni Nefi."},{"vNo":"3 ","txt":"Kag natabo ini, nga pagkatapos nga nahuman sang mga Lamanhon ang paglubong sang ila mga patay kag subong man sang mga patay sang mga Nefinhon, ginpabaktas sila pabalik sa dutang Bugana; kag si Teancum, suno sa mga mando ni Moroni, nagsugo nga magsugod sila sa pagpangabudlay sa pagkutkot sang isa ka kanal palibot sa duta, ukon sa dakbanwang, Bugana."},{"vNo":"4 ","txt":"Kag nagsugo sia nga magpatindog sila sang isa ka panampad nga mga tablon sa nasulod nga pangpang sang kanal; kag gintampok nila ang duta gikan sa kanal sa pagsagang sang panampad nga mga tablon; kag sa sini nga paagi ginsugo nila ang mga Lamanhon sa pagpangabudlay tubtob nga napalibutan nila ang dakbanwa sang Bugana palibot sang isa ka mabakod nga pader sang mga tablon kag duta, sa isa ka dako nga kataason."},{"vNo":"5 ","txt":"Kag ini nga dakbanwa nangin isa ka pinakamalig-on nga pamakod halin sadto; kag sa sini nga dakbanwa ginbantayan nila ang mga bihag nga mga Lamanhon; huo, bisan sa sulod sang isa ka pader nga ginsugo nila sila sa pagpatindog sa ila kaugalingon nga mga kamot. Karon si Moroni napilitan nga suguon ang mga Lamanhon sa pagpangabudlay; sanglit mahapos ang magbantay sa ila samtang sila nagapangabudlay; kag luyag niya ang tanan sang iya mga puersa kon magahimo sia sang isa ka pagsalakay sa mga Lamanhon."},{"vNo":"6 ","txt":"Kag natabo ini, nga si Moroni sa sini nga paagi nakaangkon sang isa ka kadalag-an batok sa isa sang pinakadako sang mga kasuldadohan sang mga Lamanhon, kag nabawi ang pagpanag-iya sang dakbanwa sang Mulek, nga isa sang pinakamalig-on nga mga pamakod sang mga Lamanhon sa duta sang Nefi; kag sa sini nga paagi nakapatindog man sia sang isa ka pamakod sa paghupot sang iya mga bihag."},{"vNo":"7 ","txt":"Kag natabo ini, nga wala na sia maghimud-os pa sa isa ka inaway batok sa mga Lamanhon sa sina nga tuig, kundi nga gingamit niya ang iya mga tawo sa paghanda para sa inaway, kag subong man, sa paghimo sang mga pamakod sa pagbantay batok sa mga Lamanhon, kag subong man, sa pagluwas sang ila mga kababayin-an kag sang ila mga anak gikan sa gutom kag kapipit-an, kag sa pagpanigana sang pagkaon para sa ila mga kasuldadohan."},{"vNo":"8 ","txt":"Kag karon natabo ini, nga ang mga kasuldadohan sang mga Lamanhon, sa nakatundan nga dagat, sa bagatnan, samtang wala si Moroni tungod sang pila ka mga intriga sa tunga sang mga Nefinhon, nga gintunaan sang mga pagbinangig sa tunga nila, nakaangkon sing pila ka bentaha labaw sa mga Nefinhon, huo, sa bagay nga naangkon nila ang pagpanag-iya sang pila sang ila mga dakbanwa sa sina nga bahin sang duta."},{"vNo":"9 ","txt":"Kag sa amo nga kabangdanan tungod sang kalautan sa tunga nila mismo, huo, tungod sang mga pagbinangig kag mga intriga sa tunga nila mismo nabutang sila sa labing makatalagam nga mga sirkumstansya."},{"vNo":"10 ","txt":"Kag karon tan-awa, may pila ako ka bagay nga ihambal nahanungod sa katawhan ni Amon, nga, sa ginsuguran, mga Lamanhon; apang paagi kay Amon kag sa iya mga kauturan, ukon sa malip-ot nga pulong paagi sa gahum kag pulong sang Dios, nahaylo sila padulong sa Ginuo; kag gindala sila padulhog sa duta sang Zarahemla, kag sugod sadto nga tion gin-amligan sang mga Nefinhon."},{"vNo":"11 ","txt":"Kag tungod sang ila panumpa nadumilian sila sa pagkapot sang mga hinganiban batok sa ila mga kauturan; kay nakahimo sila sang isa ka panumpa nga indi na gid sila nga mas-a magpaagay pa sang dugo; kag suno sa ila panumpa nagkalamatay sila kuntani; huo, gintugutan na lang nila kuntani ang ila mga kaugalingon nga mahulog sa mga kamot sang ila mga kauturan, kon indi tungod sang kaluoy kag sang tuman nga gugma nga yara kanday Amon kag sang iya mga kauturan para sa ila."},{"vNo":"12 ","txt":"Kag sa sini nga kabangdanan gindala sila padulhog sa duta sang Zarahemla; kag sugod sa sina nga tion gin-amligan sila sang mga Nefinhon."},{"vNo":"13 ","txt":"Apang natabo ini, nga sang makita nila ang katalagman, kag ang madamo nga mga kapipit-an kag mga kalisdanan nga ginbatas sang mga Nefinhon para sa ila, nagbatyag sila sang kaluoy kag maluyag nga magkapot sang mga hinganiban sa pagpangapin sang ila pungsod."},{"vNo":"14 ","txt":"Apang yari karon, samtang nagahana na sila nga magkapot sang ila mga hinganiban sa inaway, gindaug sila sang mga paglugpay ni Helaman kag sang iya mga kauturan, kay nagahana na sila nga maglapas sang panumpa nga ila ginhimo."},{"vNo":"15 ","txt":"Kag si Helaman nagakahadlok nga basi sa paghimo sini madulaan sila sang ila mga kalag; gani ang tanan sadtong mga nagsulod sa sini nga kasugtanan napilitan sa pagtan-aw sang ila mga kauturan nga nagaubog sa ila mga kapipit-an, sa ila makatalagam nga mga sirkumstansya sa sini nga tion."},{"vNo":"16 ","txt":"Apang yari karon, natabo ini, nga may madamo sila nga mga anak nga lalaki, nga wala makasulod sa isa ka kasugtanan nga indi sila magkapot sang ila mga hinganiban sa inaway sa pagpangapin sang ila mga kaugalingon batok sa ila mga kaaway; gani nagtililipon sila sang ila mga kaugalingon sing tingob sa sini nga tion, subong kadamo sang makasarang magkapot sang mga hinganiban, kag gintawag nila ang ila mga kaugalingon nga mga Nefinhon."},{"vNo":"17 ","txt":"Kag nagsulod sila sa isa ka kasugtanan sa pagpakig-away para sa kahilwayan sang mga Nefinhon, ilabi na gid, sa pag-amlig sang duta tubtob sa pagdaga sang ila mga kabuhi; huo, bisan nga nakighisugot sila nga indi gid nila pag-iampo ang ila kahilwayan, kundi nga magpakig-away sila sa tanan nga mga sirkumstansya sa pag-amlig sang mga Nefinhon kag sang ila mga kaugalingon gikan sa pagkaulipon."},{"vNo":"18 ","txt":"Karon tan-awa, may duha ka libo sadtong mga pamatan-on, nga nagsulod sa sining kasugtanan kag nagkapot sang ila mga hinganiban sa inaway sa pagpangapin sang ila pungsod."},{"vNo":"19 ","txt":"Kag karon tan-awa, samtang wala gid sila nga mas-a halin sadto nangin isa ka pabug-at sa mga Nefinhon, nangin isa pa sila karon sa sini nga hugnat sang panahon ka dako nga panakdag; kay nagkapot sila sang ila mga hinganiban sa inaway, kag luyag nila nga si Helaman ang ila mangin tagpanguna."},{"vNo":"20 ","txt":"Kag tanan sila mga pamatan-on, kag tuman sila kasupog kon bahin sa kaisog, kag subong man kon bahin sa kusog kag kapagsik; apang yari karon, indi lamang ini—mga lalaki sila nga tampad sa tanan nga mga tinion sa bisan ano nga butang nga sila ginatugyanan."},{"vNo":"21 ","txt":"Huo, mga lalaki sila sang kamatuoran kag kaligdong, kay gintudluan sila sa pagtuman sang mga kasuguan sang Dios kag sa paglakat sing tadlong sa iya atubang."},{"vNo":"22 ","txt":"Kag karon natabo ini, nga si Helaman nagbaktas sa unahan sang iya duha ka libo ka lamharon nga mga soldado, bilang panakdag sa katawhan sa mga dulonan sang duta sa bagatnan nga malapit sa nakatundan nga dagat."},{"vNo":"23 ","txt":"Kag sa sini natapos ang ika-kaduhaan kag walo nga tuig sang pagginahum sang mga hukom sa katawhan ni Nefi."}]}