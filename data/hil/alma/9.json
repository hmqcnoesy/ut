{"heading":"Ginsugo ni Alma ang katawhan sang Amonihas nga maghinulsol—Ang Ginuo magmangin maluluy-on sa mga Lamanhon sa katapusan nga mga adlaw—Kon talikdan sang mga Nefinhon ang kapawa, pagalaglagon sila sang mga Lamanhon—Ang Anak sang Dios magaabot sa indi madugay—Tubson niya yadtong mga nagahinulsol, mga nabunyagan, kag may pagtuo sa iya ngalan. Mga 82 A.C.","sectionHeading":"Ang mga pulong ni Alma, kag subong man ang mga pulong ni Amulek, nga ginpahayag sa katawhan nga yara sa duta sang Amonihas. Kag subong man ginhunong sila sa bilangguan, kag ginhilway sang milagroso nga gahum sang Dios nga yara sa ila, suno sa kasulatan ni Alma.","prevAbbr":"alma","prevNo":8,"nextAbbr":"alma","nextNo":10,"chapterTitle":"Alma 9","verses":[{"vNo":"1 ","txt":"Kag sa liwat, ako, si Alma, nga ginsugo sang Dios nga dapat ko iupod si Amulek kag maglakat kag magwali liwat sa sining katawhan, ukon sa katawhan nga yara sa dakbanwa sang Amonihas, natabo ini, nga sang nagasugod ako sa pagwali sa ila, nagsugod sila sa pagpakigbais sa akon, nga nagasiling:"},{"vNo":"2 ","txt":"Sin-o ka? Nagahunahuna ka bala nga magapati kami sa panaksihon sang isa ka tawo, bisan pa nga magawali sia sa amon nga ang duta magataliwan?"},{"vNo":"3 ","txt":"Karon wala nila mahangpi ang mga pulong nga ila ginhambal; kay wala nila mahibal-i nga ang duta magataliwan."},{"vNo":"4 ","txt":"Kag nagsiling man sila: Indi kami magpati sa imo mga pulong bisan magapanagna ka pa nga ining dako nga dakbanwa malaglag sa isa ka adlaw."},{"vNo":"5 ","txt":"Karon wala nila mahibal-i nga ang Dios makahimo sang subong kamakahalangyag nga mga buluhaton, kay isa sila ka matig-a sing tagipusuon kag isa ka tiskog sing liog nga katawhan."},{"vNo":"6 ","txt":"Kag nagsiling sila: Sin-o bala ang Dios, nga wala na nagapadala sing dugang nga pagbulut-an sangsa isa ka tawo sa tunga sining katawhan, sa pagpahayag sa ila sang kamatuoran sang subong sina kadako kag kamakahalangyag nga mga butang?"},{"vNo":"7 ","txt":"Kag nagpalapit sila sa pagpadapat sang ila mga kamot sa akon; apang yari karon, wala nila mahimo. Kag nagtindog ako sing may kaisog sa pagpahayag sa ila, huo, may kaisog nga nagsaksi ako sa ila, nga nagasiling:"},{"vNo":"8 ","txt":"Yari karon, O kamong malaut kag balingag nga kaliwatan, paano nga nalimtan ninyo ang tradisyon sang inyo mga katigulangan; huo, daw ano kadali nga nalimtan ninyo ang mga kasuguan sang Dios."},{"vNo":"9 ","txt":"Wala bala ninyo madumdumi nga ang aton amay nga si Lehi, gindala pa-gwa sa Jerusalem sang kamot sang Dios? Wala bala ninyo madumdumi nga gindala niya sila tanan patabok sa kamingawan?"},{"vNo":"10 ","txt":"Kag sapagkadali na bala ninyo nga nalimtan kon pila ka beses niya ginluwas ang aton mga katigulangan gikan sa mga kamot sang ila mga kaaway, kag gin-amligan sila gikan sa pagkalaglag, bisan paagi sa mga kamot sang ila kaugalingon nga mga kauturan?"},{"vNo":"11 ","txt":"Kag subong man, kon indi tungod sang iya wala’y tupong nga gahum, kag sang iya kaluoy, kag sang iya pagkamainantuson tuhoy sa aton, di-malikawan nga napapas na kuntani kita gikan sa kadaygan sang duta sang madugay na antes sa sini nga hugnat sang panahon, kag ayhan natugyan na sa isa ka kahimtangan sang nagapadayon nga kapiutan kag kasubo."},{"vNo":"12 ","txt":"Tan-awa, karon ginasiling ko sa inyo nga ginasugo niya kamo sa paghinulsol; kag luwas nga kamo maghinulsol, indi gid kamo nga mas-a makapanubli sang ginharian sang Dios. Apang yari karon, indi lamang ini—ginsugo niya kamo sa paghinulsol, ukon lubos niya kamo nga laglagon gikan sa kadaygan sang duta; huo, duawon niya kamo sa iya kaakig, kag sa iya mabangis nga kaakig indi sia magpaiway."},{"vNo":"13 ","txt":"Yari karon, wala bala ninyo madumdumi ang mga pulong nga iya ginhambal kay Lehi, nga nagasiling nga: Mientras tanto nga magatuman kamo sang akon mga kasuguan, magauswag kamo sa duta? Kag sa liwat ini ginsiling nga: Mientras tanto nga indi kamo magtuman sang akon mga kasuguan kamo igasikway gikan sa nahamtangan sang Ginuo."},{"vNo":"14 ","txt":"Karon luyag ko nga inyo panumdumon, nga sanglit ang mga Lamanhon wala nagtuman sang mga kasuguan sang Dios, sila ginsikway gikan sa nahamtangan sang Ginuo. Karon aton makita nga ang pulong sang Ginuo napamatud-an na sa sini nga butang, kag ang mga Lamanhon ginsikway gikan sa iya nahamtangan, gikan pa sa pagsugod sang ila mga kalapasan sa duta."},{"vNo":"15 ","txt":"Wala’y sapayan sini ginasiling ko sa inyo, nga mas mahagan-hagan pa para sa ila sa adlaw sang paghukom sangsa para sa inyo, kon kamo magapabilin sa inyo mga sala, kag subong man, mas mahagan-hagan pa gani para sa ila sa sini nga kabuhi sangsa para sa inyo, luwas kon kamo maghinulsol."},{"vNo":"16 ","txt":"Kay madamo ang mga panaad nga gintanyag sa mga Lamanhon; kay tungod ini sang mga tradisyon sang ila mga katigulangan nga gintunaan sang ila pagpabilin sa ila kahimtangan sang pagkaignorante; gani ang Ginuo mangin maluluy-on sa ila kag magapalawig sang ila pagkabuhi sa duta."},{"vNo":"17 ","txt":"Kag sa pila ka hugnat sang panahon madala sila sa pagpati sa iya pulong, kag sa paghibalo sang pagkadi-husto sang mga tradisyon sang ila mga katigulangan; kag madamo sa ila ang maluwas, kay ang Ginuo mangin maluluy-on sa tanan nga nagapanawag sa iya ngalan."},{"vNo":"18 ","txt":"Apang yari karon, ginasiling ko sa inyo nga kon magapamilit kamo sa inyo pagkamalaut nga ang inyo mga adlaw indi pagpalawigon sa duta, kay ang mga Lamanhon igapadala sa inyo; kag kon indi kamo maghinulsol magaabot sila sa tion nga kon san-o indi kamo makahibalo, kag pagaduawon kamo sang lubos nga kalaglagan; kag ini mangin suno sa mabangis nga kaakig sang Ginuo."},{"vNo":"19 ","txt":"Kay indi niya kamo pagtugutan nga magakabuhi kamo sa inyo mga kalautan, sa paglaglag sang iya katawhan. Ginasiling ko sa inyo, Indi; sa tigaylo mas itugot pa niya nga ang mga Lamanhon magalaglag sang tanan niya nga katawhan nga ginatawag nga katawhan ni Nefi, kon matabo nga mahulog sila sa mga sala kag mga kalapasan, pagkatapos nga nakaangkon sing tuman kadako nga kapawa kag tuman kadako nga ihibalo nga ginhatag sa ila sang Ginuo nga ila Dios;"},{"vNo":"20 ","txt":"Huo, pagkatapos nga nangin tuman kapinasulabi nga katawhan sang Ginuo; huo, pagkatapos nga ginpasulabi sing labaw pa sa tagsa ka iban pa nga pungsod, kabikahan, hinambalan, ukon katawhan; pagkatapos nga ang tanan nga mga butang ginpahibalo sa ila, suno sa ila mga handum, kag sa ila pagtuo, kag mga pangamuyo, sinang amo sadto, kag sinang amo karon, kag sinang magaabot;"},{"vNo":"21 ","txt":"Nga naduaw sang Espiritu sang Dios; nga nakapakighambalanay sa mga anghel, kag ginkahambal sang tingug sang Ginuo; kag nakaangkon sang espiritu sang panagna, kag sang espiritu sang bugna, kag sang madamo man nga mga hiyas, sang hiyas sang pagpamulong sang mga hinambalan, kag sang hiyas sang pagpangwali, kag sang hiyas sang Balaan nga Espiritu, kag sang hiyas sang paglubad;"},{"vNo":"22 ","txt":"Kag subong man, pagkatapos nga naluwas sang Dios pa-gwa sa duta sang Jerusalem, paagi sa kamot sang Ginuo; nga naluwas gikan sa gutom, kag gikan sa masakit, kag tanan nga sari sang mga balatian sang tagsa ka sahi; kag pagkatapos nga nagbakod sa inaway, agud indi sila malaglag, nga nahilway gikan sa pagkaulipon sa tion kag sa tion, kag gintipigan kag gin-amligan tubtob karon; kag ginpauswag sila tubtob nga nagmanggaranon sila sa tanan nga sari sang mga butang—"},{"vNo":"23 ","txt":"Kag karon tan-awa ginasiling ko sa inyo, nga kon ining katawhan, nga nakabaton sang sapagkadamo nga mga bugay gikan sa kamot sang Ginuo, magalapas batok sa kapawa kag ihibalo nga yara sa ila, ginasiling ko sa inyo nga kon amo sini ang matabo, nga kon sila mahulog sa kalapasan, magmangin labaw nga mahagan-hagan para sa mga Lamanhon sangsa para sa ila."},{"vNo":"24 ","txt":"Kay yari karon, ang mga panaad sang Ginuo ginatanyag sa mga Lamanhon, apang indi sa inyo kon kamo magalapas; kay wala bala ang Ginuo nagpanaad sing maathag kag malig-on nga nagmando, nga kon kamo magasupak batok sa iya nga kamo lubos nga pagalaglagon gikan sa kadaygan sang duta?"},{"vNo":"25 ","txt":"Kag karon sa sini nga kabangdanan, agud indi kamo malaglag, ang Ginuo nagpadala sang iya anghel sa pagduaw sang madamo sang iya katawhan, nga nagapahayag sa ila nga kinahanglan gid sila nga maglakat kag magsinggit sing mabaskog sa sining katawhan, nga nagasiling: Maghinulsol kamo, kay ang ginharian sang langit nagahilapit na;"},{"vNo":"26 ","txt":"Kag indi madamo nga mga adlaw sugod karon ang Anak sang Dios magakari sa iya himaya; kag ang iya himaya mangin himaya sang Bugtong nga Inanak sang Amay, nga puno sang grasya, pag-alalangay, kag kamatuoran, puno sang pagpaumod, kaluoy, kag pagkamainantuson, nga maabtik sa pagpamati sa mga pagtuaw sang iya katawhan kag sa pagsabat sang ila mga pangamuyo."},{"vNo":"27 ","txt":"Kag yari karon, magakari sia sa pagtubos sadtong pagabunyagan tuhoy sa paghinulsol, paagi sa pagtuo sa iya ngalan."},{"vNo":"28 ","txt":"Gani, ihanda ninyo ang dalanon sang Ginuo, kay ang tion malapit na nga ang tanan nga mga tawo magaani sing isa ka padya sang ila mga binuhatan, suno sa sinang ila ginhimo—kon nangin matarong ang mga ini magaani sila sang kaluwasan sang ila mga kalag, suno sa gahum kag pagtubos ni Jesucristo; kag kon ang mga ini nangin malain magaani sila sang paghukom sang ila mga kalag, suno sa gahum kag pagkabihag sang yawa."},{"vNo":"29 ","txt":"Karon tan-awa, amo ini ang tingug sang anghel, nga nagasinggit sa katawhan."},{"vNo":"30 ","txt":"Kag karon, pinalangga kong mga kauturan, kay kamo akon nga mga kauturan, kag dapat nga kamo mangin pinalangga, kag dapat kamo nga magdala sang mga buluhaton nga takos sa paghinulsol, nga nagatan-aw nga ang inyo mga tagipusuon nangin tama katig-a batok sa pulong sang Dios, kag nagatan-aw nga isa kamo ka nagtalang kag isa ka malalison nga katawhan."},{"vNo":"31 ","txt":"Karon natabo ini, nga sang ako, si Alma, nakahambal sining mga pulong, yari karon, ang katawhan nagsingkal sa akon sanglit nagsiling ako nga isa sila ka matig-a sing tagipusuon kag isa ka tiskog sing liog nga katawhan."},{"vNo":"32 ","txt":"Kag subong man sanglit nagsiling ako sa ila nga isa sila ka nagtalang kag isa ka malalison nga katawhan naakig sila sa akon, kag nagtinguha sa pagpadapat sang ila mga kamot sa akon, agud nga ila ako mahunong sa bilangguan."},{"vNo":"33 ","txt":"Apang natabo ini, nga ang Ginuo wala magtugot sa ila nga madakop nila ako sa sina nga tion kag ihunong ako sa bilangguan."},{"vNo":"34 ","txt":"Kag natabo ini, nga si Amulek nagpalapit kag nagtindog, kag nagsugod man sa pagwali sa ila. Kag karon ang mga pulong ni Amulek wala masulat tanan, wala’y sapayan sini isa ka bahin sang iya mga pulong ang nasulat sa sini nga libro."}]}