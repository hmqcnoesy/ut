{"heading":"Ginpangabay ni Moroni si Pahoran sa pagpabakod sang mga puersa ni Helaman—Inagaw sang mga Lamanhon ang dakbanwa sang Nefias—si Moroni naakig sa gobyerno. Mga 62 A.C.","prevAbbr":"alma","prevNo":58,"nextAbbr":"alma","nextNo":60,"chapterTitle":"Alma 59","verses":[{"vNo":"1 ","txt":"Karon natabo ini, sa ika-katluan nga tuig sang pagginahum sang mga hukom sa katawhan ni Nefi, pagkatapos nga nabaton kag nabasa ni Moroni ang sulat ni Helaman, tuman sia nga nagkasadya tungod sang kaayuhan, ilabi na gid, sang tuman nga kadalag-an nga naangkon ni Helaman, sa pagbawi sadtong mga kadutaan nga naagaw."},{"vNo":"2 ","txt":"Kag subong man, ginpahibalo niya ini sa tanan niya nga katawhan, sa bug-os nga kadutaan sa palibot sa sinang bahin nga sa diin sia, agud nga magkasadya man sila."},{"vNo":"3 ","txt":"Kag natabo ini, nga gilayon sia nga nagpadala sang isa ka sulat kay Pahoran, nga nagapangabay sa iya nga dapat sia magsugo sa pagpanipon sing tingob sang mga kalalakin-an sa pagpabakod kay Helaman, ukon sa mga kasuldadohan ni Helaman, agud nga madumalahan niya sing mahapos inang bahin sang duta nga milagroso nga nabawi niya sing madinalag-on."},{"vNo":"4 ","txt":"Kag natabo ini, sang mapadala ni Moroni ining sulat sa duta sang Zarahemla, nagsugod sia liwat sa pagpahamtang sang isa ka plano nga mahimo niya nga maangkon ang nabilin sadtong mga ginapanag-iyahan kag mga dakbanwa nga naagaw sang mga Lamanhon gikan sa ila."},{"vNo":"5 ","txt":"Kag natabo ini, nga samtang si Moroni sa amo nga paagi nagahimo sang mga pagpanghanda sa pagsulong batok sa mga Lamanhon sa pagpakig-away, yari karon, ang katawhan sang Nefias, nga nagtililipon sing tingob gikan sa dakbanwa sang Moroni kag sa dakbanwa sang Lehi kag sa dakbanwa sang Morianton, ginsalakay sang mga Lamanhon."},{"vNo":"6 ","txt":"Ilabi na gid, bisan yadtong mga napilitan sa pagpalagyo gikan sa duta sang Manti, kag gikan sa kadutaan sa palibot, nagtabok kag nagbuylog sa mga Lamanhon sa sini nga bahin sang duta."},{"vNo":"7 ","txt":"Kag sa amo nga kabangdanan nga tuman kadamo, kag subong man, nakabaton sing kusog adlaw-adlaw, paagi sa mando ni Ammoron nagsulong sila batok sa katawhan sang Nefias, kag nagsugod sila sa pagpamatay sa ila sing isa ka tuman kadako nga kamatay."},{"vNo":"8 ","txt":"Kag ang ila mga kasuldadohan tuman kadamo sa bagay nga ang nagkalabilin sang katawhan sang Nefias napilitan sa pagpalagyo sa ila atubang; kag nagkari sila sa pagkamatuod kag nagbuylog sa kasuldadohan ni Moroni."},{"vNo":"9 ","txt":"Kag karon sanglit naghunahuna si Moroni nga dapat may mga tawo nga ipadala sa dakbanwa sang Nefias, sa pag-ayuda sang katawhan sa pagdumala sina nga dakbanwa, kag nakahibalo nga mangin mas mahapos ang pagpangapin sang dakbanwa gikan sa pagkahulog sa mga kamot sang mga Lamanhon sangsa magbawi sini gikan sa ila, naghunahuna sia nga mangin mas mahapos ang magpangapin sina nga dakbanwa."},{"vNo":"10 ","txt":"Gani ginpapabilin niya ang tanan niya nga puersa sa pagdumala sadtong mga duog nga iya nabawi."},{"vNo":"11 ","txt":"Kag karon, sang makita ni Moroni nga ang dakbanwa sang Nefias nadula tuman sia nga nagkasubo, kag nagsugod sa pagpangduhaduha, tungod sang pagkamalaut sang katawhan, kon ngaa mahulog sila sa mga kamot sang ila mga kauturan."},{"vNo":"12 ","txt":"Karon amo man ini ang natabo sa tanan niya nga puno nga mga kapitan. Nagpangduhaduha sila kag nagkahayanghag man tungod sang pagkamalaut sang katawhan, kag ini tungod sang kadalag-an sang mga Lamanhon batok sa ila."},{"vNo":"13 ","txt":"Kag natabo ini, nga si Moroni naakig sa gobyerno, tungod sang ila pagpasapayan nahanungod sa kahilwayan sang ila pungsod."}]}