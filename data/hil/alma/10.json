{"heading":"Si Lehi naggikan kay Manases—Gin-asoy ni Amulek ang sugo sang anghel nga tatapon niya si Alma—Ang mga pangamuyo sang matarong amo ang kabangdanan nga maluwas ang katawhan—Ang di-matarong nga mga mananabang kag mga hukom amo ang nagapahamtang sang sadsaran sang kalaglagan sang katawhan. Mga 82 A.C.","prevAbbr":"alma","prevNo":9,"nextAbbr":"alma","nextNo":11,"chapterTitle":"Alma 10","verses":[{"vNo":"1 ","txt":"Karon amo ini ang mga pulong nga ginwali ni Amulek sa katawhan nga yara sa duta sang Amonihas, nga nagasiling:"},{"vNo":"2 ","txt":"Ako si Amulek; Ako ang anak ni Gidonas, nga anak ni Ismael, nga naggikan kay Aminadi; kag sia ang amo man nga Aminadi nga nagpatpat sang sinulat nga yara sa dingding sang templo, nga ginsulat sang tudlo sang Dios."},{"vNo":"3 ","txt":"Kag si Aminadi isa ka kaliwat ni Nefi, nga anak ni Lehi, nga naggwa sa duta sang Jerusalem, nga isa ka kaliwat ni Manases, nga anak ni Jose nga ginbaligya sa Egipto paagi sa mga kamot sang iya mga kauturan."},{"vNo":"4 ","txt":"Kag yari karon, isa man ako ka lalaki nga may indi diutay nga kabansagon sa tunga sadtong tanan nga nakakilala sa akon; huo, kag yari karon, madamo ako sing mga himata kag mga kaabyanan, kag nakaangkon man ako sing madamo nga mga manggad paagi sa kamot sang akon kapisan."},{"vNo":"5 ","txt":"Wala’y sapayan sini, pagkatapos sini tanan, wala gid ako sing madamo nga nahibal-an nahanungod sang mga paagi sang Ginuo, kag sang iya mga katanhagaan kag makahalangyag nga gahum. Nagsiling ako nga wala gid ako sing madamo nga nahibal-an nahanungod sining mga butang; apang yari karon, nagsayop ako, kay madamo ako sing nakit-an sang iya mga katanhagaan kag sang iya makahalangyag nga gahum; huo, bisan sa pag-amlig sang mga kabuhi sining katawhan."},{"vNo":"6 ","txt":"Wala’y sapayan sini, ginpatig-a ko ang akon tagipusuon, kay gintawag ako sa madamo nga beses kag indi ako mamati; gani nakahibalo ako nahanungod sining mga butang, apang indi ko buot nga makahibalo; gani nagpadayon ako sa pagsupak batok sa Dios, sa pagkamalaut sang akon tagipusuon, bisan tubtob sa ikap-at nga adlaw sining ika-pito nga bulan, nga yara sa ika-napulo nga tuig sang pagginahum sang mga hukom."},{"vNo":"7 ","txt":"Samtang nagapanglakaton ako sa pagpakigkita sa isa ka tama kasuod nga himata, yari karon, isa ka anghel sang Ginuo ang nagpakita sa akon kag nagsiling: Amulek, magbalik ka sa imo kaugalingon nga puluy-an, kay pakaunon mo ang isa ka manalagna sang Ginuo; huo, isa ka balaan nga tawo, nga isa ka pinili nga tawo sang Dios; kay nagpuasa sia sa madamo nga mga inadlaw tungod sang mga sala sining katawhan, kag ginagutom sia, kag batunon mo sia sa imo puluy-an kag pakaunon sia, kag pakamaayuhon niya ikaw kag ang imo panimalay; kag ang pagpakamaayo sang Ginuo manginsa imo kag sa imo panimalay."},{"vNo":"8 ","txt":"Kag natabo ini, nga gintuman ko ang tingug sang anghel, kag nagbalik ayon sa akon puluy-an. Kag samtang nagapakadto ako didto nakita ko ang tawo nga ginasiling sa akon sang anghel: Imo batunon sa imo puluy-an—kag yari karon, amo man ini nga tawo nga nagahambal sa inyo nahanungod sang mga butang sang Dios."},{"vNo":"9 ","txt":"Kag ang anghel nagsiling sa akon nga isa sia ka balaan nga tawo; gani nahibal-an ko nga isa sia ka balaan nga tawo sanglit ginsiling ini sang isa ka anghel sang Dios."},{"vNo":"10 ","txt":"Kag sa liwat, nahibal-an ko nga ang mga butang nga nahanungod sa sini sia nagasaksi matuod; kay yari karon ginasiling ko sa inyo, nga samtang nagakabuhi ang Ginuo, sa amo man nagpadala sia sang iya anghel sa pagpakita sining mga butang sa akon; kag ini iya ginhimo samtang ining si Alma nagpuyo sa akon puluy-an."},{"vNo":"11 ","txt":"Kay yari karon, ginpakamaayo niya ang akon panimalay, ginpakamaayo niya ako, kag ang akon kababayin-an, kag ang akon mga anak, kag ang akon amay kag ang akon mga himata; huo, bisan ang tanan sang akon mga himata ginpakamaayo niya, kag ang pagpakamaayo sang Ginuo nanginsa amon suno sa mga pulong nga iya ginhambal."},{"vNo":"12 ","txt":"Kag karon, sang mahambal ni Amulek ining mga pulong nagsugod nga makibot ang katawhan, nga ginatan-aw nga may kapin sa isa ka saksi nga nagsaksi nahanungod sang mga butang nga sa sini sila ginsumbong, kag subong man sang mga butang nga magaabot, suno sa espiritu sang panagna nga yara sa ila."},{"vNo":"13 ","txt":"Wala’y sapayan sini, may pila sa tunga nila nga naghunahuna sa pagpamangkot sa ila, agud nga paagi sa ila malalangon nga mga padihot mahimo nila nga madakop sila sa ila mga pulong, agud makakita sila sang saksi batok sa ila, agud mahimo nila nga dalhon sila sa ila mga hukom agud mahukman sila suno sa layi, kag nga mahimo sila nga patyon ukon ihunong sa bilangguan, suno sa krimen nga ila mahimo nga ipakita ukon isaksi batok sa ila."},{"vNo":"14 ","txt":"Karon amo yadto ang mga tawo nga nagtinguha sa paglaglag sa ila, nga mga mananabang, nga ginhinakayan ukon pinili sang katawhan sa pagpatuman sang layi sa ila mga tinion sang mga kasaba, ukon sa mga kasaba sang mga krimen sang katawhan sa atubang sang mga hukom."},{"vNo":"15 ","txt":"Karon ining mga mananabang nakatuon sa tanan nga mga katusohan kag pagkamalalangon sang katawhan; kag ini agud matugutan sila nga magmangin batid pa gid sila sa ila palangitan-an."},{"vNo":"16 ","txt":"Kag natabo ini, nga ginsugdan nila sa pagpamangkot si Amulek, nga paagi sa sini mahimo nila sia nga mapabaylo-baylo sa iya mga pulong, ukon magsupak sang mga pulong nga iya igahambal."},{"vNo":"17 ","txt":"Karon wala nila mahibal-i nga mahimo nga mahibal-an ni Amulek ang ila mga padihot. Apang natabo ini, nga samtang ginasugdan nila sia sa pagpamangkot, nasat-uman niya ang ila mga hunahuna, kag nagsiling sia sa ila: O kamong malaut kag balingag nga kaliwatan, kamong mga mananabang kag mga salimpapaw, kay nagapahamtang kamo sang mga sadsaran sang yawa; kay nagapahamtang kamo sang mga tugalbong kag mga siod sa pagdakop sang mga balaan sang Dios."},{"vNo":"18 ","txt":"Nagapahamtang kamo sang mga plano sa pagpatiko sang mga dalanon sang matarong, kag sa pagpatupa sang kasingkal sang Dios sa inyo mga ulo, bisan sa lubos nga kalaglagan sining katawhan."},{"vNo":"19 ","txt":"Huo, maayo gid ang pagkahambal ni Mosias, nga amo ang aton katapusan nga hari, sang madali na lang niya itugyan ang ginharian, nga wala sing isa nga hatagan sini, nga nagtuga nga ining katawhan pagadumalahan sang ila kaugalingon nga mga tingug—huo, maayo gid ang iya pagkahambal nga kon magaabot ang tion nga ang tingug sining katawhan magapili sang kalautan, kon sayuron, kon magaabot ang tion nga ining katawhan mahulog sa kalapasan, mangin luto na sila para sa kalaglagan."},{"vNo":"20 ","txt":"Kag karon ginasiling ko sa inyo nga maayo gid ang pagkahukom sang Ginuo sang inyo mga kalautan; maayo gid ang iya pagsinggit sa sining katawhan, paagi sa tingug sang iya mga anghel: Maghinulsol kamo, maghinulsol, kay ang ginharian sang langit malapit na."},{"vNo":"21 ","txt":"Huo, maayo gid ang iya pagkasinggit, paagi sa tingug sang iya mga anghel nga: magapanaog ako sa tunga sang akon katawhan, upod ang pag-alalangay kag hustisya sa akon mga kamot."},{"vNo":"22 ","txt":"Kag subong man, ginasiling ko sa inyo nga kon indi tungod sang mga pangamuyo sang mga matarong, nga yara karon sa duta, nga pagaduawon man gani kamo karon sang lubos nga kalaglagan; apang indi ini paagi sa anaw, subong sang katawhan sa mga adlaw ni Noe, kundi nga ini mangin paagi sa gutom, kag paagi sa pamiste, kag sa espada."},{"vNo":"23 ","txt":"Apang ini paagi sa mga pangamuyo sang mga matarong nga kamo naluwas; karon gani, kon inyo panabugon ang mga matarong gikan sa tunga ninyo nian indi ang Ginuo magpugong sang iya kamot; kundi nga sa iya mabangis nga kaakig magagwa sia batok sa inyo; nian pagahampakon kamo paagi sa gutom, kag paagi sa pamiste, kag paagi sa espada; kag ang tion nagahilapit na luwas nga kamo maghinulsol."},{"vNo":"24 ","txt":"Kag karon natabo ini, nga ang katawhan nangin mas akig kay Amulek, kag nagsinggit sila, nga nagasiling: Ini nga tawo nagapasipala batok sa aton mga layi nga mga matarong, kag sang aton maalam nga mga mananabang nga aton ginpili."},{"vNo":"25 ","txt":"Apang gin-untay ni Amulek ang iya kamot, kag nagsinggit sing mas mabaskog pa gid sa ila, nga nagasiling: O kamong malaut kag balingag nga kaliwatan, ngaa nakaangkon si Satanas sinang dako nga pagkahugakom sa inyo mga tagipusuon? Ngaa inyo itugyan ang inyo mga kaugalingon sa iya agud makaangkon sia sing gahum sa pagpangibabaw sa inyo, sa pagbulag sang inyo mga mata, agud nga indi kamo makahangop sang mga pulong nga ginhambal, suno sa ila kamatuoran?"},{"vNo":"26 ","txt":"Kay yari karon, nagsaksi bala ako batok sa inyo layi? Wala kamo makahangop; nagasiling kamo nga naghambal ako batok sa inyo layi; apang wala ako maghimo sang amo, kundi nga naghambal ako bilang pagsakdag sang inyo layi, tuhoy sa inyo paghukom."},{"vNo":"27 ","txt":"Kag karon tan-awa, ginasiling ko sa inyo, nga ang sadsaran sang kalaglagan sining katawhan nagasugod na nga ginapahamtang sang pagkadi-matarong sang inyo mga mananabang kag sang inyo mga hukom."},{"vNo":"28 ","txt":"Kag karon natabo ini, nga sang mahambal ni Amulek ining mga pulong ang katawhan nagsininggit batok sa iya, nga nagasiling: Karon nahibal-an naton nga ini nga tawo isa ka anak sang yawa, kay nagbutig sia sa aton; kay naghambal sia batok sa aton layi. Kag karon nagasiling sia nga wala sia maghambal batok sa sini."},{"vNo":"29 ","txt":"Kag sa liwat, nagpasipala sia batok sa aton mga mananabang, kag sa aton mga hukom."},{"vNo":"30 ","txt":"Kag natabo ini, nga gintanom ini sang mga mananabang sa ila mga tagipusuon nga dapat nila nga dumdumon ining mga butang batok sa iya."},{"vNo":"31 ","txt":"Kag may isa sa tunga nila nga ang ngalan amo si Zisrom. Karon sia ang nagapanguna sa pagbutang-butang kanday Amulek kag Alma, sia nga isa sang labing sampaton sa tunga nila, nga may madamo nga kalabtanan nga ginahimo sa tunga sang katawhan."},{"vNo":"32 ","txt":"Karon ang tuyo sining mga mananabang amo ang makaangkon sing suhol; kag nagaangkon sila sing suhol suno sa ila hinakay."}]}