{"heading":"Gintudluan ni Alma ang mga imol nga nagpakaubos tungod sang ila mga kapipit-an—Ang pagtuo amo ang isa ka paglaum sa sinang indi makita nga matuod—Si Alma nagsaksi nga ang mga anghel nagaalagad sa mga lalaki, mga babayi, kag mga kabataan—Ginpaanggid ni Alma ang pulong sa isa ka binhi—Kinahanglan gid ini nga itanom kag saguron—Nian magatubo ini tubtob nga mangin isa ka kahoy nga gikan sa sini ang bunga sang kabuhi nga wala’y katapusan ginaipo. Mga 74 A.C.","prevAbbr":"alma","prevNo":31,"nextAbbr":"alma","nextNo":33,"chapterTitle":"Alma 32","verses":[{"vNo":"1 ","txt":"Kag natabo ini, nga naglakat sila, kag nagsugod sa pagwali sang pulong sang Dios sa katawhan, nga nagasulod sa ila mga sinagoga, kag sa ila mga pamalay; kag subong man, bisan sila nagwali sang pulong sa ila mga dalanon."},{"vNo":"2 ","txt":"Kag natabo ini, nga pagkatapos sang tuman nga pagpangabudlay sa tunga nila, nagsugod sila sa pag-angkon sang kadalag-an sa tunga sang imol nga bahin sang katawhan; kay yari karon, ginpanabog sila pa-gwa sa mga sinagoga tungod sang kabaraghal sang ila mga panapton—"},{"vNo":"3 ","txt":"Gani wala sila pagtuguti sa pagsulod sa ila mga sinagoga sa pagsimba sa Dios, nga ginakabig bilang kahigkuan; gani mga imol sila; huo, ginkabig sila sang ila mga kauturan bilang lagdo; gani mga imol sila bahin sa mga butang sang kalibutan; kag subong man kubos sila sa tagipusuon."},{"vNo":"4 ","txt":"Karon, samtang si Alma nagapanudlo kag nagahambal sa katawhan sa bungyod sang Onidas, may nag-abot nga isa ka dako nga kadam-an sa iya, nga amo sila ang amon ginasiling, nga mga kubos sa tagipusuon, tungod sang ila kaimulon bahin sa mga butang sang kalibutan."},{"vNo":"5 ","txt":"Kag nagpalapit sila kay Alma; kag ang isa nga amo ang nagapanguna sa tunga nila nagsiling sa iya: Yari karon, ano ang himuon sining mga kauturan ko, kay ginatamay sila sang tanan nga mga tawo tungod sang ila kaimulon, huo, kag ilabi na gid sang amon mga pari; kay ila kami ginpagwa gikan sa amon mga sinagoga nga amon ginpangabudlayan sing tuman sa pagpatindog paagi sa amon kaugalingon nga mga kamot; kag ginpanabog nila kami tungod sang amon tuman nga kaimulon; kag wala kami sing duog sa pagsimba sang amon Dios; kag yari karon, ano ang amon pagahimuon?"},{"vNo":"6 ","txt":"Kag karon sang mabatian ini ni Alma, ginliso niya ang iya kaugalingon, nga ang iya nawong malapit ayon sa iya, kag nakita niya sa dako nga kalipay; kay nakita niya nga ang ila mga kapipit-an matuod gid nga nagpaubos sa ila, kag nga yara sila sa isa ka pagpanghanda sa pagpamati sang pulong."},{"vNo":"7 ","txt":"Gani wala na sia maghambal pa sa pihak nga kadam-an; kundi nga gin-untay niya ang iya kamot, kag nagsinggit sa sadtong mga iya nakita, nga mga matuod gid nga mahinulsulon, kag nagsiling sa ila:"},{"vNo":"8 ","txt":"Nakita ko nga mga kubos kamo sa tagipusuon; kag kon amo, bulahan kamo."},{"vNo":"9 ","txt":"Yari karon ang inyo utod nagsiling, Ano ang amon pagahimuon?—kay ginpanabog kami pa-gwa gikan sa amon mga sinagoga, sa bagay nga indi kami makasimba sa amon Dios."},{"vNo":"10 ","txt":"Yari karon ginasiling ko sa inyo, nagahunahuna bala kamo nga indi kamo makasimba sa Dios luwas nga ini sa inyo mga sinagoga lamang?"},{"vNo":"11 ","txt":"Kag dugang pa sina, mamangkot ako, nagahunahuna bala kamo nga kinahanglan gid nga indi kamo magsimba sa Dios kundi makaisa lamang sa isa ka simana?"},{"vNo":"12 ","txt":"Ginasiling ko sa inyo, maayo nga ginpanabog kamo pa-gwa sa inyo mga sinagoga, agud kamo mangin mapainubuson, kag nga mahimo kamo nga makatuon sing kaalam; kay kinahanglanon nga dapat kamo magtuon sing kaalam; kay ini sanglit kamo ginpanabog pa-gwa, nga kamo gintamay sang inyo mga kauturan tungod sang inyo tuman nga kaimulon, agud nga kamo madala sa isa ka kakubos sang tagipusuon; kay kinahanglanon nga dalhon kamo sa pagkamapainubuson."},{"vNo":"13 ","txt":"Kag karon, sanglit napilitan kamo nga mangin mapainubuson bulahan kamo; kay ang isa ka tawo kon kaisa, kon sia napilitan nga mangin mapainubuson, nagatinguha nga maghinulsol; kag karon pat-od gid, kon sin-o man ang nagahinulsol makakita sang kaluoy; kag sia nga makakita sang kaluoy kag magapadayon tubtob sa katapusan ang amo man maluwas."},{"vNo":"14 ","txt":"Kag karon, subong sang akon ginsiling sa inyo, nga sanglit napilitan kamo nga mangin mapainubusuon bulahan kamo, wala bala kamo nagahunahuna nga mas bulahan sila nga matuod gid nga nagapaubos sang ila mga kaugalingon tungod sang pulong?"},{"vNo":"15 ","txt":"Huo, sia nga matuod gid nga nagapaubos sang iya kaugalingon, kag nagahinulsol sang iya mga sala, kag nagapadayon tubtob sa katapusan, ang amo man pagabugayan—huo, mas labaw nga bulahan sangsa sila nga napilitan nga magpaubos tungod sang ila tuman nga kaimulon."},{"vNo":"16 ","txt":"Gani, bulahan sila nga nagapaubos sang ila mga kaugalingon nga wala na ginapilit nga mangin mapainubuson; ukon sa labing sibo, sa iban nga mga pulong, bulahan sia nga nagapati sa pulong sang Dios, kag nabunyagan nga wala sing pagkabatinggilan sang tagipusuon, huo, nga wala na ginadala agud makahibalo sang pulong, ukon ginapilit man gani nga makahibalo, antes sila magapati."},{"vNo":"17 ","txt":"Huo, may madamo nga nagasiling: Kon pakitaan mo kami sing isa ka timaan gikan sa langit, nian mahibal-an namon sing pat-od; nian magapati kami."},{"vNo":"18 ","txt":"Karon mamangkot ako, amo bala ini ang pagtuo? Yari karon, ginasiling ko sa inyo, Indi; kay kon ang isa ka tawo nakahibalo sang isa ka butang wala sia sing kabangdanan sa pagpati, kay nahibal-an niya ini."},{"vNo":"19 ","txt":"Kag karon, daw ano kadako pa gid ang pagpakamalaut sa iya nga nakahibalo sang kabubut-on sang Dios kag wala ini ginahimo, sangsa sia nga nagapati lamang, ukon may kabangdanan lamang sa pagpati, kag nahulog sa kalapasan?"},{"vNo":"20 ","txt":"Karon nahanungod sini nga butang kinahanglan gid nga kamo ang maghukom. Yari karon, ginasiling ko sa inyo, nga yari ini sa isa ka bahin bisan subong nga yara ini sa pihak; kag mangin amo sini sa tagsa ka tawo suno sa iya binuhatan."},{"vNo":"21 ","txt":"Kag karon subong sang akon ginsiling nahanungod sa pagtuo—ang pagtuo indi ang pag-angkon sang isa ka himpit nga ihibalo sang mga butang; gani kon kamo may pagtuo nagalaum kamo sang mga butang nga indi makita, nga mga matuod."},{"vNo":"22 ","txt":"Kag karon, tan-awa, ginasiling ko sa inyo, kag luyag ko nga inyo dumdumon, nga ang Dios maluluy-on sa tanan nga nagapati sa iya ngalan; gani luyag niya, una sa tanan, nga kamo magapati, huo, bisan sa iya pulong."},{"vNo":"23 ","txt":"Kag karon, ginapaambit niya ang iya pulong paagi sa mga anghel sa mga tawo, huo, indi lamang sa mga lalaki kundi sa mga babayi man. Karon indi lamang ini; ang magagmay nga mga kabataan may mga pulong nga ginahatag sa ila sa madamo nga mga beses, nga nagapahipos sang mga maalam kag sang mga may tinun-an."},{"vNo":"24 ","txt":"Kag karon, pinalangga kong mga kauturan, subong sang inyo ginapangabay nga mahibal-an gikan sa akon kon ano ang inyo pagahimuon sanglit kamo ginsakit kag ginpanabog—karon indi ko luyag nga magahunahuna kamo nga buot ko kamo nga hukman suno lamang sa sinang matuod—"},{"vNo":"25 ","txt":"Kay wala ako nagapanugyan nga kamo kamong tanan napilitan sa pagpaubos sang inyo mga kaugalingon; kay matuod gid nga nagapati ako nga may pila sa tunga ninyo nga magapaubos sang ila mga kaugalingon, bisan pa sa ano nga sirkumstansya nga yara sila."},{"vNo":"26 ","txt":"Karon, subong sang akon ginsiling nahanungod sa pagtuo—nga indi ini isa ka himpit nga ihibalo—sa amo man amo ini sa akon mga pulong. Indi ninyo mahibal-an ang kapat-uran sang mga ini sa una, tubtob sa kahimpitan, sing labaw pa sangsa ang pagtuo isa ka himpit nga ihibalo."},{"vNo":"27 ","txt":"Apang yari karon, kon magabugtaw kamo kag pukawon ang inyo mga ikasarang sang hunahuna, bisan sa isa ka pag-eksperimento sa akon mga pulong, kag maggamit sang isa ka tipik sang pagtuo, huo, bisan pa kon indi na kamo maglabaw sangsa maghandum sa pagpati, tuguti ini nga handum sa paghikot sa sulod ninyo, bisan tubtob nga kamo magapati sa isa ka paagi nga mahatagan ninyo sing duog para sa isa ka bahin sang akon mga pulong."},{"vNo":"28 ","txt":"Karon, ipaanggid naton ang pulong sa isa ka binhi. Karon, kon hatagan ninyo sing duog, nga ang isa ka binhi mahimo nga matanom sa inyo tagipusuon, yari karon, kon isa ini ka matuod nga binhi, ukon isa ka maayo nga binhi, kon indi ninyo ini pagsikwayon tungod sang inyo pagkawala’y pagtuo, nga inyo pagasumpongon ang Espiritu sang Ginuo, yari karon, magasugod ini sa paghabok sa sulod sang inyo mga dughan; kag kon inyo mabatyagan ining nagahabok nga mga hulag, magasugod kamo sa pagsiling sa sulod sang inyo mga kaugalingon—Nagapatimaan nga isa ini ka maayo nga binhi, ukon nga ang pulong maayo, kay ini nagasugod sa pagpadako sang akon kalag; huo, ini nagasugod sa pagpasanag sang akon paghangop, huo, ini nagasugod nga mangin manamit sa akon."},{"vNo":"29 ","txt":"Karon tan-awa, indi bala ini magpadugang sang inyo pagtuo? Ginasiling ko sa inyo, Huo; wala’y sapayan sini wala ini magtubo sa isa ka himpit nga ihibalo."},{"vNo":"30 ","txt":"Apang yari karon, samtang ang binhi nagahabok, kag nagapanugdo, kag nagasugod sa pagtubo, nian pat-od gid nga magasiling kamo nga ang binhi maayo; kay yari karon ini nagahabok, kag nagapanugdo, kag nagasugod sa pagtubo. Kag karon, tan-awa, indi bala ini magpabakod sang inyo pagtuo? Huo, magapabakod ini sang inyo pagtuo: kay magasiling kamo nga nahibal-an ko nga isa ini ka maayo nga binhi; kay yari karon ini nagapamuskad kag nagasugod sa pagtubo."},{"vNo":"31 ","txt":"Kag karon, tan-awa, napat-od bala ninyo nga isa ini ka maayo nga binhi? Ginasiling ko sa inyo, Huo; kay ang tagsa ka binhi nagadala sang iya kaugalingon nga kaangay."},{"vNo":"32 ","txt":"Gani, kon ang isa ka binhi nagatubo ini maayo, apang kon ini wala nagatubo, yari karon indi ini maayo, gani ginapahabog ini."},{"vNo":"33 ","txt":"Kag karon, tan-awa, sanglit gintilawan ninyo ang eksperimento, kag gintanom ang binhi, kag ini naghabok kag nagpanugdo, kag nagasugod sa pagtubo, nagapatimaan nga inyo nahibal-an nga ang binhi maayo."},{"vNo":"34 ","txt":"Kag karon, tan-awa, ang inyo bala ihibalo himpit? Huo, ang inyo ihibalo himpit sa sina nga butang, kag ang inyo pagtuo nagapahimunong; kag ini sanglit inyo nahibal-an, kay inyo nahibal-an nga ang pulong nagpahabok sang inyo mga kalag, kag inyo man nahibal-an nga ini nagpamuskad, sa bagay nga ang inyo paghangop nagasugod nga masanagan, kag ang inyo kaisipan nagasugod sa pagsangkad."},{"vNo":"35 ","txt":"O nian, indi bala ini matuod-tuod? Ginasiling ko sa inyo, Huo, sanglit ini kapawa; kag kon ano man ang kapawa, maayo, sanglit ini makita, gani pat-od gid nga inyo mahibal-an nga ini maayo; kag karon tan-awa, pagkatapos nga inyo naaguman ini nga kapawa ang inyo bala ihibalo himpit?"},{"vNo":"36 ","txt":"Yari karon ginasiling ko sa inyo, Indi; ukon man kinahanglan ninyo nga ibutang pahigad ang inyo pagtuo, kay gingamit pa lamang ninyo ang inyo pagtuo sa pagtanom sang binhi agud nga mahimo ninyo nga tilawan ang pag-eksperimento agud mahibal-an kon ang binhi maayo."},{"vNo":"37 ","txt":"Kag yari karon, samtang ang kahoy nagasugod sa pagtubo, magasiling kamo: Saguron naton ini sing may dako nga paghalong, agud nga ini magapanggamot, agud nga ini magadako, kag magadala sing bunga sa aton. Kag karon tan-awa, kon aton ini saguron sing may dako nga paghalong ini magapanggamot, kag magadako, kag magadala sing bunga."},{"vNo":"38 ","txt":"Apang kon inyo patumbayaan ang kahoy, kag indi magpanghunahuna sa pagsagod sini, yari karon indi ini magpanggamot; kag kon ang kainit sang adlaw magaabot kag initan ini, sanglit wala ini sing gamot ini malayong, kag inyo ini gabuton kag ihaboy palayo."},{"vNo":"39 ","txt":"Karon, indi sanglit kay indi maayo ang binhi, ukon man sanglit kay ang bunga sini indi magmangin manamit; kundi nga sanglit kay ang inyo duta lamgod, kag indi ninyo pagsaguron ang kahoy, gani indi kamo makaangkon sang bunga sini."},{"vNo":"40 ","txt":"Kag tungod sini, kon indi ninyo pagsaguron ang pulong, nga nagapaabot nga may isa ka mata sang pagtuo sa bunga sini, indi gid kamo nga mas-a makapang-ipo sang bunga sang kahoy sang kabuhi."},{"vNo":"41 ","txt":"Apang kon inyo saguron ang pulong, huo, saguron ang kahoy samtang ini nagasugod sa pagtubo, paagi sa inyo pagtuo upod ang dako nga kaukod, kag upod ang pagpaumod, nga nagapaabot sa bunga sini, ini magapanggamot; kag yari karon mangin isa ini ka kahoy nga nagatubo padulong sa kabuhi nga dayon."},{"vNo":"42 ","txt":"Kag tungod sang inyo kaukod kag sang inyo pagtuo kag sang inyo pagpaumod sa pulong sa pagsagod sini, agud nga ini makapanggamot sa inyo, yari karon, dugay-dugay magapamuksi kamo sang bunga sini, nga labing malahalon, nga matam-is labaw sa tanan nga matam-is, kag maputi nga labaw sa tanan nga maputi, kag subong man, puraw nga labaw sa tanan nga puraw; kag magapaayaw kamo sa sini nga bunga bisan tubtob nga kamo mabusog, sa bagay nga indi kamo paggutmon, ukon indi man kamo pag-uhawon."},{"vNo":"43 ","txt":"Nian, mga kauturan ko, magaani kamo sang mga padya sang inyo pagtuo, kag sang inyo kaukod, kag pagpaumod, kag pagkamainantuson, nga nagahulat sang kahoy nga magadala sing bunga sa inyo."}]}