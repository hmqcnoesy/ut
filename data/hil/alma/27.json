{"heading":"Ang Ginuo nagsugo kay Amon sa pagpanguna sang katawhan sang Anti-Nefi-Lehi sa kaluwasan—Pagkakita kay Alma, ang kalipay ni Amon nag-urot sang iya kusog—Ginhatag sang mga Nefinhon sa mga Anti-Nefi-Lehi ang duta sang Jerson—Gintawag sila nga katawhan ni Amon. Mga 90–77 A.C.","prevAbbr":"alma","prevNo":26,"nextAbbr":"alma","nextNo":28,"chapterTitle":"Alma 27","verses":[{"vNo":"1 ","txt":"Karon natabo ini, nga sang mahisayran sang mga Lamanhon nga nagpakig-away batok sa mga Nefinhon, pagkatapos sang ila madamo nga mga pagpakig-away sa paglaglag sa ila, nga wala’y kapuslanan ang maghandum sang ila kalaglagan, nagbalik sila liwat sa duta sang Nefi."},{"vNo":"2 ","txt":"Kag natabo ini, nga ang mga Amaleknon, tungod sang ila kalutusan, tuman nga naakig. Kag sang makita nila nga indi sila makaangkon sang pagtimalos gikan sa mga Nefinhon, ginsugdan nila sa pagsugyot sa pagkaakig ang katawhan batok sa ila mga kauturan, ang katawhan sang Anti-Nefi-Lehi; gani nagsugod sila liwat sa pagpamatay sa ila."},{"vNo":"3 ","txt":"Karon ining katawhan liwat nga nagdumili sa pagkapot sang ila mga hinganiban, kag gintugutan nila ang ila mga kaugalingon nga magkalamatay suno sa mga kaluyag sang ila mga kaaway."},{"vNo":"4 ","txt":"Karon sang makita ni Amon kag sang iya mga kauturan ining buhat sang kalaglagan sa tunga sadtong ila mga labing pinalangga, kag sa tunga sadtong mga nagpalangga sa ila sing labi—kay ginkabig sila nga daw mga anghel sila nga ginpadala gikan sa Dios sa pagluwas sa ila gikan sa kalaglagan nga dayon—gani, sang makita ni Amon kag sang iya mga kauturan ining dako nga buhat sang kalaglagan, natandog sila sang kaluoy, kag nagsiling sila sa hari:"},{"vNo":"5 ","txt":"Tipunon naton sing tingob ining katawhan sang Ginuo, kag magdulhog kita sa duta sang Zarahemla sa aton mga kauturan nga mga Nefinhon, kag magpalagyo gikan sa mga kamot sang aton mga kaaway, agud indi kita mapapas."},{"vNo":"6 ","txt":"Apang ang hari nagsiling sa ila: Yari karon, pamatyon kami sang mga Nefinhon, tungod sang madamo nga mga pagpamatay kag mga sala nga amon nahimo batok sa ila."},{"vNo":"7 ","txt":"Kag si Amon nagsiling: Malakat ako kag mamangkot sa Ginuo, kag kon magasiling sia sa aton, magdulhog sa aton mga kauturan, magalakat bala kamo?"},{"vNo":"8 ","txt":"Kag ang hari nagsiling sa iya: Huo, kon ang Ginuo magasiling sa aton nga maglakat, magadulhog kami sa aton mga kauturan, kag mangin ila kami mga ulipon tubtob nga mabayaran namon sa ila ang madamo nga mga pagpamatay kag mga sala nga amon nahimo batok sa ila."},{"vNo":"9 ","txt":"Apang si Amon nagsiling sa iya: Batok sa layi sang aton mga kauturan, nga ginmando sang akon amay, nga mangin may kon sin-o nga mga ulipon sa tunga nila; gani madulhog kita kag magsandig sa mga kaluoy sang aton mga kauturan."},{"vNo":"10 ","txt":"Apang ang hari nagsiling sa iya: Pamangkot sa Ginuo, kag kon magasiling sia sa aton lakat, malakat kami; kon indi magakalamatay kami sa duta."},{"vNo":"11 ","txt":"Kag natabo ini, nga si Amon naglakat kag namangkot sa Ginuo, kag ang Ginuo nagsiling sa iya:"},{"vNo":"12 ","txt":"Pa-gwaa ining katawhan gikan sa sini nga duta, agud indi sila magkalamatay; kay si Satanas may dako nga kapyot sa mga tagipusuon sang mga Amaleknon, nga nagasugyot sa mga Lamanhon sa pagkaakig batok sa ila mga kauturan sa pagpamatay sa ila; gani maggwa kamo gikan sa sini nga duta; kag bulahan ining katawhan sa sini nga dinag-on, kay amligan ko sila."},{"vNo":"13 ","txt":"Kag karon natabo ini, nga si Amon naglakat kag ginsugiran ang hari sang tanan nga mga pulong nga ginhambal sang Ginuo sa iya."},{"vNo":"14 ","txt":"Kag gintipon nila sing tingob ang tanan nila nga katawhan, ilabi na gid, ang tanan nga katawhan sang Ginuo, kag ginpanipon sing tingob ang tanan nila nga mga panong kag mga manara, kag nagtaliwan pa-gwa sa duta, kag nag-abot sa kamingawan nga nagatunga sang duta sang Nefi gikan sa duta sang Zarahemla, kag nag-abot sa tabok nga malapit sa mga dulonan sang duta."},{"vNo":"15 ","txt":"Kag natabo ini, nga si Amon nagsiling sa ila: Yari karon, Ako kag ang akon mga kauturan magakadto sa sulod sang duta sang Zarahemla, kag magapabilin kamo diri tubtob nga kami magbalik; kag pagatilawan namon ang mga tagipusuon sang aton mga kauturan, kon sugot sila nga magakari kamo sa ila duta."},{"vNo":"16 ","txt":"Kag natabo ini, nga samtang nagalakat si Amon pasulod sa duta, nasugat-an niya kag sang iya mga kauturan si Alma, sa ibabaw sang duog nga nahinambitan kag yari karon, isa yadto ka malipayon nga pagkilitaay."},{"vNo":"17 ","txt":"Karon tuman kadako ang kalipay ni Amon bisan nga sia napuno; huo, nagamhan sia sang kalipay sa iya Dios, bisan sa pagkaubos sang iya kusog; kag natumba sia liwat sa duta."},{"vNo":"18 ","txt":"Karon indi bala ini tuman nga kalipay? Yari karon, ini ang kalipay nga wala sing makabaton luwas nga ini amo ang matuod-tuod nga mahinulsulon kag mapainubuson nga nagapangita sang kalipayan."},{"vNo":"19 ","txt":"Karon ang kalipay ni Alma sa pagkakita sang iya mga kauturan matuod-tuod gid nga dako, kag subong man ang kalipay ni Aaron, kag ni Omner, kag ni Himni; apang yari karon ang ila kalipay indi subong sina nga makalabaw sa ila kusog."},{"vNo":"20 ","txt":"Kag karon natabo ini, nga ginpangunahan ni Alma ang iya mga kauturan pabalik sa duta sang Zarahemla; bisan sa iya kaugalingon nga balay. Kag nagkadto sila kag ginsugiran ang puno nga hukom sang tanan nga mga butang nga nagkalatabo sa ila sa duta sang Nefi, sa tunga sang ila mga kauturan, ang mga Lamanhon."},{"vNo":"21 ","txt":"Kag natabo ini, nga ang puno nga hukom nagpadala sang isa ka pabantala sa tanan nga bahin sang bug-os nga kadutaan, nga nagapangayo sang tingug sang katawhan nahanungod sa pagbaton sang ila mga kauturan, nga mga katawhan sang Anti-Nefi-Lehi."},{"vNo":"22 ","txt":"Kag natabo ini, nga ang tingug sang katawhan nag-abot, nga nagasiling: Yari karon, bayaan namon ang duta sang Jerson, nga yara sa sidlangan sa tupad sang dagat, nga nagasugpon sang dutang Bugana, nga yara sa bagatnan sang dutang Bugana; kag ining dutang Jerson amo ang duta nga amon ihatag sa aton mga kauturan bilang isa ka palanublion."},{"vNo":"23 ","txt":"Kag yari karon, magapahamtang kami sang amon mga kasuldadohan sa tunga sang dutang Jerson kag sa dutang Nefi, agud mahimo naton nga maamligan ang aton mga kauturan sa dutang Jerson; kag ini amon ginahimo para sa amon mga kauturan, tungod sang ila kahadlok sa pagkapot sang mga hinganiban batok sa ila mga kauturan kay basi makahimo sila sang sala; kag ining ila dako nga kahadlok nag-abot tungod sang ila masubo nga paghinulsol nga ginhimo, tungod sang ila madamo nga mga pagpamatay kag sang ila makahaladlok nga pagkamalaut."},{"vNo":"24 ","txt":"Kag karon tan-awa, ini amon himuon para sa amon mga kauturan, agud nga mahimo nila nga mapanubli ang duta sang Jerson; kag bantayan namon sila gikan sa ila mga kaaway paagi sa amon mga kasuldadohan, sa kondisyon nga magahatag sila sa amon sang isa ka bahin sang ila kabuhian sa pagbulig sa amon nga masakdag namon ang amon mga kasuldadohan."},{"vNo":"25 ","txt":"Karon, natabo ini, nga sang mabatian ini ni Amon, nagbalik sia sa katawhan sang Anti-Nefi-Lehi, kag si Alma upod man sa iya, padulong sa kamingawan, nga sa diin sila nagpatindog sang ila mga tolda, kag nagpahibalo sa ila sining tanan nga mga butang. Kag gin-asoy man ni Alma sa ila ang iya pagkahaylo, upod kanday Amon kag Aaron, kag sang iya mga kauturan."},{"vNo":"26 ","txt":"Kag natabo ini, nga nagtuga ini sing dako nga kalipay sa tunga nila. Kag nagdulhog sila sa duta sang Jerson, kag ginpanag-iyahan ang duta sang Jerson; kag gintawag sila sang mga Nefinhon nga katawhan ni Amon; gani ginkilala sila sa sina nga ngalan halin sadto."},{"vNo":"27 ","txt":"Kag nasimpon sila sa katawhan ni Nefi, kag naisip man sa tunga sang katawhan nga iya sang simbahan sang Dios. Kag ginkilala man sila tungod sang ila kasidla tuhoy sa Dios, kag tuhoy man sa mga tawo; kay himpit sila nga matinud-anon kag matarong sa tanan nga mga butang; kag malig-on sila sa pagtuo kay Cristo, bisan tubtob sa katapusan."},{"vNo":"28 ","txt":"Kag ginkabig nila ang pagpaagay sang dugo sang ila mga kauturan sing may pinakadako nga kangil-ad; kag indi gid sila nga mas-a mabuyok sa pagkapot sang mga hinganiban batok sa ila mga kauturan; kag wala gid sila nga mas-a magkabig sang kamatayon sing may bisan ano nga kadakuon sang kakugmat, tungod sang ila paglaum kag mga panglantaw kay Cristo kag sa pagkabanhaw; gani, ang kamatayon gindaug para sa ila sang kadalag-an ni Cristo batok sa sini."},{"vNo":"29 ","txt":"Gani, magaantos sila sang kamatayon sa labing masakit kag mahapdi nga paagi nga mahimo buhaton sang ila mga kauturan, antes sila magkapot sang espada ukon pinuti sa pagpatay sa ila."},{"vNo":"30 ","txt":"Kag tungod sini nangin isa sila ka masidla kag pinalangga nga katawhan, isa ka labing pinasulabi nga katawhan sang Ginuo."}]}