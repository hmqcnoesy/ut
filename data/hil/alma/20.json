{"heading":"Ginpadala sang Ginuo si Amon sa Midoni sa paghilway sang iya nabilanggo nga mga kauturan—Nasugat-an nanday Amon kag Lamoni ang amay ni Lamoni, nga amo ang hari sa bug-os nga kadutaan—Pinilit ni Amon ang tigulang nga hari sa pagpasugot nga buhian ang iya mga kauturan. Mga 90 A.C.","prevAbbr":"alma","prevNo":19,"nextAbbr":"alma","nextNo":21,"chapterTitle":"Alma 20","verses":[{"vNo":"1 ","txt":"Kag natabo ini, nga sang makapasad sila sang isa ka simbahan sa sina nga duta, nga si haring Lamoni nangabay nga si Amon mag-upod sa iya sa duta sang Nefi, agud mahimo niya nga ipakita sia sa iya amay."},{"vNo":"2 ","txt":"Kag ang tingug sang Ginuo nag-abot kay Amon, nga nagasiling: Indi ka magkadto sa duta sang Nefi, kay yari karon, pagatinguhaon sang hari ang imo kabuhi; kundi nga magkadto ka sa duta sang Midoni; kay yari karon, ang imo utod nga si Aaron, kag subong man sanday Muloki kag Ama yara sa bilangguan."},{"vNo":"3 ","txt":"Karon natabo ini, nga sang mabatian ini ni Amon, nagsiling sia kay Lamoni: Yari karon, ang akon utod kag mga kauturan yara sa bilangguan sa Midoni, kag malakat ako agud mahimo nga mahilway ko sila."},{"vNo":"4 ","txt":"Karon si Lamoni nagsiling kay Amon: Nahibal-an ko, sa kusog sang Ginuo mahimo mo ang tanan nga mga butang. Apang yari karon, maupod ako sa imo sa duta sang Midoni; kay ang hari sang duta sang Midoni, nga ang ngalan amo si Antiomno, isa ka abyan nakon; gani makadto ako sa duta sang Midoni, agud mahimo nga maulo-ulohan ko ang hari sang duta, kag pagwaon niya ang imo mga kauturan gikan sa bilangguan. Karon si Lamoni nagsiling sa iya: Sin-o ang nagsugid sa imo nga ang imo mga kauturan yara sa bilangguan?"},{"vNo":"5 ","txt":"Kag si Amon nagsiling sa iya: Wala sing bisan sin-o nga nagsugid sa akon, luwas nga ini amo ang Dios; kag nagsiling sia sa akon—Lakat kag hilwaya ang imo mga kauturan, kay yara sila sa bilangguan sa duta sang Midoni."},{"vNo":"6 ","txt":"Karon sang mabatian ini ni Lamoni nagsugo sia nga ang iya mga alagad maghanda sang iya mga kabayo kag sang iya mga karusa."},{"vNo":"7 ","txt":"Kag nagsiling sia kay Amon: Dali, maupod ako sa imo sa pagdulhog sa duta sang Midoni, kag didto magapakitluoy ako sa hari nga pagwaon niya ang imo mga kauturan gikan sa bilangguan."},{"vNo":"8 ","txt":"Kag natabo ini, nga samtang nagapanglakaton sanday Amon kag Lamoni padulong didto, nasugat-an nila ang amay ni Lamoni, nga amo ang hari sa bug-os nga kadutaan."},{"vNo":"9 ","txt":"Kag yari karon, ang amay ni Lamoni nagsiling sa iya: Ngaa wala ka magkadto sa piyesta sa sinang dako nga adlaw sang maghimo ako sang piyesta para sa akon mga anak nga lalaki, kag sa akon katawhan?"},{"vNo":"10 ","txt":"Kag nagsiling man sia: Diin ka makadto upod sa sining Nefinhon, nga isa sang mga anak sang isa ka butigon?"},{"vNo":"11 ","txt":"Kag natabo ini, nga gin-asoy ni Lamoni sa iya kon diin sia makadto, kay nahadlok sia nga masaklaw sia."},{"vNo":"12 ","txt":"Kag ginsugiran man niya sia sang tanan nga kabangdanan sang iya pagpabilin sa iya kaugalingon nga ginharian, nga wala sia makakadto sa iya amay sa piyesta nga iya ginhanda."},{"vNo":"13 ","txt":"Kag karon sang maasoy ni Lamoni sa iya ining tanan nga mga butang, yari karon, sa iya kahayanghag, ang iya amay naakig sa iya, kag nagsiling: Lamoni, ang pagahilwayon mo amo ining mga Nefinhon, nga mga anak sang isa ka butigon. Yari karon, ginkawatan niya ang aton mga katigulangan; kag karon ang iya mga kaanakan nagkari man sa tunga naton agud nga mahimo nila, paagi sa ila pagkamalalangon kag sa ila mga pagbinutig, nga matiplang kita, agud nga mahimo nila liwat nga makawatan kita sang aton pagkabutang."},{"vNo":"14 ","txt":"Karon ang amay ni Lamoni nagmando sa iya nga dapat niya patyon si Amon paagi sa espada. Kag ginmanduan man niya sia nga indi sia dapat magkadto sa duta sang Midoni, kundi nga dapat sia magbalik upod sa iya sa duta sang Ismael."},{"vNo":"15 ","txt":"Apang si Lamoni nagsiling sa iya: Indi ko pagpatyon si Amon, kag indi man ako magbalik sa duta sang Ismael, kundi nga makadto ako sa duta sang Midoni agud nga mahimo ko nga mabuhian ang mga kauturan ni Amon, kay nahibal-an ko nga matarong sila nga mga tawo kag balaan nga mga manalagna sang matuod nga Dios."},{"vNo":"16 ","txt":"Karon sang mabatian sang iya amay ining mga pulong, naakig sia sa iya, kag ginhunos niya ang iya espada agud malabo niya sia nga mahulog sa duta."},{"vNo":"17 ","txt":"Apang si Amon nagtindog kag nagsiling sa iya: Yari karon, indi mo pagpatyon ang imo anak; wala’y sapayan sini, nangin mas maayo pa nga sia ang mapukan sangsa ikaw, kay yari karon, nakahinulsol na sia sang iya mga sala; apang kon ikaw ang mapukan sa sini nga tion, sa imo kaakig, ang imo kalag indi maluwas."},{"vNo":"18 ","txt":"Kag sa liwat, ginakinahanglan nga magpakatawhay ka; kay kon patyon mo ang imo anak, sia nga isa ka inosente nga tawo, ang iya dugo magatuaw gikan sa duta sa Ginuo nga iya Dios, agud ang pagtimalos magatupa sa imo; kag ayhan madulaan ka sang imo kalag."},{"vNo":"19 ","txt":"Karon sang masiling ni Amon ining mga pulong sa iya, nagsabat sia sa iya, nga nagasiling: Nahibal-an ko nga kon patyon ko ang akon anak, nga magapaagay ako sang inosente nga dugo; kay ikaw amo ang nagtinguha sa pagwasak sa iya."},{"vNo":"20 ","txt":"Kag gin-untay niya ang iya kamot sa pagpatay kay Amon. Apang ginsagang ni Amon ang iya mga labo, kag ginpilas man ang iya butkon sa bagay nga indi niya magamit ini."},{"vNo":"21 ","txt":"Karon sang makita sang hari nga mahimo sia nga patyon ni Amon, nagsugod sia sa pagpakitluoy kay Amon nga indi niya pag-utason ang iya kabuhi."},{"vNo":"22 ","txt":"Apang ginbayaw ni Amon ang iya espada, kag nagsiling sa iya: Yari karon, labuon ko ikaw luwas nga itugot mo sa akon nga ang akon mga kauturan mapagwa sa bilangguan."},{"vNo":"23 ","txt":"Karon ang hari, nga nagakahadlok nga madulaan sia sang iya kabuhi, nagsiling: Kon kaluoyan mo ako itugot ko sa imo ang bisan ano nga imo pangayuon, bisan ang katunga sang ginharian."},{"vNo":"24 ","txt":"Karon sang makita ni Amon nga nahimo niya sa tigulang nga hari ang suno sa iya luyag, nagsiling sia sa iya: Kon imo itugot nga ang akon mga kauturan mapagwa sa bilangguan, kag subong man nga magapabilin kay Lamoni ang iya ginharian, kag nga indi ka maakig sa iya, kundi nga itugot nga mahimo niya ang suno sa iya kaugalingon nga mga luyag sa bisan ano nga butang nga iya ginahunahuna, nian kaluoyan ko ikaw; kon indi labuon ko ikaw nga mahulog sa duta."},{"vNo":"25 ","txt":"Karon sang masiling ni Amon ining mga pulong, ang hari nagsugod nga magkasadya tungod sang iya kabuhi."},{"vNo":"26 ","txt":"Kag sang makita niya nga si Amon wala sing handum sa pagpatay sa iya, kag sang makita man niya ang dako niya nga gugma para sa iya anak nga si Lamoni, nahayanghag sia sing tuman, kag nagsiling: Sanglit amo lamang ini tanan ang imo luyag, nga buhian ko ang imo mga kauturan, kag itugot nga magapabilin sa akon anak nga si Lamoni ang iya ginharian, yari karon, itugot ko sa imo nga magapabilin sa akon anak ang iya ginharian gikan sa sini nga tion kag sa wala’y katubtuban; kag indi ko na sia pagdumalahan pa—"},{"vNo":"27 ","txt":"Kag itugot ko man sa imo nga ang imo mga kauturan mahimo nga mapagwa gikan sa bilangguan, kag ikaw kag ang imo mga kauturan mahimo nga makakadto sa akon, sa akon ginharian; kay pagahandumon ko sing dako nga makita ka. Kay ang hari tuman nga nahayanghag sa mga pulong nga iya ginpanghambal, kag subong man sa mga pulong nga ginpanghambal sang iya anak nga si Lamoni, gani naghandum sia nga mahisayran ang mga ini."},{"vNo":"28 ","txt":"Kag natabo ini, nga sanday Amon kag Lamoni nagpadayon sa ila pagpanglakaton padulong sa duta sang Midoni. Kag nakuha ni Lamoni ang kahamuot sa mga mata sang hari sang duta; gani ang mga kauturan ni Amon gindala pa-gwa gikan sa bilangguan."},{"vNo":"29 ","txt":"Kag sang magkilitaay sila ni Amon nangin tuman sia kamasinulub-on, kay yari karon hublas sila, kag ang ila mga panit nagkalapal-ak sing tuman tungod sang pagkagapos sa mabakod nga mga lubid. Kag nag-antos man sila sa kagutom, kauhaw, kag tanan nga sahi sang mga kapipit-an; wala’y sapayan nangin mapainumuron sila sa tanan nila nga mga pag-antos."},{"vNo":"30 ","txt":"Kag, subong sang natabo, nangin ila ang kapalaran nga mahulog sa mga kamot sang isa ka mas nagtig-a kag isa ka mas tiskog sing liog nga katawhan; gani indi sila magpamati sa ila mga pulong, kag ginpanabog sila pa-gwa, kag ginpangbunal sila, kag ginpanabog sila gikan sa tagsa ka balay, kag gikan sa tagsa ka duog, bisan tubtob nga nakaabot sila sa duta sang Midoni; kag didto ginpangdakop sila kag ginhunong sa bilangguan, kag ginpanggapos sang mabakod nga mga lubid, kag ginbukot sa bilangguan sa sulod sang madamo nga mga inadlaw, kag ginhilway nanday Lamoni kag Amon."}]}