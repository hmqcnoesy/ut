{"heading":"Si Siblon kag sang ulihi si Helaman ang nagkapot sang sagrado nga mga kasulatan—Madamo nga mga Nefinhon ang nagpanglakaton sa duta pa-aminhan—Si Hagot nagpasad sang mga sakayan-dagat, nga nagapalayag sa nakatundan nga dagat—Ginlutos ni Moronias ang mga Lamanhon sa inaway. Mga 56–52 A.C.","prevAbbr":"alma","prevNo":62,"nextAbbr":"hel","nextNo":1,"chapterTitle":"Alma 63","verses":[{"vNo":"1 ","txt":"Kag natabo ini, sa pagsugod sang ika-katluan kag anum nga tuig sang pagginahum sang mga hukom sa katawhan ni Nefi, nga si Siblon ang nagkapot sadtong sagrado nga mga butang nga gintugyan kay Helaman ni Alma."},{"vNo":"2 ","txt":"Kag isa sia ka matarong nga tawo, kag naglakat sia sing tadlong sa atubang sang Dios; kag nagbantay sia sa paghimo sang maayo sing dalayon, sa pagtuman sang mga kasuguan sang Ginuo nga iya Dios; kag amo man ang ginhimo sang iya utod."},{"vNo":"3 ","txt":"Kag natabo ini, nga si Moroni namatay man. Kag sa sini natapos ang ika-katluan kag anum nga tuig sang pagginahum sang mga hukom."},{"vNo":"4 ","txt":"Kag natabo ini, nga sa ika-katluan kag pito nga tuig sang pagginahum sang mga hukom, may isa ka dako nga grupo sang mga kalalakin-an, bisan tubtob sa kadamuon nga lima ka libo kag apat ka gatos ka mga kalalakin-an, upod ang ila mga asawa kag ang ila mga kabataan, nagtaliwan gikan sa duta sang Zarahemla padulong sa duta pa-aminhan."},{"vNo":"5 ","txt":"Kag natabo ini, nga si Hagot, sia nga isa ka tuman kaid-id nga lalaki, gani naglakat sia kag nagpasad sing iya sang isa ka tuman kadako nga sakayan-dagat, sa mga dulonan sang dutang Bugana, malapit sa dutang Kapung-awan kag ginpalayag ini sa nakatundan nga dagat, malapit sa makitid nga liog-liog sang duta nga nagapadulong sa duta pa-aminhan."},{"vNo":"6 ","txt":"Kag yari karon, may madamo nga mga Nefinhon ang nagsulod sa sini kag nagpalayag upod ang madamo nga mga panigana, kag madamo man nga mga kababayin-an kag mga kabataan; kag nagrumbo sila sang ila padulongan pa-aminhan. Kag sa sini natapos ang ika-katluan kag pito nga tuig."},{"vNo":"7 ","txt":"Kag sa ika-katluan kag walo nga tuig, ini nga lalaki nagpasad sang iban pa nga mga sakayan-dagat. Kag ang nauna nga sakayan-dagat nagbalik man, kag madamo pa gid nga mga tawo ang nagsulod sa sini; kag nagdala man sila sing madamo nga mga panigana, kag nagpalayag liwat padulong sa duta pa-aminhan."},{"vNo":"8 ","txt":"Kag natabo ini, nga wala na gid sila nga mas-a batia pa. Kag naghunahuna kami nga nagkalalumos sila sa kaidadalman sang dagat. Kag natabo ini, nga isa pa ka sakayan-dagat ang nagpalayag; kag kon diin ini nagkadto wala kami makahibalo."},{"vNo":"9 ","txt":"Kag natabo ini, nga sa sini nga tuig may madamo nga katawhan nga nagkaladto padulong sa duta pa-aminhan. Kag sa sini natapos ang ika-katluan kag walo nga tuig."},{"vNo":"10 ","txt":"Kag natabo ini, sa ika-katluan kag siyam nga tuig sang pagginahum sang mga hukom, si Siblon namatay man, kag si Corianton nagkadto sa duta pa-aminhan sa isa ka sakayan-dagat, sa pagdala sing mga panigana sa katawhan nga nagkaladto didto sa sina nga duta."},{"vNo":"11 ","txt":"Gani nangin kinahanglanon para kay Siblon ang maghatag sadtong sagrado nga mga butang, antes sang iya kamatayon, sa anak ni Helaman, nga ginahingalanan nga Helaman, nga ginahingalanan sunod sa ngalan sang iya amay."},{"vNo":"12 ","txt":"Karon tan-awa, ang tanan sadtong mga kinurit nga yara sa pag-amlig ni Helaman ginsulat kag ginpadala sa tunga sang mga anak sang tawo sa tanan nga bahin sang bug-os nga kadutaan, luwas nga ini amo yadtong mga bahin nga ginsugo ni Alma nga indi pag-ipahayag."},{"vNo":"13 ","txt":"Wala’y sapayan sini, ining mga butang pagatipigan nga sagrado, kag ipasa-pasa padalayday sa isa ka kaliwatan padulong sa isa; gani, sa sini nga tuig, ginhatag ang mga ini kay Helaman, antes sang kamatayon ni Siblon."},{"vNo":"14 ","txt":"Kag natabo man ini, sa sini nga tuig nga may pila ka mga nagsilipak nga nagtilipyok sa mga Lamanhon; kag ginsugyot naman sila liwat sa pagkaakig batok sa mga Nefinhon."},{"vNo":"15 ","txt":"Kag subong man sa amo nga tuig nagdulhog sila upod ang isa ka tuman kadamo nga kasuldadohan sa pagpakig-away batok sa katawhan sang Moronias, ukon batok sa kasuldadohan sang Moronias, nga sa sini nalutos sila kag napanabog pabalik liwat sa ila kaugalingon nga mga kadutaan, nga nakaagom sang dako nga kalutusan."},{"vNo":"16 ","txt":"Kag sa sini natapos ang ika-katluan kag siyam nga tuig sang pagginahum sang mga hukom sa katawhan ni Nefi."},{"vNo":"17 ","txt":"Kag sa sini natapos ang kasaysayan ni Alma, kag ni Helaman nga iya anak, kag subong man ni Siblon, nga iya anak."}]}