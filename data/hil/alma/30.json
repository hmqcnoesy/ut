{"heading":"Si Korihor, ang anti-Cristo, nagyamuhat kay Cristo, sang Pagpasag-uli, kag sang espiritu sang panagna—Nagpanudlo sia nga wala sing Dios, wala sing pagkapukan sang tawo, wala sing silot para sa sala, kag wala sing Cristo—Si Alma nagsaksi nga si Cristo magakari kag nga ang tanan nga mga butang nagapatimaan nga may Dios—Si Korihor nagpangayo sing isa ka timaan kag nag-apa—Ang yawa nagpakita kay Korihor bilang isa ka anghel kag gintudluan sia kon ano ang ihambal—Si Korihor nalapakan kag namatay. Mga 76–74 A.C.","prevAbbr":"alma","prevNo":29,"nextAbbr":"alma","nextNo":31,"chapterTitle":"Alma 30","verses":[{"vNo":"1 ","txt":"Tan-awa, karon natabo ini, nga pagkatapos nga mapaluntad ang katawhan ni Amon sa duta sang Jerson, huo, kag pagkatapos man nga mapanabog ang mga Lamanhon pa-gwa sa duta, kag ang ila mga patay ginpanglubong sang katawhan sang duta—"},{"vNo":"2 ","txt":"Karon ang ila mga patay wala maisip tungod sang kadako sang ila kadamuon; ukon wala man maisip ang mga patay sang mga Nefinhon—kundi natabo ini, pagkatapos nila nga mapanglubong ang ila mga patay, kag subong man pagkatapos sang mga adlaw sang pagpuasa, kag paghaya, kag pangamuyo, (kag sa ika-napulo’g anum ini nga tuig sang pagginahum sang mga hukom sa katawhan ni Nefi) nga nagsugod nga may dalayon nga paghidaet sa tanan nga bahin sang bug-os nga kadutaan."},{"vNo":"3 ","txt":"Kag subong man, ang katawhan nagbantay sa pagtuman sang mga kasuguan sang Ginuo; kag nangin istrikto sila sa pagbantay sang mga ordinansa sang Dios, suno sa layi ni Moises; kay gintudluan sila sa pagtuman sang layi ni Moises tubtob nga ini matuman."},{"vNo":"4 ","txt":"Kag tungod sini ang katawhan wala sing kinagamo sa bug-os nga ika-napulo’g anum nga tuig sang pagginahum sang mga hukom sa katawhan ni Nefi."},{"vNo":"5 ","txt":"Kag natabo ini, nga sa pagsugod sang ika-napulo’g pito nga tuig sang pagginahum sang mga hukom, may dalayon nga paghidaet."},{"vNo":"6 ","txt":"Apang natabo ini, sa hingapusan nga bahin sang ika-napulo’g pito nga tuig, may isa ka lalaki nga nag-abot sa duta sang Zarahemla, kag anti-Cristo sia, kay nagsugod sia sa pagwali sa katawhan batok sa mga panagna nga ginpanghambal sang mga manalagna, nahanungod sang pagkari ni Cristo."},{"vNo":"7 ","txt":"Karon wala sing layi batok sa pagpati sang isa ka tawo; kay lubos nga supak sa mga kasuguan sang Dios nga mangin may isa ka layi nga magabutang sang mga tawo sa di-alalangay nga mga tinindugan."},{"vNo":"8 ","txt":"Kay amo ini ang ginasiling sang balaan nga kasulatan: Pili kamo sa sini nga adlaw, kon sin-o ang inyo alagaran."},{"vNo":"9 ","txt":"Karon kon ang isa ka tawo maluyag mag-alagad sa Dios, iya ini pribelihiyo; ukon sa labing sibo, kon nagapati sia sa Dios iya ini pribelihiyo nga mag-alagad sa iya; apang kon wala sia nagapati sa iya wala sing layi nga silutan sia."},{"vNo":"10 ","txt":"Apang kon sia magpatay silutan sia tubtob sa kamatayon; kag kon manulisan sia silutan man sia; kag kon mangawat sia silutan man sia; kag kon magpanglahi sia silutan man sia; huo, para sa tanan sining pagkamalaut sila ginasilutan."},{"vNo":"11 ","txt":"Kay may isa ka layi nga ang mga tawo pagahukman suno sa ila mga krimen. Wala’y sapayan sini, wala sing layi batok sa pagpati sang isa ka tawo; gani, ang isa ka tawo ginasilutan lamang sa mga krimen nga iya nahimo; gani ang tanan nga mga tawo yara sa alalangay nga mga tinindugan."},{"vNo":"12 ","txt":"Kag ining anti-Cristo, nga ang ngalan amo si Korihor, (kag ang layi indi makalagas sa iya) nagsugod sa pagwali sa katawhan nga mangin wala sing Cristo. Kag sa sini nga paagi sia nagwali, nga nagasiling:"},{"vNo":"13 ","txt":"O kamo nga nagapos sa idalom sang isa ka binuang kag isa ka wala’y pulos nga paglaum, ngaa ginagotahan ninyo ang inyo mga kaugalingon sang subong kabinuang nga mga butang? Ngaa nagapaabot kamo sa isa ka Cristo? Kay wala sing tawo nga mahimo nga makahibalo sang bisan ano nga magaabot."},{"vNo":"14 ","txt":"Yari karon, ining mga butang nga inyo ginatawag nga mga panagna, nga inyo ginasiling nga ginpasa-pasa sang balaan nga mga manalagna, yari karon, ang mga ini binuang nga mga tradisyon sang inyo mga katigulangan."},{"vNo":"15 ","txt":"Paano ninyo nahibal-an ang kapat-uran sang mga ini? Yari karon, indi mahimo nga mahibal-an ninyo ang mga butang nga wala ninyo makita; gani indi ninyo mahimo nga mahibal-an nga mangin may isa ka Cristo."},{"vNo":"16 ","txt":"Nagapaabot kamo kag nagasiling nga inyo makita ang isa ka kapatawaran sang inyo mga sala. Apang yari karon, amo ini ang epekto sang isa ka nagasalimuang nga kaisipan; kag ining pagkagumon sang inyo mga kaisipan nagaabot tungod sang mga tradisyon sang inyo mga katigulangan, nga nagaganoy sa inyo palayo sa isa ka pagpati sa mga butang nga indi amo."},{"vNo":"17 ","txt":"Kag madamo pa sang subong nga mga butang ang iya ginhambal sa ila, nga nagasiling sa ila nga indi mahimo nga may pagpasag-uli nga himuon para sa mga sala sang mga tawo, kundi nga ang tagsa ka tawo nagapanglakaton sa sini nga kabuhi suno sa pagdumala sang tinuga; gani ang tagsa ka tawo nagauswag suno sa iya duna nga kaalam, kag nga ang tagsa ka tawo nagadaug suno sa iya kusog; kag kon ano man ang himuon sang tawo indi krimen."},{"vNo":"18 ","txt":"Kag sa amo nga paagi sia nagwali sa ila, nga nagaganoy palayo sang mga tagipusuon sang madamo, nga nagatuga sa ila sa pag-alsa sang ila mga ulo sa ila pagkamalaut, huo, nagaganoy palayo sang madamo nga mga kababayin-an, kag mga kalalakin-an man, sa paghimo sang mga pagkamakihilawason—nga nagasiling sa ila nga kon patay na ang isa ka tawo, ina na ang katapusan sini."},{"vNo":"19 ","txt":"Karon ini nga tawo nagtabok man sa duta sang Jerson, sa pagwali sining mga butang sa tunga sang katawhan ni Amon, nga kis-a nangin katawhan sang mga Lamanhon."},{"vNo":"20 ","txt":"Apang yari karon mas maalam sila sangsa madamo sang mga Nefinhon; kay gindakop nila sia, kag gingapos sia, kag gindala sia sa atubang ni Amon, nga amo ang isa ka mataas nga pari sa sina nga katawhan."},{"vNo":"21 ","txt":"Kag natabo ini, nga nagsugo sia nga dapat sia dalhon pa-gwa sa duta. Kag nagtabok sia sa duta sang Gideon, kag nagsugod sa pagwali man sa ila; kag diri indi sia nangin tuman kamadinalag-on, kay gindakop sia kag gingapos kag gindala sa atubang sang mataas nga pari, kag sa puno nga hukom man sang duta."},{"vNo":"22 ","txt":"Kag natabo ini, nga ang mataas nga pari nagsiling sa iya: Ngaa nagalibot ka sa pagpatalang sang mga dalanon sang Ginuo? Ngaa ginatudluan mo ining katawhan nga mangin wala sing Cristo, sa pag-awat sang ila pagkinasadya? Ngaa nagahambal ka batok sa tanan nga mga panagna sang balaan nga mga manalagna?"},{"vNo":"23 ","txt":"Karon ang ngalan sang mataas nga pari amo si Gidonas. Kag si Korihor nagsiling sa iya: Sanglit wala ako nagapanudlo sang binuang nga mga tradisyon sang inyo mga katigulangan, kag sanglit wala ako nagapanudlo sining katawhan sa paggapos sang ila mga kaugalingon sa idalom sang binuang nga mga ordinansa kag mga hilikuton nga ginpahamtang sang dumaan nga mga pari, sa pag-agaw sang gahum kag pagbulut-an sa ibabaw nila, sa pagpapabilin sa ila sa pagkaignorante, agud indi sila mahimo nga mag-alsa sang ila mga ulo, kundi nga mabutong paidalom suno sa imo mga pulong."},{"vNo":"24 ","txt":"Ginasiling ninyo nga ining katawhan isa ka hilway nga katawhan. Yari karon, ginasiling ko nga yara sila sa pagkaulipon. Ginasiling ninyo nga yadtong dumaan nga mga panagna matuod. Yari karon, ginasiling ko nga wala kamo makahibalo nga matuod ang mga ini."},{"vNo":"25 ","txt":"Ginasiling ninyo nga ining katawhan isa ka may sala kag isa ka malalison nga katawhan, tungod sang kalapasan sang isa ka ginikanan. Yari karon, ginasiling ko nga ang isa ka bata wala’y sala tungod sang iya mga ginikanan."},{"vNo":"26 ","txt":"Kag ginasiling man ninyo nga magakari si Cristo. Apang yari karon, ginasiling ko nga wala kamo makahibalo nga mangin may isa ka Cristo. Kag ginasiling man ninyo nga pagapatyon sia tungod sang mga sala sang kalibutan—"},{"vNo":"27 ","txt":"Kag sa sini nga paagi ginaganoy ninyo palayo ining katawhan suno sa binuang nga mga tradisyon sang inyo mga katigulangan, kag suno sa inyo kaugalingon nga mga luyag; kag ginabutong ninyo sila paidalom, bisan subong nga daw yara sila sa pagkaulipon, agud makapakabusog kamo sang inyo mga kaugalingon sa mga pinangabudlayan sang ila mga kamot, agud nga indi sila magpangahas sa pagtulok paibabaw sing may kaisog, kag nga indi sila magpangahas sa pag-agom sang ila mga kinamatarong kag mga pribelihiyo."},{"vNo":"28 ","txt":"Huo, wala sila nagapangahas sa paggamit sinang ila kaugalingon kay basi masaklaw nila ang ila mga pari, nga nagagota sa ila suno sa ila mga luyag, kag nagdala sa ila sa pagpati, paagi sa ila mga tradisyon kag sa ila mga dalamguhanon kag sa ila mga kahuyugan kag sa ila mga palanan-awon kag sa ila mga ginpakuno-kuno nga mga katanhagaan, nga masaklaw nila, kon indi sila maghimo suno sa ila mga pulong, ang kon sin-o nga wala makilal-i nga persona, nga ila ginasiling nga amo ang Dios—isa ka persona nga wala pa gid nga mas-a makita ukon makilal-i, nga wala gid nga mas-a halin pa sadto ukon man sa palaabuton."},{"vNo":"29 ","txt":"Karon sang makita sang mataas nga pari kag sang puno nga hukom ang katig-a sang iya tagipusuon, huo, sang makita nila nga magapasipala sia bisan pa gani batok sa Dios, indi sila maghimo sang ano man nga sabat sa iya mga pulong; kundi nagsugo sila nga gapuson sia; kag gintugyan nila sia sa mga kamot sang mga punuan, kag ginpadala sia sa duta sang Zarahemla, agud madala sia sa atubang ni Alma, kag sang puno nga hukom nga amo ang gobernador sa bug-os nga kadutaan."},{"vNo":"30 ","txt":"Kag natabo ini, nga sang madala sia sa atubang ni Alma kag sang puno nga hukom, nagpadayon sia sa amo man nga paagi subong sang iya ginhimo sa duta sang Gideon; huo, nagpadayon sia sa pagpasipala."},{"vNo":"31 ","txt":"Kag nagtindog sia sa paghambal sa mabaskog nga mga pulong sa atubang ni Alma, kag nagpasipala batok sa mga pari kag mga manunudlo, nga ginasumbong sila sang pagganoy palayo sang katawhan suno sa binuang nga mga tradisyon sang ila mga katigulangan, agud magpakabusog sa mga pinangabudlayan sang katawhan."},{"vNo":"32 ","txt":"Karon si Alma nagsiling sa iya: Nahibal-an mo nga wala kami magpakabusog sang amon mga kaugalingon sa mga pinangabudlayan sining katawhan; kay yari karon nagpangabudlay ako bisan gikan sa pagsugod sang pagginahum sang mga hukom tubtob karon, paagi sa akon kaugalingon nga mga kamot para sa akon palangabuhian, wala’y sapayan sang akon madamo nga mga pagpanglakaton sa palibot sang kadutaan sa pagpahayag sang pulong sang Dios sa akon katawhan."},{"vNo":"33 ","txt":"Kag wala’y sapayan sang madamo nga mga pagpangabudlay nga akon ginhikot sa simbahan, wala gid ako nga mas-a nagbaton sing subong kadako sang bisan isa ka senine para sa akon pagpangabudlay; ukon wala man ang bisan sin-o sang akon mga kauturan, luwas nga ini sa hukom-lingkuranan; kag nian nagbaton lamang kami sing suno sa layi para sa amon tion."},{"vNo":"34 ","txt":"Kag karon, kon wala kami nagabaton sang bisan ano para sa amon mga pagpangabudlay sa simbahan, ano ang kapuslanan sa amon sa pagpangabudlay sa simbahan luwas nga ini amo ang pagpahayag sang kamatuoran, agud nga mahimo kami nga magkasadya sa kalipay sang amon mga kauturan?"},{"vNo":"35 ","txt":"Nian ngaa ginasiling mo nga nagawali kami sa sining katawhan agud makaangkon sing suhol, samtang nga ikaw, sa imo kaugalingon, nakahibalo nga wala kami nagabaton sang suhol? Kag karon, nagapati ka bala nga ginatiplang namon ining katawhan, nga nagatuga sing subong sina nga kalipay sa ila mga tagipusuon?"},{"vNo":"36 ","txt":"Kag ginsabat sia ni Korihor, Huo."},{"vNo":"37 ","txt":"Kag nian si Alma nagsiling sa iya: Nagapati ka bala nga may Dios?"},{"vNo":"38 ","txt":"Kag nagsabat sia, Wala."},{"vNo":"39 ","txt":"Karon si Alma nagsiling sa iya: Ipanghiwala mo bala liwat nga may Dios, kag ipanghiwala man ang Cristo? Kay yari karon, ginasiling ko sa imo, nahibal-an ko nga may Dios, kag subong man nga si Cristo magakari."},{"vNo":"40 ","txt":"Kag karon ano nga ebidensya ang yara sa imo nga wala sing Dios, ukon nga si Cristo indi magkari? Ginasiling ko sa imo nga wala sing imo, luwas nga ini imo lamang pulong."},{"vNo":"41 ","txt":"Apang, yari karon, yari sa akon ang tanan nga mga butang bilang isa ka panaksihon nga ining mga butang matuod; kag yara man sa imo ang tanan nga mga butang bilang isa ka panaksihon sa imo nga matuod ang mga ini; kag imo bala ipanghiwala ang mga ini? Nagapati ka bala nga ining mga butang matuod?"},{"vNo":"42 ","txt":"Yari karon, nahibal-an ko nga ikaw nagapati, apang sinudlan ka sang isa ka nagabinutig nga espiritu, kag imo ginsikway ang Espiritu sang Dios sa bagay nga indi na sia makaangkon sing duog sa imo; kundi nga ang yawa ang may gahum sa pagpangibabaw sa imo, kag ginadala-dala ka niya diri kag didto, nga nagahikot sang mga padihot agud nga malaglag niya ang mga anak sang Dios."},{"vNo":"43 ","txt":"Kag karon si Korihor nagsiling kay Alma: Kon pakitaan mo ako sing isa ka timaan, ina mahimo ako nga magpati nga may Dios, huo, ipakita sa akon nga sia may gahum, kag nian magapati ako sang kamatuoran sang imo mga pulong."},{"vNo":"44 ","txt":"Apang si Alma nagsiling sa iya: Nakaangkon ka na sing igo nga mga timaan; sulayon mo bala ang imo Dios? Magasiling ka bala, Ipakita sa akon ang isa ka timaan, samtang yara sa imo ang panaksihon sang tanan sining imo mga kauturan, kag subong man sang tanan nga balaan nga mga manalagna? Ang balaan nga mga kasulatan nahumlad sa imo atubang, kag subong man, ang tanan nga mga butang nagapatimaan nga may Dios; huo, bisan ang duta, kag ang tanan nga mga butang nga yara sa kadaygan sini, kag subong man, ang iya pagtiyog, huo, kag ang tanan man nga mga planeta nga nagatiyog sa ila kinaandan nga dagway nagasaksi nga may isa ka Labing Mataas nga Tagtuga."},{"vNo":"45 ","txt":"Kag wala’y sapayan nagalibot ka, nga ginaganoy palayo ang mga tagipusuon sining katawhan, nga nagasaksi sa ila nga wala sing Dios? Apang wala’y sapayan magapanghiwala ka bala batok sa tanan sining mga saksi? Kag nagsiling sia: Huo, magapanghiwala ako, luwas nga pakitaan mo ako sing isa ka timaan."},{"vNo":"46 ","txt":"Kag karon natabo ini, nga si Alma nagsiling sa iya: Yari karon, nagakasubo ako tungod sang katig-a sang imo tagipusuon, ilabi na gid, nga pagasumpongon mo gihapon ang espiritu sang kamatuoran, agud nga ang imo kalag malaglag."},{"vNo":"47 ","txt":"Apang yari karon, mas maayo pa nga ang imo kalag ang madula sangsa nga ikaw ang mangin galamiton sang pagdala sang madamo nga mga kalag paidalom sa kalaglagan, paagi sa imo pagbinutig kag paagi sa imo nagapang-utis nga mga pulong; gani kon magapanghiwala ka liwat, yari karon pagasilutan ka sang Dios, nga mangin apa ka, nga indi mo na gid liwat mabuksan pa ang imo baba, agud nga indi mo na matiplang pa ining katawhan."},{"vNo":"48 ","txt":"Karon si Korihor nagsiling sa iya: Wala ako nagapanghiwala sang pagkamatuod-tuod sang isa ka Dios, kundi nga wala ako nagapati nga may Dios; kag ginasiling ko man, nga wala kamo makahibalo nga may Dios; kag luwas nga pakitaan ninyo ako sang isa ka timaan, indi ako magpati."},{"vNo":"49 ","txt":"Karon si Alma nagsiling sa iya: Ini ang ihatag ko sa imo bilang isa ka timaan, nga magaapa ka, suno sa akon mga pulong; kag ginasiling ko, nga sa ngalan sang Dios, magaapa ka, nga indi ka na makahambal pa."},{"vNo":"50 ","txt":"Karon sang masiling ni Alma ining mga pulong, si Korihor nag-apa, sa bagay nga indi na sia makahambal, suno sa mga pulong ni Alma."},{"vNo":"51 ","txt":"Kag karon sang makita ini sang puno nga hukom, gin-untay niya ang iya kamot kag nagsulat kay Korihor, nga nagasiling: Nagapati ka na bala sa gahum sang Dios? Nga kon kay sin-o luyag mo nga si Alma magapakita sang iya timaan? Luyag mo bala nga iya pagasakiton ang iban, agud pakitaan ka sang isa ka timaan? Yari karon nagpakita na sia sa imo sang isa ka timaan; kag karon makigsuay ka pa bala?"},{"vNo":"52 ","txt":"Kag gin-untay ni Korihor ang iya kamot kag nagsulat, nga nagasiling: Nahibal-an ko nga nag-apa ako, kay indi ako makahambal; kag nahibal-an ko nga wala sing bisan ano luwas nga ini gahum sang Dios nga makatuga sini sa akon; kag subong man, dalayon ko nga nahibal-an nga may Dios."},{"vNo":"53 ","txt":"Apang yari karon, gintiplang ako sang yawa; kag nagpakita sia sa akon sa dagway sang isa ka anghel, kag nagsiling sa akon: Lakat kag bawia liwat ining katawhan, kay sila tanan nagtalalang sa pagsunod sa isa ka wala makilal-i nga Dios. Kag nagsiling sia sa akon: Wala sing Dios; kag subong man, gintudluan niya ako sinang akon igahambal. Kag ginpanudlo ko ang iya mga pulong; kag ginpanudlo ko ang mga ini sanglit makaluluyag ang mga ini sa lawasnon nga kaisipan; kag ginpanudlo ko ang mga ini, bisan tubtob nga nakaangkon ako sang dako nga kadalag-an, sa bagay nga matuod gid nga nagpati ako nga matuod ang mga ini; kag sa sini nga kabangdanan ginsumpong ko ang kamatuoran, bisan tubtob nga nadala ko ining dako nga pagpakamalaut sa akon."},{"vNo":"54 ","txt":"Karon sang masiling niya ini, nagpakitluoy sia nga si Alma magapangamuyo sa Dios, agud makuha ang pagpakamalaut gikan sa iya."},{"vNo":"55 ","txt":"Apang si Alma nagsiling sa iya: Kon ining pagpakamalaut pagakuhaon gikan sa imo ganuyon mo liwat palayo ang mga tagipusuon sining katawhan; gani, mangin amo ini sa imo bisan suno sa kabubut-on sang Ginuo."},{"vNo":"56 ","txt":"Kag natabo ini, nga ang pagpakamalaut wala pagkuhaa kay Korihor; kundi nga sia gintabog, kag naglibot sa tagsa ka balay nga nagapangayo-kayo para sa iya pagkaon."},{"vNo":"57 ","txt":"Karon ang kasayuran sang kon ano ang natabo kay Korihor madasig nga naglapnag sa tanan nga bahin sang bug-os nga kadutaan; huo, ang pabantala ginpadala sang puno nga hukom sa tanan nga katawhan sa kadutaan, nga nagapahayag sa sadtong mga nagpati sa mga pulong ni Korihor nga kinahanglan gid nga maghinulsol sila sing madali, kay basi ang amo man nga mga paghukom magaabot sa ila."},{"vNo":"58 ","txt":"Kag natabo ini, nga tanan sila naathagan sang pagkamalaut ni Korihor; gani tanan sila nahaylo liwat sa Ginuo; kag ini ang nagtapos sa kalautan suno sa paagi ni Korihor. Kag si Korihor naglibot sa tagsa ka balay, nga nagapangayo-kayo sang pagkaon nga iya makaon."},{"vNo":"59 ","txt":"Kag natabo ini, nga samtang nagalakat sia sa tunga sang katawhan, labi na gid, sa tunga sang isa ka katawhan nga nagpain sang ila mga kaugalingon gikan sa mga Nefinhon kag nagatawag sang ila mga kaugalingon nga mga Zoramnon; nga ginapangunahan sang isa ka lalaki nga ang ngalan amo si Zoram—kag samtang nagalakat sia sa tunga nila, yari karon, nadalasaan sia kag nalapakan, bisan tubtob nga namatay sia."},{"vNo":"60 ","txt":"Kag sa sini makita naton ang katapusan niya nga nagpatalang sang mga dalanon sang Ginuo; kag sa sini makita naton nga ang yawa indi magsakdag sang iya mga anak sa katapusan nga adlaw, kundi nga madasig sila nga ginabutong paidalom sa impiyerno."}]}