{"heading":"Sanday Alma kag Amulek ginbilanggo kag ginsakit—Ang mga nagapalati kag ang ila balaan nga mga kasulatan ginpanunog paagi sa kalayo—Ining mga martir ginbaton sang Ginuo sa kahimayaan—Ang mga pader sang bilangguan nagkalawasak kag nagkalarumpag—Sanday Alma kag Amulek naluwas, kag ang mga nagpaantos sa ila nagkalamatay. Mga 82–81 A.C.","prevAbbr":"alma","prevNo":13,"nextAbbr":"alma","nextNo":15,"chapterTitle":"Alma 14","verses":[{"vNo":"1 ","txt":"Kag natabo ini, nga sang makatapos sia sa paghambal sa katawhan madamo sa ila ang nagpalati sa iya mga pulong, kag nagsugod sa paghinulsol, kag sa pagsayasat sang balaan nga mga kasulatan."},{"vNo":"2 ","txt":"Apang ang kalabanan sa ila nagahandum nga ila mapatay sanday Alma kag Amulek; kay naakig sila kay Alma, tungod sang kaathag sang iya mga pulong kay Zisrom; kag nagsiling man sila nga si Amulek nagbinutig sa ila, kag nagpasipala batok sa ila layi kag subong man batok sa ila mga mananabang kag mga hukom."},{"vNo":"3 ","txt":"Kag naakig man sila kanday Alma kag Amulek; kag sanglit nagsaksi sila sing tuman kaathag batok sa ila pagkamalaut, nagtinguha sila sa pagpatay sa ila sing palikom."},{"vNo":"4 ","txt":"Apang natabo ini, nga wala nila ini mahimo; kundi nga gindakop nila sila kag gingapos sila sang mabakod nga mga lubid, kag gindala sila sa atubang sang puno nga hukom sang duta."},{"vNo":"5 ","txt":"Kag ang katawhan nagkaladto kag nagsaksi batok sa ila—nga nagasaksi nga nagpasipala sila batok sa layi, kag sa ila mga mananabang kag mga hukom sang duta, kag subong man sa tanan nga katawhan nga yara sa duta; kag nagsaksi man nga may isa lamang ka Dios, kag nga magapadala sia sang iya Anak sa tunga sang katawhan, apang indi sia magluwas sa ila; kag madamo sang subong nga mga butang ang ginsaksi sang katawhan batok kanday Alma kag Amulek. Karon ini ginhimo sa atubang sang puno nga hukom sang duta."},{"vNo":"6 ","txt":"Kag natabo ini, nga si Zisrom naurungan sa mga pulong nga ginpanghambal; kag nakahibalo man sia nahanungod sa kabulag sang mga kaisipan, nga iya ginpatuga sa tunga sang katawhan paagi sa iya mga pulong sang kabutigan; kag ang iya kalag nagsugod nga matublag sa idalom sang isa ka kasayuran sang iya kaugalingon nga sala; huo, nagsugod sia nga malikupan sang mga kasakit sang impiyerno."},{"vNo":"7 ","txt":"Kag natabo ini, nga nagsugod sia sa pagsinggit sa katawhan, nga nagasiling: Yari karon, ako ang may sala, kag ining mga tawo wala’y musing sa atubang sang Dios. Kag nagsugod sia sa pagpakitluoy para sa ila gikan sa sina nga tion pasulong; apang ginpasipalahan nila sia, nga nagasiling: Sinudlan ka man bala sang yawa? Kag ginduplaan nila sia, kag gintabog nila sia gikan sa tunga nila, kag subong man ang tanan sadtong mga nagpalati sa mga pulong nga ginpanghambal nanday Alma kag Amulek; kag ginpanabog nila sila, kag nagsugo sang mga tawo sa pagbato sa ila."},{"vNo":"8 ","txt":"Kag ginpangdakop nila ang ila mga asawa kag mga kabataan sing tingob, kag kon sin-o man ang nagpati ukon natudluan sa pagpati sa pulong sang Dios ila ginpatuman nga idap-ong sila sa kalayo; kag ginpangdala man nila ang ila mga kasulatan nga nagaunod sang balaan nga mga kasulatan, kag ginpangdap-ong man ang mga ini sa kalayo, agud masunog ang mga ini kag maupos sang kalayo."},{"vNo":"9 ","txt":"Kag natabo ini, nga gindakop nila sanday Alma kag Amulek, kag gindala sila sa duog sang pagkamartir, agud masaksihan nila ang kalaglagan sadtong mga nagkalaupos sa kalayo."},{"vNo":"10 ","txt":"Kag sang makita ni Amulek ang mga kasakit sang mga kababayin-an kag mga kabataan nga nagakalaupos sa kalayo, nasakitan man sia; kag nagsiling sia kay Alma: Paano kita makasaksi sining makangilidlis nga talan-awon? Gani iuntay naton ang aton mga kamot, kag gamiton ang gahum sang Dios nga yari sa aton, kag luwason sila gikan sa mga dabdab."},{"vNo":"11 ","txt":"Apang si Alma nagsiling sa iya: Ginapugngan ako sang Espiritu nga kinahanglan gid nga indi ako mag-untay sang akon kamot; kay yari karon ginabaton sila sang Ginuo para sa iya kaugalingon, sa kahimayaan; kag ginatugutan niya nga himuon nila ini nga butang, ukon nga himuon sang katawhan ini nga butang sa ila, suno sa katig-a sang ila mga tagipusuon, agud ang mga paghukom nga iya ipatuman sa ila sa iya kasingkal mahimo nga mangin matarong; kag ang dugo sang inosente magatindog bilang isa ka saksi batok sa ila, kag subong man, magasinggit sing mabaskog batok sa ila sa katapusan nga adlaw."},{"vNo":"12 ","txt":"Karon si Amulek nagsiling kay Alma: Yari karon, ayhan sunugon man nila kita."},{"vNo":"13 ","txt":"Kag si Alma nagsiling: Himuon ini suno sa kabubut-on sang Ginuo. Apang, yari karon, ang aton buluhaton wala pa matapos; gani indi nila kita pagsunugon."},{"vNo":"14 ","txt":"Karon natabo ini, nga sang maupos ang mga lawas sadtong mga ginpangdap-ong sa kalayo, kag subong man ang mga kasulatan nga ginpangdap-ong upod sa ila, ang puno nga hukom sang duta nagpalapit kag nagtindog sa atubang nanday Alma kag Amulek, samtang sila ginagapos; kag gintampa niya sila sang iya kamot sa ila mga pisngi, kag nagsiling sa ila: Pagkatapos sang kon ano nga inyo nakita, magawali pa bala kamo liwat sa sining katawhan, agud idap-ong sila sa isa ka linaw nga kalayo kag asupre?"},{"vNo":"15 ","txt":"Yari karon, nakita ninyo nga wala kamo sing gahum sa pagluwas sadtong mga ginpangdap-ong sa kalayo; ukon wala man sila maluwas sang Dios bisan pa nga yara sila sa inyo pagtuluohan. Kag gintampa sila liwat sang hukom sa ila mga pisngi, kag ginpamangkot: Ano ang inyo masiling para sa inyo mga kaugalingon?"},{"vNo":"16 ","txt":"Karon ini nga hukom nagasunod sa paagi kag pagtuluohan ni Nehor, nga amo ang nagpatay kay Gideon."},{"vNo":"17 ","txt":"Kag natabo ini, nga sanday Alma kag Amulek wala magsabat sa iya; kag gintampa niya sila liwat, kag gintugyan sila sa mga punuan agud ihunong sa bilangguan."},{"vNo":"18 ","txt":"Kag sang mahunong sila sa bilangguan sing tatlo ka adlaw, may nag-abot nga madamo nga mga mananabang, kag mga hukom, kag mga pari, kag mga manunudlo, nga iya sang pagtuluohan ni Nehor; kag nagsulod sila sa bilangguan agud makita sila, kag ginpamangkot nila sila nahanungod sa madamo nga mga pulong; apang wala nila sila pagsabta."},{"vNo":"19 ","txt":"Kag natabo ini, nga ang hukom nagtindog sa ila atubang, kag nagsiling: Ngaa wala ninyo ginasabat ang mga pulong sining katawhan? Wala bala kamo makahibalo nga may gahum ako sa pagtugyan sa inyo sa mga dabdab? Kag ginmanduan niya sila sa paghambal; apang wala sila magsabat sing bisan ano."},{"vNo":"20 ","txt":"Kag natabo ini, nga nagtaliwan sila kag naglalakat sa ila mga hilikuton, apang nagbalalik sila liwat pagkaaga; kag gintampa naman sila liwat sang hukom sa ila mga pisngi. Kag madamo man ang nagpalapit, kag nagtampa sa ila, nga nagasiling: Magatindog pa bala kamo liwat kag maghukom sining katawhan, kag pamatbatan ang amon layi? Kon may inyo sinang dako nga gahum ngaa indi ninyo pagluwason ang inyo mga kaugalingon?"},{"vNo":"21 ","txt":"Kag madamo sang subong sina nga mga butang ang ila ginsiling sa ila, nga nagapabagrot sang ila mga ngipon sa ila, kag nagadupla sa ila, kag nagasiling: Ano bala ang amon mangin dagway kon kami pagahukman?"},{"vNo":"22 ","txt":"Kag madamo sang subong sina nga mga butang, huo, tanan nga sari sang subong sina nga mga butang ang ila ginsiling sa ila; kag subong sang nasiling na ginyaguta nila sila sa sulod sang madamo nga mga inadlaw. Kag gindumili nila ang pagkaon sa ila agud nga sila gutumon, kag tubig agud nga sila uhawon; kag ginkuha man nila gikan sa ila ang ila mga panapton agud nga sila mangin hublas; kag sa amo gingapos sila sa mabakod nga mga lubid, kag ginhunong sa bilangguan."},{"vNo":"23 ","txt":"Kag natabo ini, nga pagkatapos nga nag-antos sila sing amo sini sa sulod sang madamo nga mga inadlaw, (kag sa ika-napulo’g duha nga adlaw yadto, sa ika-napulo nga bulan, sa ika-napulo nga tuig sang pagginahum sang mga hukom sa katawhan ni Nefi) nga ang puno nga hukom sa duta sang Amonihas kag madamo sang ila mga manunudlo kag ila mga mananabang nagsulod sa bilangguan nga sa diin sanday Alma kag Amulek nagapos sang mga lubid."},{"vNo":"24 ","txt":"Kag ang puno nga hukom nagtindog sa ila atubang, kag gintampa sila liwat, kag nagsiling sa ila: Kon yara sa inyo ang gahum sang Dios hilwaya ang inyo mga kaugalingon gikan sa sining mga lubid, kag nian magapati kami nga pagalaglagon sang Ginuo ining katawhan suno sa inyo mga pulong."},{"vNo":"25 ","txt":"Kag natabo ini, nga sila tanan nagpalapit kag gintampa sila, nga nagasiling sang amo man nga mga pulong, bisan tubtob sa katapusan; kag sang ang katapusan nakahambal sa ila ang gahum sang Dios nanginsa ila ni Alma kag ni Amulek, kag nagbangon sila kag nagtindog sa ila mga tiil."},{"vNo":"26 ","txt":"Kag si Alma nagtuaw, nga nagasiling: Daw ano pa kalawig nga magaantos kami sining dako nga mga kapipit-an, O Ginuo? O Ginuo, hatagi kami sing kusog suno sa amon pagtuo nga yara kay Cristo, bisan tuhoy sa pagkahilway. Kag ginbugto nila ang mga lubid nga nagagapos sa ila; kag sang makita ini sang katawhan, nagsugod sila sa pagpalalagyo, kay ang kahadlok sang kalaglagan nag-abot sa ila."},{"vNo":"27 ","txt":"Kag natabo ini, nga sapagkadako sang ila kahadlok sa bagay nga nagkalatumba sila sa duta, kag wala makalab-ot sa gwa nga ganhaan sang bilangguan; kag ang duta nag-uyog sing mabaskog, kag ang mga pader sang bilangguan nagkalawasak, sa bagay nga nagkalarumpag ang mga ini sa duta; kag ang puno nga hukom, kag mga mananabang, kag mga pari, kag mga manunudlo, nga nagtampa kanday Alma kag Amulek, nagkalamatay tungod sang pagkarumpag sini."},{"vNo":"28 ","txt":"Kag sanday Alma kag Amulek naggwa gikan sa bilangguan, kag wala sila masamad; kay ang Ginuo naghatag sa ila sing gahum, suno sa ila pagtuo nga yara kay Cristo. Kag gilayon sila nga nakagwa gikan sa bilangguan; kag nagkalapalos gikan sa ila ang ila mga gapos; kag ang bilangguan nagkalarumpag sa duta, kag ang tagsa ka tawo sa sulod sang mga dingding sini, luwas kanday Alma kag Amulek, nagkalamatay; kag gilayon sila nga naggwa padulong sa dakbanwa."},{"vNo":"29 ","txt":"Karon ang katawhan nga nakabati sang isa ka dako nga kagahod nagkari nga nagadinalagan sing tingob sing pinanong agud mahibal-an ang kabangdanan sini; kag sang makita nila sanday Alma kag Amulek nga nagagwa gikan sa bilangguan, kag ang mga pader sini nagkalarumpag sa duta, nakabatyag sila sang dako nga kahadlok, kag nagpalalagyo gikan sa atubang nanday Alma kag Amulek bisan subong sang isa ka kanding nga nagapalagyo upod sa iya tinday gikan sa duha ka leon; kag subong sang nasiling na nagpalalagyo sila gikan sa atubang nanday Alma kag Amulek."}]}