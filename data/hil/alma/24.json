{"heading":"Ang mga Lamanhon nagsalakay batok sa katawhan sang Dios—Ang mga Anti-Nefi-Lehi nagkasadya kay Cristo kag ginduaw sang mga anghel—Ginpili nila ang mag-antos sang kamatayon sa tigaylo nga pangapinan ang ila mga kaugalingon—Dugang pa nga mga Lamanhon ang nahaylo. Mga 90–77 A.C.","prevAbbr":"alma","prevNo":23,"nextAbbr":"alma","nextNo":25,"chapterTitle":"Alma 24","verses":[{"vNo":"1 ","txt":"Kag natabo ini, nga ang mga Amaleknon kag ang mga Amulonhon kag ang mga Lamanhon nga yara sa duta sang Amulon, kag subong man sa duta sang Helam, kag sa mga yara sa duta sang Jerusalem, kag sa malip-ot nga pulong, sa bug-os nga kadutaan sa palibot, nga wala mahaylo kag wala magdala sa ila mga kaugalingon sang ngalan nga Anti-Nefi-Lehi, ginsugyot sang mga Amaleknon kag sang mga Amulonhon nga magkaakig batok sa ila mga kauturan."},{"vNo":"2 ","txt":"Kag ang ila dumot nangin tuman kadako batok sa ila, bisan tubtob nga nagsugod sila sa pagribok batok sa ila hari, sa bagay nga indi na sila maluyag nga mangin ila pa sia hari; gani, nagkapot sila sang hinganiban batok sa katawhan sang Anti-Nefi-Lehi."},{"vNo":"3 ","txt":"Karon ginhatag sang hari ang ginharian sa iya anak, kag gintawag niya ang iya ngalan nga Anti-Nefi-Lehi."},{"vNo":"4 ","txt":"Kag ang hari namatay sa sinang amo man nga tuig nga ang mga Lamanhon nagsugod sa paghimo sang mga pagpanghanda para sa inaway batok sa katawhan sang Dios."},{"vNo":"5 ","txt":"Karon sang makita nanday Amon kag sang iya mga kauturan kag sang tanan sadtong mga nagtaklad upod sa iya ang mga pagpanghanda sang mga Lamanhon sa pagpamatay sang ila mga kauturan, nagkadto sila sa duta sang Midian, kag didto ginsapol ni Amon ang tanan niya nga mga kauturan; kag gikan didto nagkadto sila sa duta sang Ismael agud mahimo sila nga maghiwat sang isa ka konseho upod kay Lamoni kag subong man sa iya utod nga si Anti-Nefi-Lehi, kon ano ang ila pagahimuon sa pagpangapin sang ila mga kaugalingon batok sa mga Lamanhon."},{"vNo":"6 ","txt":"Karon wala sing bisan isa ka tawo sa tunga sang tanan nga katawhan nga nahaylo sa Ginuo nga maluyag magkapot sang mga hinganiban batok sa ila mga kauturan; indi, indi gani sila bisan maghimo sang kon ano nga pagpanghanda para sa inaway; kag subong man, ang ila hari nagmando sa ila nga indi nila ini dapat himuon."},{"vNo":"7 ","txt":"Karon, amo ini ang mga pulong nga iya ginsiling sa katawhan nahanungod sa amo nga bagay: Ginapasalamatan ko ang akon Dios, pinalangga kong mga kauturan, nga ang aton dako nga Dios sa kaayo nagpadala sining aton mga kauturan, ang mga Nefinhon, sa aton sa pagwali sa aton, kag sa pagpaathag sa aton sang mga tradisyon sang aton malaut nga mga katigulangan."},{"vNo":"8 ","txt":"Kag yari karon, ginapasalamatan ko ang akon dako nga Dios nga ginhatagan niya kita sang isa ka bahin sang iya Espiritu sa pagpahumok sang aton mga tagipusuon, nga nabuksan naton ang isa ka mainabyanon nga kaangtanan upod sa sining mga kauturan, ang mga Nefinhon."},{"vNo":"9 ","txt":"Kag yari karon, ginapasalamatan ko man ang akon Dios, nga paagi sa pagbukas sining kaangtanan naathagan naton ang aton mga sala, kag sang madamo nga mga pagpamatay nga aton nahimo."},{"vNo":"10 ","txt":"Kag ginapasalamatan ko man ang akon Dios, huo, ang akon dako nga Dios, nga gintugutan niya kita nga mahimo naton nga mahinulsulan ining mga butang, kag subong man ginpatawad kita sadtong aton madamo nga mga sala kag mga pagpamatay nga aton nahimo, kag ginkakas ang kabasulanan gikan sa aton mga tagipusuon, paagi sa mga merito sang iya Anak."},{"vNo":"11 ","txt":"Kag karon tan-awa, mga kauturan ko, sanglit nangin amo lamang ini ang aton mahimo (sanglit kita ang nangin labing nagtalalang sa tanan nga tawo) sa paghinulsol sang tanan naton nga mga sala kag sang madamo nga mga pagpamatay nga aton nahimo, kag sa pagbuyok sa Dios sa pagkakas sang mga ini gikan sa aton mga tagipusuon, kay amo lamang ini ang aton mahimo sa paghinulsol sing igo sa atubang sang Dios agud makakas niya ang aton mantsa—"},{"vNo":"12 ","txt":"Karon, labing pinalangga kong mga kauturan, sanglit ginkakas na sang Dios ang aton mga mantsa, kag ang aton mga espada nangin maidlak, nian indi na naton pagmantsahan pa ang aton mga espada sang dugo sang aton mga kauturan."},{"vNo":"13 ","txt":"Yari karon, ginasiling ko sa inyo, Indi, huptan naton ang aton mga espada agud nga indi mamantsahan ang mga ini sang dugo sang aton mga kauturan; kay basi, kon aton mantsahan liwat ang aton mga espada indi na mahugasan ang mga ini nga mag-idlak paagi sa dugo sang Anak sang aton dako nga Dios, nga igapaagay para sa pagpasag-uli sang aton mga sala."},{"vNo":"14 ","txt":"Kag ang dako nga Dios nangin maluluy-on sa aton, kag ginpahibalo ining mga butang sa aton agud nga indi kita mawala; kag subong man, ginpahibalo na niya nga daan sa aton ining mga butang, sanglit palangga niya ang aton mga kalag subong sang iya pagpalangga sa aton mga anak; gani, sa iya kaluoy ginduaw niya kita paagi sa iya mga anghel, agud ang plano sang kaluwasan mahimo nga mapahibalo sa aton subong man sa palaabuton nga mga kaliwatan."},{"vNo":"15 ","txt":"O, daw ano kamaluluy-on sang aton Dios! Kag karon, tan-awa, sanglit amo lamang ini ang aton mahimo sa pagkakas sang aton mga mantsa gikan sa aton, kag ang aton mga espada nahimo nga maidlak, taguon naton ang mga ini palayo agud nga matipigan ang mga ini nga maidlak, bilang isa ka panaksihon sa aton Dios sa katapusan nga adlaw, ukon sa adlaw nga pagadalhon kita sa pagtindog sa iya atubang agud hukman, nga wala naton mamantsahi ang aton mga espada sa dugo sang aton mga kauturan sugod sang pagpaambit niya sang iya pulong sa aton kag naghimo sa aton nga matinlo paagi sa sini."},{"vNo":"16 ","txt":"Kag karon, mga kauturan ko, kon ang aton mga kauturan magatinguha sa pagpamatay sa aton, yari karon, taguon naton palayo ang aton mga espada, huo, bisan pa nga ilubong naton ang mga ini sing madalom sa duta, agud matipigan ang mga ini nga maidlak, bilang isa ka panaksihon nga wala gid naton paggamita ang mga ini, sa katapusan nga adlaw; kag kon pamatyon kita sang aton mga kauturan, yari karon, magakadto kita sa aton Dios kag maluwas."},{"vNo":"17 ","txt":"Kag karon natabo ini, nga sang makatapos ang hari sining mga hambalanon, kag ang tanan nga katawhan nagatililipon sing tingob, ginpanguha nila ang ila mga espada, kag ang tanan nga mga hinganiban nga gingamit para sa pagpaagay sang dugo sang tawo, kag ginpanglubong nila ang mga ini sing madalom sa duta."},{"vNo":"18 ","txt":"Kag ini ila ginhimo, ini nga sa ila panan-aw isa ka panaksihon sa Dios, kag subong man sa mga tawo, nga indi gid sila maggamit liwat sang mga hinganiban sa pagpaagay sang dugo sang tawo; kag ini ila ginhimo, nga nagapamatuod kag nagapakighisugot sa Dios, nga sa tigaylo nga magpaagay sang dugo sang ila mga kauturan itugyan nila ang ila mga kabuhi; kag sa tigaylo nga magkuha sa isa ka utod ihatag nila sa iya; kag sa tigaylo nga maghinguyang sang ila mga inadlaw sa katamaron magapangabudlay sila sing mapisanon paagi sa ila mga kamot."},{"vNo":"19 ","txt":"Kag sa sini makita naton nga, sang madala ang mga Lamanhon sa pagpati kag sa kasayuran sang kamatuoran, malig-on sila, kag magaantos bisan tubtob sa kamatayon sa tigaylo nga maghimo sang sala; kag sa sini makita naton nga ginpanglubong nila ang ila mga hinganiban sang paghidaet, ukon ginpanglubong nila ang mga hinganiban sa inaway, para sa paghidaet."},{"vNo":"20 ","txt":"Kag natabo ini, nga ang ila mga kauturan, ang mga Lamanhon, naghimo sang mga pagpanghanda para sa inaway, kag nagtaklad sa duta sang Nefi para sa katuyuan sang pagpatay sang hari, kag sa pagbutang sang lain sa tal-os niya, kag pagpapas man sang katawhan sang Anti-Nefi-Lehi gikan sa kadutaan."},{"vNo":"21 ","txt":"Karon sang makita sang katawhan nga nagapadulong sila batok sa ila nagguluwa sila sa pagsugata sa ila, kag naghalaplak sang ila mga kaugalingon sa ila atubang sa duta, kag nagsugod sa pagtawag sang ngalan sang Ginuo; kag subong sang nasiling na yara sila sa amo nga hagyo sang magsugod ang mga Lamanhon sa pagdamhag sa ila, kag nagsugod sa pagpamatay sa ila paagi sa espada."},{"vNo":"22 ","txt":"Kag sa amo nga paagi nga wala sing nasugat-an nga pagbato, ginpamatay nila ang isa ka libo kag lima sa ila; kag nahibal-an naton nga bulahan sila, kay nagtaliwan sila sa pagpuyo upod sa ila Dios."},{"vNo":"23 ","txt":"Karon sang makita sang mga Lamanhon nga ang ila mga kauturan indi magpalagyo gikan sa espada, ukon indi man sila maglihay sa tuo nayon ukon sa wala, kundi nga magahigda sila kag mamatay, kag nagdayaw sa Dios bisan sa hitabo mismo sang pagkamatay sa idalom sang espada—"},{"vNo":"24 ","txt":"Karon sang makita ini sang mga Lamanhon nagpaiway sila gikan sa pagpamatay sa ila; kag may madamo nga ang ila mga tagipusuon naghalabok sa sulod nila para sadtong ila mga kauturan nga nagkalamatay sa idalom sang espada, kay naghinulsol sila sang mga butang nga ila nahimo."},{"vNo":"25 ","txt":"Kag natabo ini, nga ginpanghaboy nila ang ila mga hinganiban sa inaway, kag indi na sila maluyag nga kuhaon pa ang mga ini liwat, kay nasakitan sila tungod sang mga pagpamatay nga ila nahimo; kag naghiligda sila bisan subong sang ila mga kauturan, nga nagasandig sa mga kaluoy sadtong kon kay sin-o mga hinganiban ang ginbayaw sa pagpatay sa ila."},{"vNo":"26 ","txt":"Kag natabo ini, nga ang katawhan sang Dios ginbuylogan sa sina nga adlaw sang kapin pa sa kadamuon sang nagkalamatay; kag yadtong mga nagkalamatay mga matarong nga katawhan, gani wala kita sing kabangdanan sa pagduhaduha kundi nga sila naluwas."},{"vNo":"27 ","txt":"Kag wala sing malaut nga tawo nga namatay sa tunga nila; apang may kapin sa isa ka libo nga nadala sa ihibalo nahanungod sa kamatuoran; gani makita naton nga ang Ginuo nagahikot sa madamo nga mga paagi tuhoy sa kaluwasan sang iya katawhan."},{"vNo":"28 ","txt":"Karon ang pinakadako nga kadamuon sadtong mga Lamanhon nga nagpamatay sang sapagkadamo sang ila mga kauturan amo ang mga Amaleknon kag mga Amulonhon, ang pinakadako nga kadamuon sa ila mga nagasunod sa paagi sang mga Nehor."},{"vNo":"29 ","txt":"Karon, sa tunga sadtong mga nagbuylog sa katawhan sang Ginuo, wala sing isa nga mga Amaleknon ukon mga Amulonhon, ukon mga nagasunod sa paagi ni Nehor, kundi nga sila amo ang tunay nga mga kaanakan nanday Laman kag Lemuel."},{"vNo":"30 ","txt":"Kag sa sini maathag naton nga makita, nga pagkatapos nga ang isa ka katawhan kis-a nga nasanagan sang Espiritu sang Dios, kag nakaangkon sang dako nga ihibalo sang mga butang nga mahiangot sa pagkamatarong, kag nian nahulog sa sala kag kalapasan, labi sila nga nangin matig-a, kag sa amo ang ila kahimtangan mangin mas malaut pa sangsa kon wala gid sila makahibalo sining mga butang."}]}