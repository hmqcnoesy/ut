{"heading":"Si Ammoron kag si Moroni nag-ayuay para sa pagbayluhanay sang mga bihag—Ginpangayo ni Moroni nga ang mga Lamanhon maghalin kag mag-untat sang ila nagapamatay nga mga pagpanalakay—Ginpangayo ni Ammoron nga ibutang paidalom sang mga Nefinhon ang ila mga hinganiban kag mangin sakop sang mga Lamanhon. Mga 63 A.C.","prevAbbr":"alma","prevNo":53,"nextAbbr":"alma","nextNo":55,"chapterTitle":"Alma 54","verses":[{"vNo":"1 ","txt":"Kag karon natabo ini, sa pagsugod sang ika-kaduhaan kag siyam nga tuig sang mga hukom, nga si Ammoron nagpasugo kay Moroni nga nagapangabay nga magpakigbaylo sia sang mga bihag."},{"vNo":"2 ","txt":"Kag natabo ini, nga si Moroni nagbatyag sa pagkasadya sing tuman sa sini nga pangabay, kay luyag niya ang mga panigana para sa panakdag sa mga bihag nga mga Lamanhon para sa panakdag sang iya kaugalingon nga katawhan; kag luyag man niya ang iya kaugalingon nga katawhan para sa pagpabakod sang iya kasuldadohan."},{"vNo":"3 ","txt":"Karon ang mga Lamanhon nakadakop sang madamo nga mga kababayin-an kag mga kabataan, kag wala sing isa ka babayi ukon isa ka bata sa tunga sang tanan nga mga bihag ni Moroni, ukon sang mga bihag nga gindala ni Moroni; gani si Moroni namat-od sa isa ka pagpaniplang agud makaangkon sang kon ano kadamo nga mga bihag nga mga Nefinhon gikan sa mga Lamanhon tubtob sa mahimo."},{"vNo":"4 ","txt":"Gani nagsulat sia sang isa ka sulat, kag ginpadala ini sa alagad ni Ammoron, ang amo man nga nagdala sang isa ka sulat kay Moroni. Karon amo ini ang mga pulong nga iya ginsulat kay Ammoron, nga nagasiling:"},{"vNo":"5 ","txt":"Yari karon, Ammoron, nagsulat ako sa imo medyo nahanungod sa sining inaway nga inyo ginsugdan batok sa akon katawhan, ukon sa labing sibo ginsugdan sang imo utod batok sa ila, kag nga kamo nakapamat-od gihapon sa pagpadayon pagkatapos sang iya kamatayon."},{"vNo":"6 ","txt":"Yari karon, luyag ko ikaw sugiran sing pila ka bagay nahanungod sa hustisya sang Dios, kag sang espada sang iya makagagahum nga kasingkal, nga nagabitay sa imo ibabaw luwas kon ikaw magahinulsol kag paisulon ang imo mga kasuldadohan pabalik sa inyo kaugalingon nga kadutaan, ukon sa duta nga inyo mga ginapuy-an, nga amo ang duta sang Nefi."},{"vNo":"7 ","txt":"Huo, luyag ko ikaw sugiran sining mga butang kon masarangan mo ang magpamati sa mga ini; huo, luyag ko ikaw sugiran nahanungod sinang makahaladlok nga impiyerno nga nagahulat sa pagbaton sinang mga manugpatay-tawo nga subong sa imo kag sa imo utod sadto, luwas nga kamo magahinulsol kag untatan ang imo nagapamatay nga mga katuyuan, kag magbalik upod sa imo mga kasuldadohan sa inyo kaugalingon nga mga kadutaan."},{"vNo":"8 ","txt":"Apang subong nga kis-a inyo ginsikway ining mga butang, kag nakig-away batok sa katawhan sang Ginuo, sa amo man mapaabot ko nga himuon ini ninyo liwat."},{"vNo":"9 ","txt":"Kag karon tan-awa, nakahanda kami sa pagbaton sa inyo; kag subong man, luwas nga imo untatan ang imo mga katuyuan, yari karon, inyo ipatupa ang kasingkal sinang Dios nga inyo ginsikway sa inyo, bisan tubtob sa inyo lubos nga kalaglagan."},{"vNo":"10 ","txt":"Apang samtang nagakabuhi ang Ginuo, ang amon mga kasuldadohan magasalakay sa inyo luwas nga kamo maghalin, kag pagaduawon kamo sa indi madugay sang kamatayon, kay bawion namon ang amon mga dakbanwa kag ang amon mga kadutaan; kag subong man, padayunon namon ang amon relihiyon kag ang kawsa sang amon Dios."},{"vNo":"11 ","txt":"Apang yari karon, sa banta ko nga nagahambal ako sa imo nahanungod sining mga butang sing wala’y kapuslanan; ukon sa banta ko nga isa ikaw ka anak sang impiyerno; gani tapuson ko ang akon sulat paagi sa paghambal sa imo nga indi ako makigbaylo sing mga bihag, luwas nga ini sa mga kondisyon nga ihatag mo ang isa ka lalaki kag ang iya asawa kag ang iya mga anak, para sa isa ka bihag; kon mag-amo sini nga inyo ini himuon, makigbaylo ako."},{"vNo":"12 ","txt":"Kag yari karon, kon indi ninyo ini paghimuon, magasalakay ako batok sa inyo upod ang akon mga kasuldadohan; huo, bisan pa nga pagapanangkapan ko ang akon mga kababayin-an kag ang akon mga kabataan, kag magasalakay ako batok sa inyo, kag sundon ko kamo bisan tubtob sa inyo kaugalingon nga duta, nga amo ang duta nga una namon nga ginpanubli; kag subong man, ini mangin dugo sa dugo, huo, kabuhi sa kabuhi; kag magapakig-away ako sa inyo bisan tubtob nga kamo mapapas gikan sa kadaygan sang duta."},{"vNo":"13 ","txt":"Yari karon, yara ako sa akon kaakig, kag subong man ang akon katawhan; naghangad kamo sa pagpamatay sa amon, kag kami naghangad lamang sa pagpangapin sang amon mga kaugalingon. Apang yari karon, kon nagahangad kamo sa pagpapas sa amon labaw pa nga magahangad kami sa pagpapas sa inyo; kag subong man, tinguhaon namon nga makuha ang amon duta, ang duta nga amon una nga ginpanubli."},{"vNo":"14 ","txt":"Karon ginatapos ko ang akon sulat. Ako si Moroni; Ako ang tagpanguna sang katawhan sang mga Nefinhon."},{"vNo":"15 ","txt":"Karon natabo ini, nga si Ammoron, sang mabaton niya ini nga sulat, naakig; kag nagsulat sia sing isa pa ka sulat kay Moroni, kag amo ini ang mga pulong nga iya ginsulat, nga nagasiling:"},{"vNo":"16 ","txt":"Ako si Ammoron, ang hari sang mga Lamanhon; ako ang utod ni Amalikia nga inyo ginpatay. Yari karon, itimalos ko ang iya dugo sa inyo, kag subong man, magasalakay ako sa inyo upod ang akon mga kasuldadohan kay wala ako mahadlok sang imo mga pamahog."},{"vNo":"17 ","txt":"Kay yari karon, ginhimuan sang inyo mga katigulangan sing indi matarong ang ila mga kauturan, sa bagay nga gin-agawan nila sila sang ila kinamatarong sa pagdumala samtang nga sila ang may kinamatarong sa mga ini."},{"vNo":"18 ","txt":"Kag karon tan-awa, kon inyo ibutang paidalom ang inyo mga hinganiban, kag ipaidalom ang inyo mga kaugalingon agud dumalahan sadtong may kinamatarong sa mga ini, nian isugo ko sa akon katawhan nga ibutang nila paidalom ang ila mga hinganiban kag indi na magpakig-away pa."},{"vNo":"19 ","txt":"Yari karon, nagpusnga ka sang madamo nga mga pamahog batok sa akon kag sa akon katawhan; apang yari karon, wala kami mahadlok sang imo mga pamahog."},{"vNo":"20 ","txt":"Wala’y sapayan sini, itugot ko nga magbayluhanay sang mga bihag suno sa imo ginapangayo, sing malipayon, agud makinutan ko ang akon pagkaon para sa akon mga tawo sa inaway; kag magapadayon kami sang isa ka inaway nga mangin wala’y katapusan, diin man sa pagpapaidalom sang mga Nefinhon sa amon pagbulut-an ukon sa ila wala’y katapusan nga pagkapapas."},{"vNo":"21 ","txt":"Kag nahanungod sinang Dios nga imo ginasiling nga amon ginsikway, yari karon, wala kami makakilala sina nga persona; ukon kamo wala man; apang kon amo ugaling man nga may isa ka subong sina nga persona, wala kami makahibalo kon sia bala ang naghimo sa amon kag subong man sa inyo."},{"vNo":"22 ","txt":"Kag kon ugaling man nga may isa ka yawa kag isa ka impiyerno, yari karon indi ka ayhan niya pag-ipadala didto sa pagpuyo upod sa akon utod nga imo ginpatay, nga imo ginapalahid-lahid nga sia nagkadto sa amo sina nga duog? Apang yari karon ining mga butang wala sing kabilinggan."},{"vNo":"23 ","txt":"Ako si Ammoron, kag isa ka kaliwat ni Zoram, nga ginpilit sang inyo mga katigulangan kag gindala pa-gwa sa Jerusalem."},{"vNo":"24 ","txt":"Kag tan-awa karon, ako isa ka masupog nga Lamanhon; yari karon, ini nga inaway ginsugdan sa pagtimalos sang ila mga ginhimo nga malain, kag sa pagpapabilin kag maangkon ang ila mga kinamatarong sa pagdumala; kag ginatapos ko ang akon sulat kay Moroni."}]}