{"heading":"Ang ulubasan sang Ginuo (Israel) mangin mamingaw, kag ang iya katawhan magalinapta—Ang mga kasubo magaabot sa ila sa ila kahimtangan sang pagtalikod sa pagtuo kag paglinapta—Ang Ginuo magabayaw sang isa ka hayahay kag magatipon sang Israel—Ipaanggid sa Isaias 5. Mga 559–545 A.C.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nefi 15","verses":[{"vNo":"1 ","txt":"Kag nian magaamba ako sa akon pinalangga sang isa ka ambahanon sang akon pinalangga, nahanungod sang iya ulubasan. Ang akon pinalangga may isa ka ulubasan sa isa ka tuman kamapatubason nga bakulod."},{"vNo":"2 ","txt":"Kag ginkutkutan niya ini, kag ginpanguhaan ini sing mga bato, kag gintamnan ini sing labing hamili nga ubas, kag ginpatindugan sang isa ka tore sa tunga sini, kag ginhimuan man sang linasan sang ubas sa sulod sini; kag nagpaabot sia nga magadala ini sing mga ubas, kag nagdala ini sing mga ubas nga talunon."},{"vNo":"3 ","txt":"Kag karon, O mga pumoluyo sang Jerusalem, kag mga tawo sang Juda, maghukom, ginaampo ko sa inyo, sa tunga nakon kag sang akon ulubasan."},{"vNo":"4 ","txt":"Ano pa ayhan ang dapat mahimo sa akon ulubasan nga wala ko pa mahimo sa sini? Gani sang magpaabot ako nga magadala ini sing mga ubas nagdala ini sing mga ubas nga talunon."},{"vNo":"5 ","txt":"Kag karon, tan-awa; sugiran ko kamo kon ano ang akon himuon sa akon ulubasan—Kuhaan ko ini sing habong, kag halbon ini; kag akon rumpagon ang kuta sini, kag ini tasakon;"},{"vNo":"6 ","txt":"Kag papason ko ini; indi ini pagpanapsan ukon pagsadulan; kundi tuboan sing mga sampinit kag mga talungon; suguon ko man ang mga gal-om nga indi sila mag-ulan sa sini."},{"vNo":"7 ","txt":"Kay ang ulubasan sang Ginuo sang mga Kasuldadohan amo ang panimalay sang Israel, kag ang mga tawo sang Juda iya tanom nga matahum; kag nagpaabot sia sang katarungan, kag yari karon, pagpigos; sang pagkamatarong, apang yari karon, paghibi."},{"vNo":"8 ","txt":"Kailo sa ila nga nagasugpon sing balay sa balay, tubtob nga wala na sing duog, agud nga mapahamtang nila ang ila kaugalingon nga isa lamang sa tunga sang duta!"},{"vNo":"9 ","txt":"Sa akon igdulungog, nagsiling ang Ginuo sang mga Kasuldadohan, sa pagkamatuod madamo nga mga balay ang magamingaw, kag dalagko kag matahum nga mga dakbanwa ang madulaan sing pumoluyo."},{"vNo":"10 ","txt":"Huo, napulo ka acre nga ulubasan magapatubas sing isa ka bat, kag ang isa ka homer nga binhi magapatubas sing isa ka efa."},{"vNo":"11 ","txt":"Kailo sa ila nga magabangon sing aga pa, agud nga makasunod sila sa masingkal nga ilimnon, nga nagapadayon tubtob sa gab-i, kag mapainit sila sang alak!"},{"vNo":"12 ","txt":"Kag ang arpa, kag ang biola, ang pandereta, kag lantoy, kag alak yara sa ila mga piyesta; apang wala nila ginasapak ang buluhaton sang Ginuo, kag wala nila ginapatugsilingi ang pagpanghikot sang iya mga kamot."},{"vNo":"13 ","txt":"Gani, ang akon katawhan nasulod sa pagkabihag, sanglit wala sila sing ihibalo; kag ang ila dungganon nga mga tawo ginagutom, kag ang ila kadam-an nagakigas sa kauhaw."},{"vNo":"14 ","txt":"Gani ang impiyerno nagpasangkad sang iya kaugalingon, kag nagnganga sang iya baba nga wala sing takos; kag ang ila himaya, kag ang ila kadam-an, kag ang ila kadayawan, kag sia nga nagakasadya, magapanaog sa sini."},{"vNo":"15 ","txt":"Kag ang kubos nga tawo payaubon, kag ang gamhanan nga tawo pakaubson, kag ang mga mata sang matinaas-taason pakaubson."},{"vNo":"16 ","txt":"Apang ang Ginuo sang mga Kasuldadohan pakataason sa katarungan, kag ang Dios nga balaan pakabalaanon sa pagkamatarong."},{"vNo":"17 ","txt":"Nian ang mga karnero magahalab suno sa ila kinaandan nga paagi, kag ang nalaglag nga mga duog sang mga matambok pagakaunon sang mga pangayaw."},{"vNo":"18 ","txt":"Kailo sa ila nga nagaguyod sang kalautan sa mga kalat sang pagkawala’y pulos, kag ang sala subong sang sa gikos sang karo;"},{"vNo":"19 ","txt":"Nga nagasiling: Padasiga sia, padalia ang iya buluhaton, agud nga makita namon ini; kag papalapita ang laygay sang Balaan sang Israel kag pakaria, agud nga mahibal-an namon ini."},{"vNo":"20 ","txt":"Kailo sa ila nga nagatawag sang malain nga maayo, kag maayo nga malain, nga nagailis sang kadudulman nga kapawa, kag kapawa nga kadudulman, nga nagailis sang mapait nga matam-is, kag matam-is nga mapait!"},{"vNo":"21 ","txt":"Kailo sa mga maalam sa ila kaugalingon nga mga mata kag mahinalungon sa ila kaugalingon nga panulok!"},{"vNo":"22 ","txt":"Kailo sa mga gamhanan sa pag-inom sang alak, kag sa mga tawo nga makusog sa pagsimbog sang masingkal nga ilimnon;"},{"vNo":"23 ","txt":"Nga nagapakatarong sang malaut tungod sang hamham, kag nagakuha sang pagkamatarong sang matarong gikan sa iya!"},{"vNo":"24 ","txt":"Gani, subong sang kalayo nga nagalamon sang ginaraban, kag sang dabdab nga nagatupok sang labhang, ang ila gamot mangin pagkadunot, kag ang ila mga bulak magapaibabaw subong sang yab-ok; kay ila ginsikway ang layi sang Ginuo sang mga Kasuldadohan, kag gintamay ang pulong sang Balaan sang Israel."},{"vNo":"25 ","txt":"Gani, ang kaakig sang Ginuo nagadabdab batok sa iya katawhan, kag iya gin-untay ang iya kamot batok sa ila, kag ginsilutan sila; kag ang mga kabakuloran nag-uyog, kag ang ila mga bangkay naglinapta sa tunga sang mga dalanon. Sa pihak sini tanan ang iya kaakig wala magpuas, kundi nga ang iya kamot nauntay pa gihapon."},{"vNo":"26 ","txt":"Kag magabayaw sia sing hayahay sa mga pungsod gikan sa malayo, kag magapanitsit sa ila gikan sa mga ukbong sang duta; kag yari karon, magakari sila nga may kadasig sing madali; wala sing lapyuon ukon makasandad sa ila."},{"vNo":"27 ","txt":"Wala sing tuyhon ukon matulog; ukon mahubad ang wagkos sang ila mga hawak, ukon mabugto ang higot sang ila mga hapin sa tiil;"},{"vNo":"28 ","txt":"Nga ang ila mga baslay mangin mataliwis, kag ang ila mga pana nabingat, kag ang mga kuko sang ila mga kabayo mangin subong sang santikan, kag ang ila mga ruyda subong sang buhawi, ang ila pagngurob subong sang leon."},{"vNo":"29 ","txt":"Magangurob sila subong sang mga tutoy nga leon; huo, magangurob sila, kag magadakop sang tulukbon, kag magadala sini palayo sing malig-on, kag wala gid sing magaluwas."},{"vNo":"30 ","txt":"Kag sa sina nga adlaw magangurob sila batok sa ila subong sang paghuganas sang dagat; kag kon magtulok sila sa duta, yari karon, kadudulman kag kasulub-on, kag ang kapawa magadulom sa kalangitan sini."}]}