{"heading":"Nakita ni Isaias ang templo sa ulihing mga adlaw, ang pagtipon sang Israel, kag ang paghukom kag paghidaet sa sulod sang milenya—Ang mga bugalon kag mga malaut paubson sa Ika-duha nga Pagkari—Ipaanggid sa Isaias 2. Mga 559–545 A.C.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2 Nefi 12","verses":[{"vNo":"1 ","txt":"Ang pulong nga nakita ni Isaias nga anak ni Amoz, nahanungod sa Juda kag Jerusalem:"},{"vNo":"2 ","txt":"Kag matabo ini, sa ulihing mga adlaw, kon ang bukid sang balay sang Ginuo pagatukuron sa putok-putokan sang mga kabukiran, kag pakataason sa ibabaw sang mga kabakuloran, kag ang tanan nga mga pungsod magadugok sa sini."},{"vNo":"3 ","txt":"Kag madamo nga katawhan ang magakadto kag magasiling, Kari kamo, kag magataklad kita sa bukid sang Ginuo, sa balay sang Dios ni Jacob; kag tudluan niya kita sang iya mga dalanon, kag magalakat kita sa iya mga banas; kay gikan sa Sion magagwa ang layi, kag ang pulong sang Ginuo gikan sa Jerusalem."},{"vNo":"4 ","txt":"Kag magahukom sia sa tunga sang mga pungsod, kag magahusay sang madamo nga katawhan: kag ang ila mga espada pagasalsalon nila nga mangin punta sang mga arado, kag ang ila mga bangkaw nga mangin mga garab nga inughagbas—ang pungsod indi magbayaw sang espada batok sa pungsod ukon magatuon pa sila sang inaway."},{"vNo":"5 ","txt":"O panimalay ni Jacob, magkari kamo kag maglakat kita sa kapawa sang Ginuo; huo, magkari, kay kamo tanan nagtalang, ang tagsa ka tawo sa iya malaut nga mga dalanon."},{"vNo":"6 ","txt":"Gani, O Ginuo, ginpatumbayaan mo ang imo katawhan, ang panimalay ni Jacob, tungod kay napuno sila sang mga pamatasan gikan sa sidlangan, kag nagapamati sa mga manugpakot pareho sang mga Filistinhon, kag ginalipay nila ang ila mga kaugalingon sa mga anak sang mga dumoluong."},{"vNo":"7 ","txt":"Ang ila man duta puno sang pilak kag bulawan, kag wala’y katapusan sa ila mga bahandi; ang ila duta puno man sang mga kabayo, kag wala sing katapusan sa ila mga karusa."},{"vNo":"8 ","txt":"Ang ila duta puno man sang mga dios-dios; ginasimba nila ang buhat sang ila kaugalingon nga mga kamot, nga inang ang ila kaugalingon nga mga tudlo ang naghimo."},{"vNo":"9 ","txt":"Kag ang kubos nga tawo wala nagayaub, kag ang dako nga tawo wala nagapaubos sang iya kaugalingon, gani, indi sia pagpatawara."},{"vNo":"10 ","txt":"O kamong mga malaut, magsulod kamo sa bato, kag magpanago kamo sa yab-ok, kay ang kahadlok sang Ginuo kag ang himaya sang iya kamahalan magabunal sa inyo."},{"vNo":"11 ","txt":"Kag matabo ini, nga ang matinaas-taason nga mga panulok sang tawo paubson, kag ang pagkamalabi-labihon sang mga tawo payaubon, kag ang Ginuo lamang ang pakataason sa sina nga adlaw."},{"vNo":"12 ","txt":"Kay ang adlaw sang Ginuo sang mga Kasuldadohan magaabot sa indi madugay sa tanan nga mga kapungsuran, huo, sa tanan; huo, sa bugalon kag matinaas-taason, kag sa tanan nga naghalabok, kag paubson sia."},{"vNo":"13 ","txt":"Kag subong man, ang adlaw sang Ginuo magaabot sa tanan nga mga cedro sang Libano, kay mataas kag malanyog ang mga ini; kag sa tanan nga mga terebinto sang Basan;"},{"vNo":"14 ","txt":"Kag sa tanan nga mataas nga mga kabukiran, kag sa tanan nga mga kabakuloran, kag sa tanan nga mga kapungsuran nga matinaas-taason, kag sa tanan nga katawhan;"},{"vNo":"15 ","txt":"Kag sa tagsa ka mataas nga tore, kag sa tagsa ka kuta nga napamakuran;"},{"vNo":"16 ","txt":"Kag sa tanan nga mga sakayan-dagat sang dagat, kag sa tanan nga mga sakayan sang Tarsis, kag sa tanan nga matahum nga talan-awon."},{"vNo":"17 ","txt":"Kag ang pagkamatinaas-taason sang tawo payaubon, kag ang pagkamalabi-labihon sang mga tawo paubson; kag ang Ginuo lamang ang pakataason sa sina nga adlaw."},{"vNo":"18 ","txt":"Kag ang mga dios-dios pagadulaon sing lubos."},{"vNo":"19 ","txt":"Kag magakadto sila sa mga guab sang mga bato, kag sa mga gikab sang duta, kay ang kahadlok sa Ginuo magaabot sa ila kag ang himaya sang iya kamahalan magabunal sa ila, kon magtindog sia sa pag-uyog sing mabaskog sang duta."},{"vNo":"20 ","txt":"Sa sina nga adlaw ihaboy sang tawo ang iya mga dios-dios nga pilak, kag ang iya mga dios-dios nga bulawan, nga iya ginhimo para sa iya kaugalingon nga simbahon, sa mga topo kag mga kabog;"},{"vNo":"21 ","txt":"Sa pagkadto sa mga litik sang mga bato, kag sa mga ibabaw sang magisrang nga mga bato, kay ang kahadlok sa Ginuo magaabot sa ila kag ang kamahalan sang iya himaya magabunal sa ila, kon magtindog sia sa pag-uyog sing mabaskog sang duta."},{"vNo":"22 ","txt":"Bayai ninyo ang tawo, nga ang iya ginhawa yara sa iya mga ilong; kay ano bala ang iya kabilinggan nga pagahatagan sia sing pagtamod?"}]}