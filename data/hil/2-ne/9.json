{"heading":"Ang mga Judio pagatipunon sa tanan nila nga mga duta sang panaad—Ang Pagpasag-uli nagagawad sang tawo gikan sa Pagkapukan—Ang mga lawas sang mga minatay magagwa gikan sa lulubngan, kag ang ila mga espiritu gikan sa impiyerno kag gikan sa paraiso—Pagahukman sila—Ang Pagpasag-uli nagaluwas gikan sa kamatayon, impiyerno, sa yawa, kag nagapadayon nga pagpaantos—Ang mga matarong pagaluwason sa ginharian sang Dios—Mga silot sa mga sala ginapahamtang—Ang Balaan sang Israel amo ang manugbantay sang gawang. Mga 559–545 A.C.","prevAbbr":"2-ne","prevNo":8,"nextAbbr":"2-ne","nextNo":10,"chapterTitle":"2 Nefi 9","verses":[{"vNo":"1 ","txt":"Kag karon, pinalangga kong mga kauturan, ginbasa ko ining mga butang agud nga inyo mahibal-an ang nahanungod sa mga kasugtanan sang Ginuo nga iya ginpakighisugot sa bug-os nga panimalay sang Israel—"},{"vNo":"2 ","txt":"Nga naghambal sia sa mga Judio, paagi sa baba sang iya balaan nga mga manalagna, bisan gikan pa sa ginsuguran padalayday, sa dayon kag sa dayon, tubtob mag-abot ang tion nga mapanumbalik sila sa matuod nga simbahan kag panong sang Dios; kon san-o sila pagatipunon pauli sa mga duta nga ila palanublion, kag mapahamtang sa tanan nila nga mga duta sang panaad."},{"vNo":"3 ","txt":"Yari karon, pinalangga kong mga kauturan, ginahambal ko sa inyo ining mga butang agud nga kamo magkasadya, kag ibayaw ang inyo mga ulo sa wala’y katubtuban, tungod sang mga bugay nga igahatag sang Ginuong Dios sa inyo mga anak."},{"vNo":"4 ","txt":"Kay nahibal-an ko nga nagpangusisa kamo sing dako, ang madamo sa inyo, nga mahibal-an ang mga butang nga magaabot; gani nahibal-an ko nga inyo nahibal-an nga ang aton unod kinahanglan gid nga maghagas kag mamatay; wala’y sapayan sini, sa aton mga lawas makita naton ang Dios."},{"vNo":"5 ","txt":"Huo, nahibal-an ko nga inyo nahibal-an nga sa lawas ipakita niya ang iya kaugalingon sa ila nga didto sa Jerusalem, nga sa diin kita naghalin; kay ginakinahanglan nga mangin amo sini sa tunga nila; kay namat-od ang dako nga Tagtuga nga iya gintugot ang iya kaugalingon nga mangin sakop sang tawo sa unod, kag magpakamatay para sa tanan nga mga tawo, agud nga ang tanan nga mga tawo mangin sakop niya."},{"vNo":"6 ","txt":"Kay subong nga ang kamatayon nag-abot sa tanan nga mga tawo, sa pagtuman sang maluluy-on nga plano sang dako nga Tagtuga, may ginakinahanglan gid nga isa ka gahum sang pagkabanhaw, kag ang pagkabanhaw ginakinahanglan gid nga mag-abot sa tawo tungod sang pagkapukan; kag ang pagkapukan nag-abot tungod sang paglapas; kag sanglit ang tawo nangin malapason ginsikway sila sa nahamtangan sang Ginuo."},{"vNo":"7 ","txt":"Gani, kinahanglan gid nga mangin isa ini ka wala’y dulonan nga pagpasag-uli—luwas lamang kon mangin isa ini ka wala’y dulonan nga pagpasag-uli ining madunot indi makasul-ob sang indi madunot. Gani, ang una nga paghukom nga nag-abot sa tawo nagpabilin kuntani sa isa ka nagapadayon nga kalawigon. Kag kon mag-amo, ini nga unod pat-od gid nga malubong agud madunot kag magkalaritdag sa iya iloy nga duta, agud indi na magbangon."},{"vNo":"8 ","txt":"O ang kaalam sang Dios, ang iya kaluoy kag grasya! Kay yari karon, kon ang unod indi na magbangon ang aton mga espiritu pat-od gid nga mangin sakop sinang anghel nga nalaglag gikan sa nahamtangan sang Wala’y Katapusan nga Dios, kag nangin yawa, agud indi na magbangon."},{"vNo":"9 ","txt":"Kag ang aton mga espiritu pat-od gid nga mangin subong sa iya, kag kita magmangin mga yawa, mga anghel sang yawa, nga pagatakpan gikan sa nahamtangan sang aton Dios, kag magapabilin upod sa amay sang mga kabutigan, sa kapiutan, nga subong sa iya kaugalingon; huo, sa sinang persona nga nagtiplang sang aton unang mga ginikanan, nga nagabalhin sang iya kaugalingon nga daw isa ka anghel sang kapawa, kag nagasugyot sang mga anak sang tawo sa likom nga mga kaisahan sang pagpamatay kag tanan nga sahi sang likom nga mga buhat sang kadudulman."},{"vNo":"10 ","txt":"O sa pagkadako sang kaayo sang aton Dios, nga naghanda sang isa ka alagyan para sa aton sa pagpalagyo gikan sa paghugakom sining makahaladlok nga gadya; huo, sinang gadya, kamatayon kag impiyerno, nga akon ginatawag nga kamatayon sang lawas, kag kamatayon man sang espiritu."},{"vNo":"11 ","txt":"Kag tungod sang paagi sang pagluwas sang aton Dios, ang Balaan sang Israel, ining kamatayon, nga akon ginahambal, nga amo ang umalagi, magahilway sang iya sini mga minatay; nga ang amo nga kamatayon amo ang lulubngan."},{"vNo":"12 ","txt":"Kag ining kamatayon nga akon ginahambal, nga amo ang espirituhanon nga kamatayon, magahilway sang iya sini mga minatay; nga ang amo nga espirituhanon nga kamatayon amo ang impiyerno; gani, ang kamatayon kag impiyerno kinahanglan gid nga magahilway sang ila sini mga minatay, kag ang impiyerno kinahanglan gid nga maghilway sang iya sini bihag nga mga espiritu, kag ang lulubngan kinahanglan gid nga magahilway sang iya sini bihag nga mga lawas, kag ang mga lawas kag ang mga espiritu sang mga tawo mapanumbalik sa isa kag isa; kag ini paagi sa gahum sang pagkabanhaw sang Balaan sang Israel."},{"vNo":"13 ","txt":"O Daw ano kadako ang plano sang aton Dios! Kay sa pihak nga bahin, ang paraiso sang Dios kinahanglan gid nga magahilway sang mga espiritu sang mga matarong, kag ang lulubngan magahilway sang lawas sang mga matarong; kag ang espiritu kag ang lawas ipanumbalik liwat sa iya kaugalingon, kag ang tanan nga mga tawo mangin indi na madunot, kag wala’y kamatayon, kag sila buhi nga mga kalag, nga may isa ka himpit nga ihibalo subong sa aton sa unod, luwas nga ang aton ihibalo mangin himpit."},{"vNo":"14 ","txt":"Gani, makaangkon kita sang isa ka himpit nga ihibalo sang tanan naton nga kabasulanan, kag sang aton pagkadi-matinlo, kag sang aton pagkahublas; kag ang mga matarong makaangkon sang isa ka himpit nga ihibalo sang ila kalipayan, kag sang ila pagkamatarong, sanglit napanaptan sang kaputli, huo, bisan sang kunop sang pagkamatarong."},{"vNo":"15 ","txt":"Kag matabo ini, nga kon ang tanan nga mga tawo makalabay na gikan sa sining una nga kamatayon padulong sa kabuhi, sa bagay nga sila nangin wala’y kamatayon, sila kinahanglan gid nga magpakita sa atubang sang hukom-lingkuranan sang Balaan sang Israel; kag ugaling magaabot ang paghukom, kag nian pagahukman sila suno sa balaan nga paghukom sang Dios."},{"vNo":"16 ","txt":"Kag pat-od gid, nga samtang nagakabuhi ang Ginuo, kay ang Ginuong Dios naghambal sini, kag iya ini wala’y katapusan nga pulong, nga indi gid maalimunaw, nga sila nga matarong mangin matarong gihapon, kag sila nga mahigko mangin mahigko gihapon; gani, sila nga mahigko amo ang yawa kag ang iya mga anghel; kag sila magakadto sa wala’y katapusan nga kalayo, nga gintigana para sa ila; kag ang mga pagpaantos sa ila mangin subong sang isa ka linaw nga kalayo kag asupre, nga ang iya dabdab nagatub-ok paibabaw sa gihapon kag sa gihapon kag wala sing katapusan."},{"vNo":"17 ","txt":"O ang pagkawala’y tupong kag hustisya sang aton Dios! Kay iya ginapatuman ang tanan niya nga mga pulong, kag naggwa ang mga ini sa iya baba, kag ang iya layi kinahanglan gid nga matuman."},{"vNo":"18 ","txt":"Apang, yari karon, ang mga matarong, ang mga santos sang Balaan sang Israel, sila nga nagpati sa Balaan sang Israel, sila nga nagbatas sang mga krus sang kalibutan, kag wala magsapak sang kahuluy-an sini, sila magapanubli sang ginharian sang Dios, nga ginhanda para sa ila gikan pa sa sadsaran sang kalibutan, kag ang ila kalipay mangin lubos sa wala’y katubtuban."},{"vNo":"19 ","txt":"O ang pagkawala’y tupong sang kaluoy sang aton Dios, ang Balaan sang Israel! Kay iya ginluwas ang iya mga santos gikan sa sinang makahaladlok nga gadya nga yawa, kag kamatayon, kag impiyerno, kag sa sinang linaw nga kalayo kag asupre, nga amo ang nagapadayon nga pagpaantos."},{"vNo":"20 ","txt":"O sapagkadako sang pagkabalaan sang aton Dios! Kay iya nahibal-an ang tanan nga mga butang, kag wala sang bisan ano nga butang nga wala niya mahibal-i."},{"vNo":"21 ","txt":"Kag magakari sia sa kalibutan agud nga iya maluwas ang tanan nga mga tawo kon magpamati sila sa iya tingug; kay yari karon, pagaantuson niya ang mga kasakit sang tanan nga mga tawo, huo, ang mga kasakit sang tagsa ka nagakabuhi nga tinuga, alangay nga mga lalaki, mga babayi, kag mga kabataan nga katapo sang panimalay ni Adan."},{"vNo":"22 ","txt":"Kag antuson niya ini agud nga ang pagkabanhaw magaabot sa tanan nga mga tawo, agud nga ang tanan makatindog sa iya atubang sa dako kag adlaw sang paghukom."},{"vNo":"23 ","txt":"Kag ginasugo niya ang tanan nga mga tawo nga kinahanglan gid sila nga maghinulsol, kag magpabunyag sa iya ngalan, nga may himpit nga pagtuo sa Balaan sang Israel, ukon indi gid sila maluwas sa ginharian sang Dios."},{"vNo":"24 ","txt":"Kag kon indi sila maghinulsol kag magpati sa iya ngalan, kag magpabunyag sa iya ngalan, kag magpadayon tubtob sa katapusan, pat-od gid nga sila pakamalauton; kay ang Ginuong Dios, ang Balaan sang Israel, ang naghambal sini."},{"vNo":"25 ","txt":"Gani, naghatag sia sang isa ka layi; kag kon diin wala sing layi nga ginhatag wala sing silot; kag kon diin wala sing silot wala sing pamatbat; kag kon diin wala sing pamatbat ang mga kaluoy sang Balaan sang Israel ang magaangkon sa ila, tungod sang pagpasag-uli; kay ginluwas sila paagi sa gahum niya."},{"vNo":"26 ","txt":"Kay ang pagpasag-uli nagasabat sang mga ginapangayo sang iya hustisya sa tanan sadtong mga wala sing layi nga ginhatag sa ila, nga ginluwas sila sa sinang makahaladlok nga gadya, kamatayon kag impiyerno, kag sa yawa, kag sa linaw nga kalayo kag asupre, nga amo ang nagapadayon nga pagpaantos; kag ginapanumbalik sila sa sinang Dios nga naghatag sa ila sing ginhawa, nga amo ang Balaan sang Israel."},{"vNo":"27 ","txt":"Apang kailo sa iya nga may layi nga ginhatag, huo, nga yara ang tanan nga mga kasuguan sang Dios, subong sa aton, kag nga magalapas sang mga ini, kag nga magauyang sang mga adlaw sang iya pagtilaw, kay makahaladlok ang iya kahimtangan!"},{"vNo":"28 ","txt":"O inang malalangon nga plano sang isa nga malain! O ang pagkabugalon, kag ang mga kahuyangan, kag ang pagkabuang-buang sang mga tawo! Kon sila may tinun-an nagahunahuna sila nga sila maalam, kag wala sila nagapamati sa laygay sang Dios, kay ila ini ginasikway, nga nagahunahuna nga nahibal-an na nila sa ila kaugalingon, gani, ang ila kaalam kabuangan kag wala ini sing kapuslanan sa ila. Kag sila mawala."},{"vNo":"29 ","txt":"Apang ang mangin may tinun-an maayo kon mamati sila sa mga laygay sang Dios."},{"vNo":"30 ","txt":"Apang kailo sa mga manggaranon, nga mga manggaranon sa mga butang sang kalibutan. Kay sanglit sila mga manggaranon ginatamay nila ang mga imol, kag ginahingabot nila ang mga mapailubon, kag ang ila mga tagipusuon yara sa ila mga bahandi; gani, ang ila bahandi amo ang ila dios. Kag yari karon, ang ila bahandi mawala man upod sa ila."},{"vNo":"31 ","txt":"Kag kailo sa mga bungol nga indi mamati; kay sila mawala."},{"vNo":"32 ","txt":"Kailo sa mga bulag nga indi maluyag nga makakita; kay sila man mawala."},{"vNo":"33 ","txt":"Kailo sa mga putyong sing tagipusuon, kay ang ihibalo sang ila mga kalautan magabunal sa ila sa katapusan nga adlaw."},{"vNo":"34 ","txt":"Kailo sa butigon, kay idap-ong sia paidalom sa impiyerno."},{"vNo":"35 ","txt":"Kailo sa manugpatay nga nagapamatay sing hungod, kay mamatay sia."},{"vNo":"36 ","txt":"Kailo sa ila nga nagapanghilawas, kay idap-ong sila sa impiyerno."},{"vNo":"37 ","txt":"Huo, kailo sa ila nga nagasimba sang mga dios-dios, kay ang yawa sang tanan nga mga yawa nagakalipay sa ila."},{"vNo":"38 ","txt":"Kag, sa malip-ot nga pulong, kailo sa tanan sadtong mga magakalamatay sa ila mga sala; kay magabalik sila sa Dios, kag makita ang iya nawong, kag magapabilin sa ila mga sala."},{"vNo":"39 ","txt":"O, pinalangga kong mga kauturan, dumduma ang pagkamakahaladlok sang paglapas batok sa sinang Balaan nga Dios, kag sang pagkamakahaladlok man sang pagpadaug sa mga pagpangganyat sinang isa nga malalangon. Dumduma, ang mangin lawasnon sing kaisipan amo ang kamatayon, kag ang mangin espirituhanon sing kaisipan amo ang wala’y katapusan nga kabuhi."},{"vNo":"40 ","txt":"O, pinalangga kong mga kauturan, dungga ang akon mga pulong. Dumduma ang pagkawala’y tupong sang Balaan sang Israel. Indi kamo magsiling nga naghambal ako sa inyo sang masakit nga mga pulong batok sa inyo; kay kon inyo himuon, magapasipala kamo batok sa kamatuoran; kay naghambal ako sang mga pulong sang inyo Magbubuhat. Nahibal-an ko nga ang mga pulong sang kamatuoran masakit batok sa tanan nga pagkadi-matinlo; apang ang matarong wala nagakahadlok sang mga ini, kay nagakaluyag sila sa kamatuoran kag indi magkurog."},{"vNo":"41 ","txt":"O nian, pinalangga kong mga kauturan, magkari kamo sa Ginuo, ang Balaan. Dumduma nga ang iya mga banas matarong. Yari karon, ang dalan para sa tawo makitid, apang ini nahamtang sa isa ka matadlong nga alagyan sa iya atubang, kag ang manugbantay sang gawang amo ang Balaan sang Israel; kag wala sia sing ginahinakayan nga alagad didto; kag wala na sing iban nga alagyan luwas nga ini paagi sa gawang; kay indi sia matiplang, kay ang Ginuong Dios amo ang iya ngalan."},{"vNo":"42 ","txt":"Kag kon sin-o man ang nagapanuktok, sia ang iya pagabuksan; kag ang maalam, kag ang may tinun-an, kag sila nga mga manggaranon, nga naghalabok tungod sang ila tinun-an, kag sang ila kaalam, kag sang ila mga manggad—huo, amo sila ang iya ginatamay; kag luwas nga ila ipahabog ining mga butang, kag kabigon ang ila mga kaugalingon nga mga buang sa atubang sang Dios, kag magpanaog sa kadadalman sang pagpaubos, indi niya sila pagbuksan."},{"vNo":"43 ","txt":"Apang ang mga butang sang mga maalam kag sang mga mahinalungon pagalipdan sa ila sa wala’y katubtuban—ilabi na gid, inang kalipayan nga ginahanda para sa mga santos."},{"vNo":"44 ","txt":"O, pinalangga kong mga kauturan, dumduma ang akon mga pulong. Yari karon, ubahon ko ang akon mga panapton, kag iwaswas ko ang mga ini sa inyo atubang; Ginapangamuyo ko sa Dios sang akon kaluwasan nga iya ako tan-awon sang iya nagapanayasat sa nga tanan nga mata; gani, inyo mahibal-an sa katapusan nga adlaw, kon san-o ang tanan nga mga tawo pagahukman sang ila mga binuhatan, nga ang Dios sang Israel nagsaksi nga ginwaswas ko ang inyo mga kalautan gikan sa akon kalag, kag nga nagatindog ako nga may kaputli sa iya atubang, kag nakakasan ako sang inyo dugo."},{"vNo":"45 ","txt":"O, pinalangga kong mga kauturan, talikdi ang inyo mga sala; huksa ang mga kadena niya nga magagapos sa inyo sing hugot; magkari sa Dios nga amo ang bato sang inyo kaluwasan."},{"vNo":"46 ","txt":"Ihanda ang inyo mga kalag para sa sinang mahimayaon nga adlaw nga kon san-o ang hustisya igahatag sa mga matarong, bisan ang adlaw sang paghukom, agud nga indi kamo magpalangupos sa makalilisang nga kahadlok; agud nga indi ninyo madumduman sing himpit ang inyo makahaladlok nga kabasulanan, kag mapilitan sa pagtuaw: Balaan, balaan ang imo mga paghukom, O Ginuong Dios nga Makagagahum—apang nahibal-an ko ang akon kabasulanan; ginlapas ko ang imo layi, kag ang akon mga kalapasan akon kaugalingon; kag nakuha ako sang yawa, nga isa ako ka biktima sang iya makahaladlok nga kapiutan."},{"vNo":"47 ","txt":"Apang yari karon, mga kauturan ko, ginakinahanglan bala nga pukawon ko kamo sa isa ka makahaladlok nga kamatuoran sining mga butang? Matublag ko bala ang inyo mga kalag kon matinlo ang inyo mga kaisipan? Mangin prangka bala ako sa inyo suno sa kaprangka sang kamatuoran kon nahilway kamo sa sala?"},{"vNo":"48 ","txt":"Yari karon, kon kamo balaan, magahambal ako sa inyo nahanungod sa pagkabalaan; apang kay indi kamo balaan, kag nagatulok kamo sa akon bilang isa ka manunudlo, nagapatimaan nga kinahanglanon nga tudluan ko kamo sang mga kadangatan sang sala."},{"vNo":"49 ","txt":"Yari karon, ang akon kalag nagakangil-ad sa sala, kag ang akon tagipusuon nagakalipay sa pagkamatarong; kag dayawon ko ang balaan nga ngalan sang akon Dios."},{"vNo":"50 ","txt":"Kari, mga kauturan ko, ang kada isa nga ginauhaw, magkari kamo sa mga tubig; kag sia nga wala sing kuwarta, magkari sa pagbakal kag magkaon; huo, kari sa pagbakal sang alak kag gatas nga wala sing kuwarta kag wala sing bili."},{"vNo":"51 ","txt":"Gani, indi mag-uyang sang kuwarta para sa sinang wala’y kapuslanan, ukon sang inyo pagpangabudlay para sa sinang indi makabusog. Magpamati sing maukod sa akon, kag dumduma ang mga pulong nga akon ginhambal; kag magpalapit sa Balaan sang Israel, kag magpaayaw sa sinang indi mawala, ukon indi man madunot, kag tuguti ang inyo kalag nga malipay sa katambukon."},{"vNo":"52 ","txt":"Yari karon, pinalangga kong mga kauturan, dumduma ang mga pulong sang inyo Dios; magpangamuyo sa iya sing dalayon sa adlaw, kag magpasalamat sa iya balaan nga ngalan sa gab-i. Magkasadya ang inyo mga tagipusuon."},{"vNo":"53 ","txt":"Kag tamda kon daw ano kawala’y tupong ang mga kasugtanan sang Ginuo, kag kon daw ano kawala’y tupong ang iya mga pagpakaubos sa mga anak sang tawo; kag tungod sang iya pagkawala’y tupong, kag sang iya grasya kag kaluoy, nagpanaad sia sa aton nga ang aton kaliwat indi gid lubos nga malaglag, suno sa unod, kundi nga pagaamligan niya sila; kag sa palaabuton nga mga dinag-on mangin isa sila ka matarong nga sanga sang panimalay sang Israel."},{"vNo":"54 ","txt":"Kag karon, mga kauturan ko, luyag ko pa nga maghambal sing dugang sa inyo; apang sa buas ipahayag ko sa inyo ang nabilin sang akon mga pulong. Amen."}]}