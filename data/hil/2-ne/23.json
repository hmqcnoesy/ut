{"heading":"Ang kalaglagan sang Babilonia isa ka simbolo sang kalaglagan sa Ika-duha nga Pagkari—Mangin isa ini ka adlaw sang kasingkal kag pagtimalos—Ang Babilonia (ang kalibutan) malaglag sa wala’y katubtuban—Ipaanggid sa Isaias 13. Mga 559–545 A.C.","prevAbbr":"2-ne","prevNo":22,"nextAbbr":"2-ne","nextNo":24,"chapterTitle":"2 Nefi 23","verses":[{"vNo":"1 ","txt":"Ang panagna tuhoy sa Babilonia, nga nakita ni Isaias nga anak ni Amoz."},{"vNo":"2 ","txt":"Magbayaw kamo sing isa ka hayahay sa ibabaw sang mataas nga bukid, pabaskuga ang tingug sa ila, ibalabad ang kamot, nga magkadto sila sa mga gawang sang mga dungganon."},{"vNo":"3 ","txt":"Ginsugo ko ang akon mga ginpakabalaan, ginpanawagan ko man ang akon mga gamhanan, kay ang akon kaakig indi sa ila nga nagakasadya sa akon kamahalan."},{"vNo":"4 ","txt":"Ang kagahod sang kadam-an sa mga kabukiran subong sang iya sang dako nga katawhan, isa ka magubot nga kagahod gikan sa mga ginharian sang mga pungsod nga nagtililipon sing tingob, ang Ginuo sang mga Kasuldadohan nagalista sang mga kasuldadohan para sa inaway."},{"vNo":"5 ","txt":"Nagaabot sila gikan sa isa ka malayo nga puod, gikan sa ukbong sang langit, huo, ang Ginuo, kag ang mga hinganiban sang iya kasingkal, sa paglaglag sang bug-os nga duta."},{"vNo":"6 ","txt":"Wangal kamo, kay ang adlaw sang Ginuo nagahilapit na; magaabot ini bilang isa ka kalaglagan gikan sa Makagagahum."},{"vNo":"7 ","txt":"Gani ang tanan nga mga kamot magakapunaw, ang tagipusuon sang tagsa ka tawo magalunay."},{"vNo":"8 ","txt":"Kag magakahadlok sila; dakpon sila sang tuman nga kasakit kag kasubo; makibot sila sa isa kag isa; ang ila mga nawong mangin subong sang nagadabdab."},{"vNo":"9 ","txt":"Yari karon, ang adlaw sang Ginuo nagaabot, mapintas alangay nga naupdan sang kasingkal kag mabangis nga kaakig, sa pagpamingaw sang duta; kag papason niya ang mga makasasala gikan sa sini."},{"vNo":"10 ","txt":"Kay ang mga kabituonan sang langit kag ang mga pinunsok sini indi na maghatag sang ila kapawa; ang adlaw padulmon sa iya sini pagbutlak, kag ang bulan indi na magpasilak sang iya kapawa."},{"vNo":"11 ","txt":"Kag silutan ko ang kalibutan tungod sang kalainan, kag ang malaut tungod sang ila kalautan; pauntaton ko ang pagpahabok sang mga bugalon, kag paubson ko ang pagpalabi-labi sang mga makakulugmat."},{"vNo":"12 ","txt":"Himuon ko nga mas malahalon pa ang tawo sangsa puraw nga bulawan; bisan ang isa ka tawo sangsa ulay nga bulawan sang Ofir."},{"vNo":"13 ","txt":"Gani, uyugon ko ang kalangitan, kag ang duta magahalin sa iya duog, sa kasingkal sang Ginuo sang mga Kasuldadohan, kag sa adlaw sang iya mabangis nga kaakig."},{"vNo":"14 ","txt":"Kag mangin subong ini sang isa ka usa nga ginalagas, kag subong sang isa ka karnero nga wala sing manugpahalab; kag sila magapauli ang tagsa ka tawo sa iya kaugalingon nga katawhan, kag magapalagyo ang tagsa sa iya kaugalingon nga duta."},{"vNo":"15 ","txt":"Ang tagsa-tagsa nga bugalon panuhugon; huo, ang tagsa-tagsa nga magabuylog sa mga malaut mapukan sa espada."},{"vNo":"16 ","txt":"Ang ila man mga anak pagadugmukon sa atubang sang ila mga mata; ang ila mga balay atihon kag ang ila mga asawa luguson."},{"vNo":"17 ","txt":"Yari karon, painiton ko batok sa ila ang mga Medianhon, nga indi magsapak sang pilak kag bulawan, ukon indi man magakalipay sa sini."},{"vNo":"18 ","txt":"Ang ila mga pana magadugmok man sang mga pamatan-on; kag indi sila magkaluoy sa bunga sang tiyan; ang ila mga mata indi magkaawa sa mga kabataan."},{"vNo":"19 ","txt":"Kag ang Babilonia, ang himaya sang mga ginharian, ang katahum sang pagkaharianon sang mga Caldeanhon, mangin subong sang Sodoma kag Gumora sang ginlaglag ini sang Dios."},{"vNo":"20 ","txt":"Indi na gid ini nga mas-a pagtawohan, ukon pagapuy-an pa sa gihapon kag sa gihapon: ukon ang mga Arabianhon indi na magpatindog sang tolda didto; ukon ang mga manugpahalab sang karnero indi na magpaluko sang ila mga panong didto."},{"vNo":"21 ","txt":"Kundi mga sapat nga ilahas sang disyerto ang magaluko didto; kag ang ila mga balay mapuno sang masinulub-on nga mga sapat; kag mga bukaw ang magapuyo didto, kag talunon nga mga kanding ang magalinumpat-lumpat didto."},{"vNo":"22 ","txt":"Kag ang mga sapat nga ilahas sang mga pulo ang magainuwang sa ila mamingaw nga mga balay, kag ang mga dragon sa ila matahum nga mga palasyo; kag ang iya tion nagahilapit na nga mag-abot, kag ang iya adlaw indi na maglawig. Kay laglagon ko sia sa madali; huo, kay mangin maluluy-on ako sa akon katawhan, apang ang mga malaut mawala."}]}