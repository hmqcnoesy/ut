{"heading":"Ang kalaglagan sang Asiria isa ka laragway sang kalaglagan sang mga malaut sa Ika-duha nga Pagkari—Diutay lang ang mga tawo nga mabilin pagkatapos sang pagkari liwat sang Ginuo—Ang salin ni Jacob magabalik sa sina nga adlaw—Ipaanggid sa Isaias 10. Mga 559–545 A.C.","prevAbbr":"2-ne","prevNo":19,"nextAbbr":"2-ne","nextNo":21,"chapterTitle":"2 Nefi 20","verses":[{"vNo":"1 ","txt":"Kailo sa ila nga nagamando sang di-matarong nga mando, kag nga nagasulat sang pagpigos nga ila ginapatuman;"},{"vNo":"2 ","txt":"Sa padumili sang hustisya sa mga nagakinahanglan, kag sa pagkuha sang kinamatarong gikan sa mga imol sang akon katawhan, agud nga ang mga balo nga babayi mangin ila mga biktima, kag agud ila makawatan ang mga ilo!"},{"vNo":"3 ","txt":"Kag ano ang inyo himuon sa adlaw sang pagduaw, kag sa kapung-aw nga magaabot gikan sa malayo? kay sin-o kamo magapalagyo sa pagpakitabang? kag diin bala ninyo ibilin ang inyo himaya?"},{"vNo":"4 ","txt":"Kon wala ako magasioktot lamang sila sa tunga sang mga binilanggo, kag mapukan sila sa tunga sang mga pinatay. Tungod sini tanan wala makuha ang iya kaakig, kundi ang iya kamot nauntay pa gihapon."},{"vNo":"5 ","txt":"O, Asiriahanon, ang bilugon sang akon kaakig, kag ang sungkod sa ila kamot amo ang ila kaalipungot."},{"vNo":"6 ","txt":"Ipadala ko sia batok sa isa ka salimpapaw nga pungsod, kag batok sa katawhan sang akon kasingkal tulinan ko sia sa pagkuha sang inagaw, kag sa pagkuha sang tinukob, kag sa pagtasak sa ila subong sang lunang sang mga dalanon."},{"vNo":"7 ","txt":"Apang indi amo sina ang iya buot silingon, ukon ang iya tagipusuon wala man nagahunahuna sing amo; kundi ang sa iya tagipusuon amo ang paglaglag kag pag-utod sang mga pungsod nga indi lang pila."},{"vNo":"8 ","txt":"Kay nagasiling sia: Indi bala mga hari tanan ang akon mga prinsipe?"},{"vNo":"9 ","txt":"Indi bala ang Calno subong sang Carquemis? Indi bala ang Hamat subong sang Arpad? Indi bala ang Samaria subong sang Damasco?"},{"vNo":"10 ","txt":"Subong sang pagtukod sang akon kamot sang mga ginharian sang mga dios-dios, kag nga ang ila mga larawan nga tinigban naglabaw pa sa ila sang Jerusalem kag sang Samaria;"},{"vNo":"11 ","txt":"Indi ko bala paghimuon, subong sang akon ginhimo sa Samaria kag sa iya mga dios-dios, ang amo man sa Jerusalem kag sa iya mga dios-dios?"},{"vNo":"12 ","txt":"Gani matabo ini, nga kon mahikot sang Ginuo ang iya bug-os nga buluhaton sa Bukid sang Sion kag sa Jerusalem, silutan ko ang bunga sang matig-a nga tagipusuon sang hari sang Asiria, kag ang himaya sang iya matinaas-taason nga panulok."},{"vNo":"13 ","txt":"Kay nagsiling sia: Sa kusog sang akon kamot kag sa akon kaalam nahimo ko ining mga butang; kay ako mahinalungon; kag ginhalin ko ang mga dulonan sang katawhan, kag ginkawat ang ila mga bahandi, kag ginlutos ko ang mga pumoluyo subong sang isa ka isganan nga lalaki;"},{"vNo":"14 ","txt":"Kag ang akon kamot nakasapo subong sang isa ka pugad sang mga manggad sang katawhan; kag subong sang isa nga nagatipon sang mga itlog nga nabilin gintipon ko ang bug-os nga duta; kag wala sing isa nga naghulag sang pakpak, ukon nagbukas sang baba, ukon nagsiyak."},{"vNo":"15 ","txt":"Magapabugal bala sang iya kaugalingon ang wasay batok sa iya nga nagagamit sini? Magapadako bala sang iya kaugalingon ang lagari batok sa iya nga nagagamit sini? Nga daw ang bilugon amo ang magagamit sang iya kaugalingon batok sa ila nga nagabayaw sini, ukon ang sungkod amo ang magabayaw sang iya kaugalingon nga daw indi ini kahoy!"},{"vNo":"16 ","txt":"Gani ang Ginuo, ang Ginuo sang mga Kasuldadohan, magapadala sing kaniwang, sa tunga sang iya mga matambok; kag sa idalom sang iya himaya magasindot sia sing dabdab subong sang dabdab sang kalayo."},{"vNo":"17 ","txt":"Kag ang kapawa sang Israel mangin kalayo, kag ang iya Balaan mangin dabdab, kag magasunog kag magalamon sang iya mga talungon kag sang iya mga kasampinitan sa isa ka adlaw;"},{"vNo":"18 ","txt":"Kag magaupos sang himaya sang iya talon, kag sang iya mabungahon nga kaumhan, alangay kalag kag lawas; kag sila mangin subong sang kon san-o ang manugdala sang hayahay magakapunaw."},{"vNo":"19 ","txt":"Kag diutay na lang ang magakalabilin sang mga kahoy sang iya talon, sa bagay nga maisip ang mga ini sang isa ka bata."},{"vNo":"20 ","txt":"Kag matabo ini sa sina nga adlaw, nga ang salin sang Israel, kag yadtong mga nakapalagyo sa panimalay ni Jacob, indi na magsandig sa iya nga nagbunal sa ila, kundi nga sa pagkamatuod, magasandig sa Ginuo, ang Balaan sang Israel."},{"vNo":"21 ","txt":"Ang salin magabalik, huo, bisan ang salin ni Jacob, sa makagagahum nga Dios."},{"vNo":"22 ","txt":"Kay bisan ang imo katawhan sang Israel mangin subong sang balas sang dagat, apang isa lamang ka salin nila ang magabalik; ang gintalana nga pagkapapas magaalawas sa pagkamatarong."},{"vNo":"23 ","txt":"Kay ang Ginuong Dios sang mga Kasuldadohan magatalana sang isa ka pagkapapas, bisan nga natalana na sa bug-os nga duta."},{"vNo":"24 ","txt":"Gani, amo ini ang ginasiling sang Ginuong Dios sang mga Kasuldadohan: O katawhan ko nga nagapuyo sa Sion, indi magkahadlok sa mga Asiriahanon; bunalon ka niya sang isa ka bilugon, kag ibayaw ang sungkod batok sa imo, subong sang naandan sa Egipto."},{"vNo":"25 ","txt":"Kay sa diutay na gid lang nga tion pa, ang kaalipungot sa imo matapos na, kag ang akon kaakig sa ila kalaglagan."},{"vNo":"26 ","txt":"Kag ang Ginuong Dios sang mga Kasuldadohan magatuga sang isa ka lapdos para sa iya subong sang pagpamatay sa Midian sa bato sang Oreb; kag subong sang iya sungkod sa ibabaw sang dagat sa amo man bayawon niya ini subong sang iya ginhimo sa Egipto."},{"vNo":"27 ","txt":"Kag matabo ini, sa sina nga adlaw nga ang iya lulan pagakuhaon gikan sa imo abaga, kag ang iya gota gikan sa imo liog, kag ang gota mawasak tungod sang paghaplas."},{"vNo":"28 ","txt":"Nag-abot sia sa Ayat, nag-agi sia sa Migron; Sa Micmas ginbilin niya ang iya mga dalalhon."},{"vNo":"29 ","txt":"Naglampuwas sila sa alagyan; nagdayon sila sa Geba; ang Ramat nahadlok; ang Gabaa ni Saul nagpalagyo."},{"vNo":"30 ","txt":"Ibayaw ang tingug, O anak nga babayi sang Gallim; ipabati ini sa Lais, O makaluluoy nga Anatot."},{"vNo":"31 ","txt":"Wala na ang Madmena; ang mga pumoluyo sang Gebim nagtililipon sa pagpalagyo."},{"vNo":"32 ","txt":"Sa gihapon magapabilin sia sa Nob sa sina nga adlaw; magawaras sia sang iya inumol batok sa bukid sang anak nga babayi sang Sion, ang bakulod sang Jerusalem."},{"vNo":"33 ","txt":"Yari karon, ang Ginuo, ang Ginuo sang mga Kasuldadohan magautod sang sanga sing makakulugmat; kag ang mga matag-as sing tindog pagatapson; kag ang mga mapalabi-labihon pakaubson."},{"vNo":"34 ","txt":"Kag hagbason niya sang salsalon ang mga kasiutan sang mga talon, kag ang Libano mapukan paagi sa gamhanan."}]}