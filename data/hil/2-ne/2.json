{"heading":"Ang pagtubos nagaabot paagi sa Balaan nga Mesias—Ang kahilwayan sa pagpili (pagbuot) kinahanglanon sa pagkabuhi kag pag-uswag—Si Adan napukan agud ang tawo mabuhi—Ang tawo hilway sa pagpili sang kahilwayan kag kabuhi nga wala’y katapusan. Mga 588–570 A.C.","prevAbbr":"2-ne","prevNo":1,"nextAbbr":"2-ne","nextNo":3,"chapterTitle":"2 Nefi 2","verses":[{"vNo":"1 ","txt":"Kag karon, Jacob, nagahambal ako sa imo: Ikaw ang akon panganay sa mga adlaw sang akon pag-antos sa kamingawan. Kag yari karon, sa imo pagkabata nag-antos ikaw sang mga kapipit-an kag tuman nga kasubo, tungod sang kapintas sang imo mga kauturan."},{"vNo":"2 ","txt":"Wala’y sapayan sini, Jacob, panganay ko sa kamingawan, nakilala mo ang pagkagamhanan sang Dios; kag iya ikonsagrar ang imo mga kapipit-an para sa imo kaayuhan."},{"vNo":"3 ","txt":"Gani, ang imo kalag pakamaayuhon, kag magapuyo ikaw nga wala sing katalagman kaupod ang imo utod nga si Nefi; kag ang imo mga inadlaw igahinguyang sa pag-alagad sa imo Dios. Gani, nahibal-an ko nga ikaw natubos na, tungod sang pagkamatarong sang imo Manunubos; kay imo nakit-an nga sa kabug-usan sang panahon magakari sia sa pagdala sang kaluwasan sa mga tawo."},{"vNo":"4 ","txt":"Kag nakita mo sa imo pagkalamharon ang iya himaya; gani, bulahan ka subong sa ila nga iya pagaalagaran sa unod; kay ang Espiritu amo man gihapon, kahapon, karon, kag sa wala’y katubtuban. Kag nahanda ang paagi gikan pa sa pagkapukan sang tawo, kag ang kaluwasan wala sing bayad."},{"vNo":"5 ","txt":"Kag ang mga tawo ginatudluan sing igo nga ila mahibal-an ang maayo sa malain. Kag ang layi ginahatag sa mga tawo. Kag paagi sa layi wala sing unod nga mapakamatarong; ukon, paagi sa layi ang mga tawo ginasikway. Huo, paagi sa umalagi nga layi sila ginsikway; kag subong man, paagi sa espirituhanon nga layi sila madula gikan sa sinang maayo, kag mangin mapiot sa wala’y katubtuban."},{"vNo":"6 ","txt":"Gani, ang pagtubos nagaabot paagi kag tungod sa Balaan nga Mesias; kay puno sia sang grasya kag kamatuoran."},{"vNo":"7 ","txt":"Yari karon, ginadulot niya ang iya kaugalingon nga isa ka halad para sa sala, sa pagsabat sang mga katuyuan sang layi, sa tanan sadtong may isa ka buong nga tagipusuon kag isa ka mahinulsulon nga espiritu; kag wala na sa iban pa nga mahimo nga masabat ang katuyuan sang layi."},{"vNo":"8 ","txt":"Gani, daw ano kadako ang pagkakinahanglanon nga himuon ang pagpahibalo sining mga butang sa mga pumoluyo sang duta, agud ila mahibal-an nga wala sang unod nga makapuyo sa atubang sang Dios, luwas lamang kon ini mangin paagi sa mga merito, kag kaluoy, kag grasya sang Balaan nga Mesias, nga magahatag sang iya kabuhi suno sa unod, kag magabawi sini liwat paagi sa gahum sang Espiritu, agud nga iya mapahanabo ang pagkabanhaw sang mga minatay, bilang una nga magabangon."},{"vNo":"9 ","txt":"Gani, sia ang unang bunga sang Dios, sanglit sia ang magapanabang para sa tanan nga mga anak sang tawo; kag sila nga magapati sa iya maluwas."},{"vNo":"10 ","txt":"Kag tungod sang pagpanabang para sa tanan, ang tanan nga mga tawo magakari sa Dios; gani, magatindog sila sa iya atubang, agud hukman niya suno sa kamatuoran kag pagkabalaan nga yara sa iya. Gani, ang mga katuyuan sang layi nga ginhatag sang Balaan, sa pagpatuman sang silot nga naangot, nga ang amo nga silot nga naangot kasupak sinang kalipayan nga naangot, sa pagsabat sang mga katuyuan sang pagpasag-uli—"},{"vNo":"11 ","txt":"Kay kinahanglan gid, nga may isa ka kasupak sa tanan nga mga butang. Kon indi, panganay ko sa kamingawan, ang pagkamatarong indi mapahanabo, bisan man ang pagkamalaut, bisan ang pagkabalaan ukon kapiot, bisan maayo ukon malain. Gani, ang tanan nga mga butang kinahanglan gid nga matingob sa isa; gani, kon lamang mangin isa ka lawas ini pat-od gid nga magpabilin ini nga subong sang patay, nga wala sing kabuhi bisan kamatayon, ukon pagkadunot ukon wala’y pagkadunot, kalipayan ukon kapiot, bisan igbalatyag ukon kawala’y igbalatyag."},{"vNo":"12 ","txt":"Gani, kinahanglan gid nga gintuga ini para sa isa ka butang nga wala sing pulos; gani nangin wala kuntani sing katuyuan sa kadangatan sang pagtuga sini. Gani, ini nga butang pat-od gid nga magaguba sang kaalam sang Dios kag sang iya wala’y katapusan nga mga katuyuan, kag subong man sang gahum, kag sang kaluoy, kag sang hustisya sang Dios."},{"vNo":"13 ","txt":"Kag kon magasiling kamo nga wala sing layi, magasiling man kamo nga wala sing sala. Kon magasiling kamo nga wala sing sala, magasiling man kamo nga wala sing pagkamatarong. Kag kon wala sing pagkamatarong wala sing kalipayan. Kag kon wala sing pagkamatarong ukon kalipayan wala sing silot ukon kapiot. Kag kon wala ining mga butang wala sing Dios. Kag kon wala sing Dios wala kita, bisan man ang duta; kay wala kuntani sing pagtuga sang mga butang, bisan sa paghulag ukon pahulagon; gani, ang tanan nga mga butang pat-od gid nga magkaladula."},{"vNo":"14 ","txt":"Kag karon, mga anak ko, nagahambal ako sa inyo sining mga butang para sa inyo kaayuhan kag pagtulun-an; kay may isa ka Dios, kag gintuga niya ang tanan nga mga butang, alangay sa mga langit kag sa duta, kag ang tanan nga mga butang nga yara sa mga ini, alangay nga mga butang sa paghulag kag mga butang nga pahulagon."},{"vNo":"15 ","txt":"Kag sa pagpahanabo sining wala’y katapusan nga mga katuyuan sa kadangatan sang tawo, pagkatapos nga iya gintuga ang aton unang mga ginikanan, kag ang mga kasapatan sang latagon kag ang mga kapispisan sang kalangitan, kag sa malip-ot nga pulong, ang tanan nga mga butang nga gintuga, kinahanglan gid nga may isa ka kasupak; bisan ang ginadilian nga bunga bilang katuhay sang kahoy sang kabuhi; nga ang isa matam-is kag ang isa mapait."},{"vNo":"16 ","txt":"Gani, ang Ginuong Dios nagtugot sa tawo nga maghulag sia para sa iya kaugalingon. Gani, ang tawo indi makahulag para sa iya kaugalingon luwas nga sia buyokon sang isa ukon sang isa."},{"vNo":"17 ","txt":"Kag ako, si Lehi, suno sa mga butang nga akon nabasa, kinahanglan gid nga magpati nga isa ka anghel sang Dios, suno sa sinang nasulat, ang nahulog gikan sa langit; gani, sia nangin yawa, sanglit nagtinguha sia sinang malain sa atubang sang Dios."},{"vNo":"18 ","txt":"Kag sanglit nahulog sia gikan sa langit, kag nangin mapiot sa wala’y katubtuban, gintinguhaan man niya ang kapiutan sang tanan nga tawo. Gani, nagsiling sia kay Eva, ilabi na gid, bisan inang dumaan nga man-og, nga amo ang yawa, nga amo ang amay sang tanan nga mga kabutigan, gani sia nagsiling: Magkaon ka sang ginadilian nga bunga kag indi kamo mamatay, kundi nga mangin kasubong kamo sang Dios, nga nakahibalo sang maayo kag malain."},{"vNo":"19 ","txt":"Kag pagkatapos nga sanday Adan kag Eva nakakaon sang ginadilian nga bunga gintabog sila pa-gwa sa katamnan sang Eden, sa pag-uma sang duta."},{"vNo":"20 ","txt":"Kag nagbun-ag sila sang mga anak; huo, bisan ang panimalay sang bug-os nga duta."},{"vNo":"21 ","txt":"Kag ang mga adlaw sang mga anak sang tawo ginpalawig, suno sa kabubut-on sang Dios, agud nga makahinulsol sila samtang yara sa unod; gani, ang ila kahimtangan nangin isa ka kahimtangan sang pagtilaw, kag ang ila tion ginpalawig, suno sa mga kasuguan nga ginhatag sang Ginuong Dios sa mga anak sang tawo. Kay naghatag sia sang kasuguan nga ang tanan nga mga tawo kinahanglan gid nga maghinulsol; kay ginpakita niya sa tanan nga mga tawo nga sila nagtalang, tungod sang paglapas sang ila unang mga ginikanan."},{"vNo":"22 ","txt":"Kag karon, tan-awa, kon si Adan wala maglapas wala kuntani sia mapukan, kundi nga nagpabilin sia sa katamnan sang Eden. Kag ang tanan nga mga butang nga gintuga nagpabilin kuntani sa amo man gihapon nga kahimtangan nga sila yara pagkatapos nga gintuga sila; kag magapabilin sila sa wala’y katubtuban, kag wala sing katapusan."},{"vNo":"23 ","txt":"Kag wala kuntani sila sing mga anak; gani nagpabilin kuntani sila sa isa ka kahimtangan sang pagkawala’y sala, nga wala sing kalipay, kay wala sila makakilala sang kapiot; wala nagahimo sang maayo, kay wala sila makakilala sang sala."},{"vNo":"24 ","txt":"Apang yari karon, ang tanan nga mga butang ginhimo sa kaalam niya nga nakahibalo sang tanan nga mga butang."},{"vNo":"25 ","txt":"Si Adan napukan agud ang tawo mabuhi; kag ang tawo nagakabuhi, agud sila makaangkon sing kalipay."},{"vNo":"26 ","txt":"Kag ang Mesias magakari sa kabug-usan sang panahon, agud iya matubos ang mga anak sang tawo gikan sa pagkapukan. Kag tungod nga natubos sila gikan sa pagkapukan nangin hilway sila sa wala’y katubtuban, nga nakakilala sang maayo sa malain; sa paghulag para sa ila mga kaugalingon kag indi pagpahulagon, luwas kon ini paagi sa silot sang layi sa dako kag katapusan nga adlaw, suno sa mga kasuguan nga ginhatag sang Dios."},{"vNo":"27 ","txt":"Gani, ang mga tawo hilway suno sa unod; kag ang tanan nga mga butang ginahatag sa ila nga kinahanglanon sa tawo. Kag hilway sila sa pagpili sang kahilwayan kag kabuhi nga wala’y katapusan, paagi sa dako nga Manugpatunga sang tanan nga tawo, ukon sa pagpili sang pagkabihag kag kamatayon, suno sa pagkabihag kag gahum sang yawa; kay gintinguha niya nga ang tanan nga mga tawo mangin mapiot subong sang iya kaugalingon."},{"vNo":"28 ","txt":"Kag karon, mga anak ko, luyag ko nga kamo magtulok sa dako nga Manugpatunga, kag magpamati sa iya dalagko nga mga kasuguan; kag magmangin matutom sa iya mga pulong, kag magpili sang kabuhi nga wala’y katapusan, suno sa kabubut-on sang iya Espiritu nga Balaan;"},{"vNo":"29 ","txt":"Kag indi magpili sang kamatayon nga wala’y katapusan, suno sa kabubut-on sang unod kag sang malain nga yara sa sini, nga nagahatag sa espiritu sang yawa sing gahum sa pagbihag, sa pagdala sa inyo paidalom sa impiyerno, agud nga magagahum sia sa inyo sa iya kaugalingon nga ginharian."},{"vNo":"30 ","txt":"Ginhambal ko ining pila ka pulong sa inyo tanan, mga anak ko, sa katapusan nga mga inadlaw sang akon pagtilaw; kag ginpili ko ang maayo nga bahin, suno sa mga pulong sang manalagna. Kag wala na ako sing iban pa nga tinutuyo luwas sa kaayuhan nga dayon sang inyo mga kalag. Amen."}]}