{"heading":"Ang Sion kag ang iya mga anak nga babayi pagatubson kag tinluan sa adlaw sang milenya—Ipaanggid sa Isaias 4. Mga 559–545 A.C.","prevAbbr":"2-ne","prevNo":13,"nextAbbr":"2-ne","nextNo":15,"chapterTitle":"2 Nefi 14","verses":[{"vNo":"1 ","txt":"Kag sa sina nga adlaw, pito ka babayi ang magadakop sa isa ka lalaki, nga nagasiling: Magakaon kami sang amon kaugalingon nga kalan-on, kag magapanapot sang amon kaugalingon nga panapton; lamang tawgon kami sa imo ngalan sa pagkuha sang amon kahuluy-an."},{"vNo":"2 ","txt":"Sa sina nga adlaw ang sanga sang Ginuo mangin matahum kag mahimayaon; ang bunga sang duta mangin maayo gid kag maanyag sa ila nga mga nakapalagyo sang Israel."},{"vNo":"3 ","txt":"Kag matabo ini, nga sila nga nabilin sa Sion kag nagapabilin sa Jerusalem pagatawgon nga balaan, ang tagsa-tagsa nga napanulat sa tunga sang mga buhi sa Jerusalem—"},{"vNo":"4 ","txt":"Kon mahugasan na sang Ginuo ang higko sang mga anak nga babayi sang Sion, kag matinluan na ang dugo sang Jerusalem gikan sa tunga sini paagi sa espiritu sang paghukom kag paagi sa espiritu sang pagsunog."},{"vNo":"5 ","txt":"Kag ang Ginuo magatuga sa ibabaw sang tagsa ka puluy-an nga duog sang Bukid sang Sion, kag sa ibabaw sang iya mga pagtililipon, sing isa ka panganod kag aso sa adlaw kag sang pagsilak sang isa ka nagadabdab nga kalayo sa kagab-ihon; kay sa ibabaw sang tanan ang himaya sang Sion mangin isa ka pangamlig."},{"vNo":"6 ","txt":"Kag mangin may isa ka payag bilang isa ka handong sa adlaw gikan sa kainit, kag bilang duog nga dalangpan, kag isa ka pasilungan gikan sa unos kag gikan sa ulan."}]}