{"heading":"Gin-asoy ni Jacob ang maragtas sang mga Judio: Ang pagkabihag kag pagbalik gikan sa Babilonia; ang pag-alagad kag pagkalansang sa krus sang Balaan sang Israel; ang bulig nga nabaton sa mga Gentil; kag ang pagpanumbalik sa ulihing mga adlaw sang mga Judio kon magpati sila sa Mesias. Mga 559–545 A.C.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2 Nefi 6","verses":[{"vNo":"1 ","txt":"Ang mga pulong ni Jacob, ang utod ni Nefi, nga iya ginhambal sa katawhan ni Nefi:"},{"vNo":"2 ","txt":"Yari karon, pinalangga kong mga kauturan, ako, si Jacob, sanglit gintawag sang Dios, kag gintangdo suno sa iya balaan nga paagi, kag sanglit ginkonsagrar sang akon utod nga si Nefi, nga kay sin-o kamo nagatulok bilang isa ka hari ukon isa ka manug-amlig, kag kay sin-o kamo nagasandig para sa kasigurohan, yari karon nahibal-an ninyo nga nakahambal ako sa inyo sing tuman kadamo nga mga butang."},{"vNo":"3 ","txt":"Wala’y sapayan sini, nagahambal ako liwat sa inyo; kay nagakabalaka ako para sa kaayuhan sang inyo mga kalag. Huo, dako ang akon kalangkag para sa inyo; kag kamo mismo nakahibalo nga dalayon gid nga amo sini halin sang una. Kay ginlaygayan ko na kamo sa bug-os nga kaukod; kag gintudluan ko na kamo sang mga pulong sang akon amay; kag naghambal ako sa inyo nahanungod sa tanan nga mga butang nga nasulat, gikan pa sa pagtuga sang kalibutan."},{"vNo":"4 ","txt":"Kag karon, tan-awa, magahambal ako sa inyo nahanungod sang mga butang nga nagakalatabo, kag magaabot pa; gani, basahon ko sa inyo ang mga pulong ni Isaias. Kag amo ini ang mga pulong nga luyag sang akon utod nga akon igahambal sa inyo. Kag nagahambal ako sa inyo para sa inyo kaayuhan, agud nga inyo matun-an kag himayaon ang ngalan sang inyo Dios."},{"vNo":"5 ","txt":"Kag karon, ang mga pulong nga akon basahon amo yadtong mga pulong nga ginhambal ni Isaias nahanungod sa bug-os nga panimalay sang Israel; gani, mahimo nga madapat ang mga ini sa inyo, kay iya kamo sang panimalay sang Israel. Kag may madamo nga mga butang nga ginhambal ni Isaias nga mahimo nga madapat sa inyo, sanglit iya kamo sang panimalay sang Israel."},{"vNo":"6 ","txt":"Kag karon, amo ini ang mga pulong: Amo ini ang ginasiling sang Ginuong Dios: Yari karon, ibayaw ko ang akon kamot sa mga Gentil, kag patindugon ko ang akon hayahay sa katawhan; kag ila kuguson ang imo mga anak nga lalaki sa ila mga butkon, kag ang imo mga anak nga babayi pagatibungon sa ila mga abaga."},{"vNo":"7 ","txt":"Kag ang mga hari mangin imo manugsagod nga mga amay, kag ang ila mga reyna mangin imo manugpasuso nga mga iloy; magayaub sila sa imo nga ang ila mga nawong ayon sa duta, kag magadilap sang yab-ok sang imo mga tiil; kag imo mahibal-an nga ako amo ang Ginuo; kay indi sila mahuy-an nga nagahulat sa akon."},{"vNo":"8 ","txt":"Kag karon, ako, si Jacob, medyo magahambal nahanungod sadtong mga pulong. Kay yari karon, ang Ginuo nagpakita sa akon nga yadtong mga yara sa Jerusalem, nga sa diin kita naghalin, nagkalamatay na kag ginpangdala nga bihag."},{"vNo":"9 ","txt":"Wala’y sapayan sini, ang Ginuo nagpakita sa akon nga sila magabalik liwat. Kag ginpakita man niya sa akon nga ang Ginuong Dios, ang Balaan sang Israel, magapakita sang iya kaugalingon sa ila sa unod; kag pagkatapos nga magapakita sia sang iya kaugalingon pagabunalon nila sia kag ilansang sia sa krus, suno sa mga pulong sang anghel nga naghambal sini sa akon."},{"vNo":"10 ","txt":"Kag pagkatapos nga ginpatig-a nila ang ila mga tagipusuon kag ginpatiskog ang ila mga liog batok sa Balaan sang Israel, yari karon, ang mga paghukom sang Balaan sang Israel magatupa sa ila. Kag magaabot ang adlaw nga sila pagabunalon kag sakiton."},{"vNo":"11 ","txt":"Gani, pagkatapos nga mapanabog sila diri kag didto, kay amo ini ang ginasiling sang anghel, madamo ang pagasakiton sa unod, kag indi pagtugutan nga magkalamatay, tungod sang mga pangamuyo sang mga matutom; paaplaagon sila, kag bunalon, kag dumtan; wala’y sapayan sini, ang Ginuo mangin maluluy-on sa ila, sa bagay nga kon magdangat sila sa ihibalo nahanungod sa ila Manunubos, pagatipunon sila liwat sa mga duta nga ila palanublion."},{"vNo":"12 ","txt":"Kag bulahan ang mga Gentil, nga nahanungod sa ila ang manalagna nagsulat; kay yari karon, kon lamang nga sila maghinulsol kag indi magpakig-away sa Sion, kag indi magpakigbuylog sa sinang dako kag makangilil-ad nga simbahan, sila maluwas; kay ang Ginuong Dios magatuman sang iya mga kasugtanan nga iya ginhimo sa iya mga anak; kag sa amo nga kabangdanan ang manalagna nagsulat sining mga butang."},{"vNo":"13 ","txt":"Gani, sila nga magapakig-away batok sa Sion kag sa katawhan sang Ginuo sa kasugtanan magadilap sang yab-ok sang ila mga tiil; kag ang katawhan sang Ginuo indi mahuy-an. Kay ang katawhan sang Ginuo amo sila ang nagahulat sa iya; kay magahulat sila gihapon sa pagkari sang Mesias."},{"vNo":"14 ","txt":"Kag yari karon, suno sa mga pulong sang manalagna, ang Mesias magapahamtang liwat sang iya kaugalingon sa ika-duha nga tion sa pagbawi sa ila; gani, igapakita niya ang iya kaugalingon sa ila sa gahum kag dako nga himaya, padulong sa kalaglagan sang ila mga kaaway, kon mag-abot inang adlaw nga magapati sila sa iya; kag wala sia sing pagalaglagon nga nagapati sa iya."},{"vNo":"15 ","txt":"Kag sila nga indi magpati sa iya pagalaglagon, alangay nga paagi sa kalayo, kag paagi sa unos, kag paagi sa mga linog, kag paagi sa mga pagpaagay sang dugo, kag paagi sa pamiste, kag paagi sa gutom. Kag ila mahibal-an nga ang Ginuo amo ang Dios, ang Balaan sang Israel."},{"vNo":"16 ","txt":"Kay ang inagaw bala pagakuhaon sa gamhanan, ukon ang matarong nga bihag pagaluwason?"},{"vNo":"17 ","txt":"Apang amo ini ang ginasiling sang Ginuo: Bisan ang mga bihag sang gamhanan pagakuhaon, kag ang inagaw sang makakulugmat pagaluwason; kay ang Gamhanan nga Dios magaluwas sang iya katawhan sang kasugtanan. Kay amo ini ang ginasiling sang Ginuo: makigsuay ako sa ila nga nagapakigsuay sa imo—"},{"vNo":"18 ","txt":"Kag pakaunon ko sila nga nagapigos sa imo, sang ila kaugalingon nga unod; kag mahubog sila sang ila kaugalingon nga dugo kasubong sang matam-is nga alak; kag ang tanan nga unod makahibalo nga ako, ang Ginuo amo ang imo Manluluwas kag imo Manunubos, ang Gamhanan ni Jacob."}]}