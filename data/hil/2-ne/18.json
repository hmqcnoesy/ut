{"heading":"Si Cristo mangin subong sang isa ka bato nga kasandaran kag isa ka bato nga magapapukan—Pangitaa ninyo ang Ginuo, indi ang nagawiswis nga mga manugpakot—Magdangop kamo sa layi kag sa panaksihon nga mangin giya—Ipaanggid sa Isaias 8. Mga 559–545 A.C.","prevAbbr":"2-ne","prevNo":17,"nextAbbr":"2-ne","nextNo":19,"chapterTitle":"2 Nefi 18","verses":[{"vNo":"1 ","txt":"Dugang pa sina, ang pulong sang Ginuo nagsiling sa akon: Magkuha ka sang isa ka dako nga libro nga linukot, kag isulat sa sini sa isa ka pluma sang tawo, ang nahanungod kay Maher-salal-has-baz."},{"vNo":"2 ","txt":"Kag nagkuha ako para sa akon sang matutom nga mga saksi sa pagsulat, si Urias nga pari, kag si Zacarias nga anak nga lalaki ni Jeberequias."},{"vNo":"3 ","txt":"Kag nakighiusa ako sa manalagna nga babayi; kag nagpanamkon sia kag nag-anak sing lalaki. Nian nagsiling sa akon ang Ginuo: Hingalani sia nga Maher-salal-has-baz."},{"vNo":"4 ","txt":"Kay yari karon, sa indi pa ang bata makahibalo magsinggit, Amay ko, kag Iloy ko, ang manggad sang Damasco kag ang inagaw sang Samaria dalhon sa atubang sang hari sang Asiria."},{"vNo":"5 ","txt":"Ang Ginuo naghambal man liwat sa akon, nga nagasiling:"},{"vNo":"6 ","txt":"Sanglit ginsikway sining katawhan ang mga tubig sang Siloe nga nagailig sing mahinay, kag nagakasadya kay Rezin kag sa anak nga lalaki ni Remalias;"},{"vNo":"7 ","txt":"Karon sa sina nga kabangdanan, yari karon, ang Ginuo magapasaka sa ila sang mga tubig sang suba, makusog kag madamo, bisan ang hari sang Asiria kag ang bug-os niya nga himaya; kag magaawas sia sa tanan niya nga mga iligan, kag magalapaw sa tanan niya nga mga pangpang."},{"vNo":"8 ","txt":"Kag magaagi sia patabok sa Juda; magalapaw sia kag magalambas, magalambot sia bisan tubtob sa liog; kag ang paghumlad sang iya mga pakpak magahil-ob sang kasangkaron sang imo duta, O Emmanuel."},{"vNo":"9 ","txt":"Magtilingob kamo, O kamong katawhan, kag magkalabuong; kag dungga tanan kamo nga yara sa malayo nga mga pungsod; wagkosi ninyo ang inyo mga kaugalingon, kag kamo magkalabuong; wagkosi ninyo ang inyo mga kaugalingon, kag kamo magkalabuong."},{"vNo":"10 ","txt":"Maghimbon kamo, kag ini mangin wala sing pulos; ihambal ang pulong, kag indi ini mahimo; kay ang Dios upod sa amon."},{"vNo":"11 ","txt":"Kay ang Ginuo naghambal sa akon sing subong sini sa isa ka makusog nga kamot, kag gintudluan ako nga indi ako maglakat sa dalanon sining katawhan, nga nagasiling:"},{"vNo":"12 ","txt":"Indi kamo magsiling, May nagahimbon, sa tanan nga kay sin-o ining katawhan magasiling, May nagahimbon; kag indi kamo magkahadlok sang ila kahadlok, ukon kamo magpakulba."},{"vNo":"13 ","txt":"Pakabalaana ninyo ang Ginuo sang mga Kasuldadohan mismo, kag sa iya kamo mahadlok, kag sa iya kamo makugmat."},{"vNo":"14 ","txt":"Kag mangin sia ang santuaryo; apang bilang isa ka bato nga kasandaran, kag bilang isa ka bato nga magapapukan sa duha ka panimalay sang Israel, bilang isa ka tiglapak kag isa ka siod sa mga pumoluyo sang Jerusalem."},{"vNo":"15 ","txt":"Kag madamo sa tunga nila ang magakasandad kag mapukan, kag mabuong, kag masiod, kag madakop."},{"vNo":"16 ","txt":"Bugkosa ang panaksihon, pat-ini ang layi sa tunga sang akon mga gintutun-an."},{"vNo":"17 ","txt":"Kag magahulat ako sa Ginuo, nga nagalipon sang iya nawong gikan sa panimalay ni Jacob, kag pangitaon ko sia."},{"vNo":"18 ","txt":"Yari karon, ako kag ang mga anak nga ginhatag sa akon sang Ginuo amo bilang ang mga timaan kag bilang mga kalatingalahan sa Israel gikan sa Ginuo sang mga Kasuldadohan, nga nagapuyo sa Bukid sang Sion."},{"vNo":"19 ","txt":"Kag kon magsiling sila sa inyo: Pangitaa sila nga mga manugpagwa sang espiritu, kag sa mga salamangkero nga nagawiswis kag nagakibot-kibot—indi bala nga ang isa ka katawhan magapamangkot sa ila Dios tungod sa mga buhi sa pagpamati gikan sa mga patay?"},{"vNo":"20 ","txt":"Sa layi kag sa panaksihon; kag kon indi sila maghambal suno sa sini nga pulong, ini tungod kay wala sing kapawa sa ila."},{"vNo":"21 ","txt":"Kag magaalagi sila sa sini nga nalisdan sing tuman kag ginagutom; kag matabo ini, nga kon sila gutumon, magakaugot sila sa ila mga kaugalingon, kag pakamalauton ang ila hari kag ang ila Dios, kag magatangla."},{"vNo":"22 ","txt":"Kag magatulok sila sa duta kag makita ang kalalat-an, kag kadudulman, ang kadulom sang pagbakho, kag pagatabugon sa kadudulman."}]}