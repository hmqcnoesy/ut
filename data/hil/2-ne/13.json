{"heading":"Ang Juda kag Jerusalem pagasilutan tungod sang ila di-pagtuman—Ang Ginuo magaapin sa kasaba kag magahukom sang iya katawhan—Ang mga anak nga babayi sang Sion pagapakamalauton kag paantuson tungod sang ila pagkakalibutanon—Ipaanggid sa Isaias 3. Mga 559–545 A.C.","prevAbbr":"2-ne","prevNo":12,"nextAbbr":"2-ne","nextNo":14,"chapterTitle":"2 Nefi 13","verses":[{"vNo":"1 ","txt":"Kag yari karon, ang Ginuo, ang Ginuo sang mga Kasuldadohan, nagakuha sa Jerusalem kag sa Juda, sang inugsagod kag sang inugsakdag, ang bug-os nga inugsakdag nga kalan-on, kag ang bug-os nga inugsagod nga tubig—"},{"vNo":"2 ","txt":"Ang gamhanan nga tawo, kag ang tawo nga hangaway, ang hukom, kag ang manalagna, kag ang manugpakot, kag ang tigulang;"},{"vNo":"3 ","txt":"Ang tagpanguna sang kalim-an, kag ang dungganon nga tawo, kag ang manuglaygay, kag ang mangin-alamon sa salamangka, kag ang sampaton nga manugbabaylan."},{"vNo":"4 ","txt":"Kag magahatag ako sa ila sing mga kabataan nga mangin ila mga prinsipe, kag ang mga lapsag magagahum sa ila."},{"vNo":"5 ","txt":"Kag ang katawhan piguson, ang tagsa-tagsa sang isa, kag ang tagsa-tagsa sang iya isigkatawo; ang bata magapabugal batok sa tigulang, kag ang huros-huros batok sa dungganon."},{"vNo":"6 ","txt":"Kon ang tawo magadakop sang iya utod sa panimalay sang iya amay, kag magasiling: May panapton ka, mangin tagdumala ka namon, kag indi pagtuguti ini nga kalaglagan nga mag-abot sa idalom sang imo kamot—"},{"vNo":"7 ","txt":"Sa sina nga adlaw magasumpa sia, nga nagasiling: Indi ako magmangin isa ka manugbulong; kay sa akon balay wala sing kalan-on ukon panapton; indi ako paghimoa nga tagdumala sang katawhan."},{"vNo":"8 ","txt":"Kay ang Jerusalem nalaglag, kag ang Juda napukan, kay ang ila mga dila kag ang ila mga binuhatan batok sa Ginuo, sa pagpaakig sang mga mata sang iya himaya."},{"vNo":"9 ","txt":"Ang ginapakita sang ila nawong nagasaksi batok sa ila, kag nagapahayag sang ila sala nga subong pa gani sang Sodoma, kag indi nila ini matago. Kailo sang ila mga kalag, kay ginpadyaan nila sing malain ang ila mga kaugalingon!"},{"vNo":"10 ","txt":"Isiling sa mga matarong nga mangin maayo sa ila; kay magakaon sila sang bunga sang ila mga binuhatan."},{"vNo":"11 ","txt":"Kailo sa mga malaut, kay sila mawala; kay ang padya sang ila mga kamot magatupa sa ila!"},{"vNo":"12 ","txt":"Kag ang akon katawhan, mga kabataan ang ila mga manugpigos, kag mga babayi ang nagagahum sa ila. O katawhan ko, sila nga nagatuytoy sa imo amo ang nagapasayop sa imo kag nagalaglag sang dalanon sang imo mga banas."},{"vNo":"13 ","txt":"Ang Ginuo nagatindog sa pag-apin sa kasaba, kag nagatindog sa paghukom sa katawhan."},{"vNo":"14 ","txt":"Ang Ginuo magasulod sa hukmanan upod sa mga tigulang sang iya katawhan kag sa mga prinsipe sini; kay ginkaon ninyo ang ulubasan kag ang inagaw sa mga imol sa inyo mga balay."},{"vNo":"15 ","txt":"Ano ang buot ninyo silingon sini? Ginligis ninyo ang akon katawhan, kag gingaling ang mga nawong sang mga imol, nagasiling ang Ginuong Dios sang mga Kasuldadohan."},{"vNo":"16 ","txt":"Dugang pa sina, ang Ginuo nagasiling: Sanglit ang mga anak nga babayi sang Sion mapalabi-labihon, kag nagalakat nga nagapatiskog sang mga liog kag nagapasiplat sang mga mata, nga nagalakat kag nagapaikit sang tikang samtang sila nagalakat, kag nagapalagting sang ila mga tiil—"},{"vNo":"17 ","txt":"Gani ang Ginuo magasakit sang palangugan sang alimpudwan sang ulo sang mga babayi sang Sion, kag ang Ginuo magapadayag sang ila tinago nga mga bahin."},{"vNo":"18 ","txt":"Sa sina nga adlaw kuhaon sang Ginuo ang katahum sang ila nagalagting nga mga puni, kag mga kalo sang babayi, kag mga linati;"},{"vNo":"19 ","txt":"Ang mga pakabit kag ang mga pulseras, kag ang mga panuelo;"},{"vNo":"20 ","txt":"Ang mga gura, kag ang mga puni sa mga buko-buko, kag ang mga purong, kag ang mga suludlan sang pahumot, kag ang mga aritos;"},{"vNo":"21 ","txt":"Ang mga singsing, kag mga alahas sa ilong;"},{"vNo":"22 ","txt":"Ang mailisan nga mga terno sang panapton para sa piyesta, ang mga kunop, kag ang mga takurong, kag ang mga portamoneda;"},{"vNo":"23 ","txt":"Ang mga espeho, kag ang lino nga manipis, kag mga turbante, kag ang mga manto."},{"vNo":"24 ","txt":"Kag matabo ini, nga sa baylo sang maamyon nga pahumot amo ang kabaho; kag sa baylo sang wagkos, kalat; kag sa baylo sang pinahipid nga buhok, pagkaupaw; kag sa baylo sang panapton nga malaba, pagwagkos sang sako nga panapton; pagmarka sa baylo sang katahum."},{"vNo":"25 ","txt":"Ang imo mga kalalakin-an magakapukan sa espada kag ang imo gamhanan sa inaway."},{"vNo":"26 ","txt":"Kag ang iya mga gawang magapanalambiton kag magahaya; kag mangin mamingaw sia, kag magapungko sa duta."}]}