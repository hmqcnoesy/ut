{"heading":"Si Isaias naghambal bilang Mesias—Ang katawhan sa kadudulman makakita sang isa ka dako nga kapawa—Sa aton mabun-ag ang isa ka bata—Sia ang mangin Prinsipe sang Paghidaet kag magagahum sa trono ni David—Ipaanggid sa Isaias 9. Mga 559–545 A.C.","prevAbbr":"2-ne","prevNo":18,"nextAbbr":"2-ne","nextNo":20,"chapterTitle":"2 Nefi 19","verses":[{"vNo":"1 ","txt":"Wala'y sapayan, ang kadulom indi magmangin subong sang sa iya pagpintas, sang sadtong una ginpaantos niya sing mamag-an ang duta sang Zabulon, kag ang duta sang Neftali, kag pagkatapos sini lakas nga ginpaantos ang dalanon sang Pula nga Dagat sa tabok sang Jordan sa Galilea sang mga kapungsuran."},{"vNo":"2 ","txt":"Ang katawhan nga naglakat sa kadudulman nakakita sang isa ka dako nga kapawa; sila nga nagapuyo sa duta sang landong sang kamatayon, sa ila nagsilak ang kapawa."},{"vNo":"3 ","txt":"Ginpadamo mo ang mga pungsod, kag gindugangan ang kalipay—nagakalipay sila sa imo atubang suno sa kalipay sa pag-ani, kag subong sang pagkasadya sang mga tawo kon magbahin-bahin sila sang inagaw."},{"vNo":"4 ","txt":"Kay ginbali mo ang gota sang iya lulan, kag ang sungkod sang iya abaga, ang bilugon sang iya manugpigos."},{"vNo":"5 ","txt":"Kay ang tagsa ka inaway sang hangaway naupdan sang magubot nga kinagahod, kag sang panapton nga gintubog sa dugo; apang ini mangin kaupod sang sulonugon kag gatong sa kalayo."},{"vNo":"6 ","txt":"Kay sa aton isa ka bata ang nabun-ag, sa aton isa ka anak nga lalaki ang ginahatag; kag ang pagbulut-an manginsa iya abaga; kag tawgon ang iya ngalan, Makatilingala, Manuglaygay, ang Dios nga Gamhanan, Ang Amay nga Nagapadayon, Ang Prinsipe sang Paghidaet."},{"vNo":"7 ","txt":"Nahanungod sa pagdugang sang pagbulut-an kag paghidaet wala sing katapusan, sa trono ni David, kag sa iya ginharian sa pagpahamtang sini, kag sa pagpalig-on sini upod ang katarungan kag upod ang hustisya sugod karon, bisan tubtob sa gihapon. Ang kasidla sang Ginuo sang mga Kasuldadohan ang magahikot sini."},{"vNo":"8 ","txt":"Ang Ginuo nagpadala sang iya pulong kay Jacob kag ini nagtupa sa Israel."},{"vNo":"9 ","txt":"Kag ang tanan nga katawhan makahibalo, bisan ang Efraim kag ang mga pumoluyo sang Samaria, nga nagasiling sa bugal kag katig-a sang tagipusuon:"},{"vNo":"10 ","txt":"Ang mga tisa nagakahulog, apang magapatindog kita sing binasbasan nga mga bato; ang mga sicomoro ginapulod, apang ilisan naton ang mga ini sing mga cedro."},{"vNo":"11 ","txt":"Gani patindugon sang Ginuo ang mga kasumpong ni Rezin batok sa iya, kag tingbon ang iya mga kaaway;"},{"vNo":"12 ","txt":"Ang mga Sirianhon sa atubang kag ang mga Filistinhon sa likod; kag ila lamunon ang Israel sa naganganga nga baba. Tungod sini tanan wala makuha ang iya kaakig, kundi ang iya kamot nauntay pa gihapon."},{"vNo":"13 ","txt":"Kay ang katawhan wala magbalikid sa iya nga nagbunal sa ila, ukon wala man magpangita sa Ginuo sang mga Kasuldadohan."},{"vNo":"14 ","txt":"Gani utdon sang Ginuo gikan sa Israel ang ulo kag ang ikog, ang sanga kag ang banban sa isa ka adlaw."},{"vNo":"15 ","txt":"Ang tigulang, sia ang ulo; kag ang manalagna nga nagatudlo sang mga kabutigan, sia ang ikog."},{"vNo":"16 ","txt":"Kay ang mga tagpanguna sining katawhan amo ang nagapasayop sa ila; kag sila nga ginapangunahan nila ginalaglag."},{"vNo":"17 ","txt":"Gani ang Ginuo indi magkalipay sa ila mga pamatan-on, ukon man magkaluoy sa ila mga ilo kag mga balo nga babayi; kay ang tagsa sa ila isa ka salimpapaw kag isa ka manughimo sang malain, kag ang tagsa ka baba nagapamulong sing kabuangan. Tungod sini tanan wala makuha ang iya kaakig, kundi ang iya kamot nauntay pa gihapon."},{"vNo":"18 ","txt":"Kay ang pagkamalaut nagadabdab subong sang kalayo; magalamon ini sang mga kasampinitan kag mga talungon, kag magamakot sa mga kasiutan sang mga talon, kag magatub-ok ang mga ini subong sang pagpaibabaw sang aso."},{"vNo":"19 ","txt":"Paagi sa kasingkal sang Ginuo sang mga Kasuldadohan ang duta nagpalangit-om, kag ang katawhan mangin subong sang gatong sang kalayo; wala’y tawo nga magapatawad sang iya utod."},{"vNo":"20 ","txt":"Kag magasabnit sia sa tuo nga kamot kag gutumon; kag magakaon sia sa wala nga kamot kag indi sila mabusog; magakaon sila ang tagsa ka tawo sang unod sang iya kaugalingon nga butkon—"},{"vNo":"21 ","txt":"Ang Manases, sang Efraim; kag ang Efraim, sang Manases; sila nga duha batok sa Juda. Tungod sini tanan wala makuha ang iya kaakig, kundi ang iya kamot nauntay pa gihapon."}]}