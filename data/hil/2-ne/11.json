{"heading":"Nakita ni Jacob ang iya Manunubos—Ang layi ni Moises nagasimbolo kay Cristo kag nagapamatuod nga sia magakari. Mga 559–545 A.C.","prevAbbr":"2-ne","prevNo":10,"nextAbbr":"2-ne","nextNo":12,"chapterTitle":"2 Nefi 11","verses":[{"vNo":"1 ","txt":"Kag karon, si Jacob naghambal sang madamo pa gid nga mga butang sa akon katawhan sa sina nga tion; wala’y sapayan sini, ini lamang nga mga butang ang akon ginpahanabo nga masulat, kay ang mga butang nga akon nasulat tama na sa akon."},{"vNo":"2 ","txt":"Kag karon ako, si Nefi, nagasulat sang madamo pa sang mga pulong ni Isaias, kay ang akon kalag nagakalipay sa iya mga pulong. Kay idapat ko ang iya mga pulong sa akon katawhan, kag ipadala ko ang mga ini sa tanan ko nga mga kaanakan, kay matuod gid nga iya nakita ang akon Manunubos, bisan subong sang akon pagkakita sa iya."},{"vNo":"3 ","txt":"Kag ang akon utod nga si Jacob, nakakita man sa iya subong sang akon pagkakita sa iya; gani, ipadala ko ang ila mga pulong sa akon mga kaanakan sa pagpamatuod sa ila nga matuod ang akon mga pulong. Gani, paagi sa mga pulong sang tatlo, ang Dios nagsiling, palig-unon ko ang akon pulong. Wala’y sapayan sini, ang Dios magapadala sing dugang nga mga saksi, kag pamatud-an niya ang tanan niya nga mga pulong."},{"vNo":"4 ","txt":"Yari karon, ang akon kalag nagakalipay sa pagpamatuod sa akon katawhan sang kamatuoran sang pagkari ni Cristo; kay, sa amo nga katuyuan ang layi ni Moises ginhatag; kag ang tanan nga mga butang nga ginhatag sang Dios gikan pa sa ginsuguran sang kalibutan, sa tawo, amo ang mga pagsimbolo sa iya."},{"vNo":"5 ","txt":"Kag ang akon kalag nagakalipay man sa mga kasugtanan sang Ginuo nga iya ginhimo sa aton mga katigulangan; huo, ang akon kalag nagakalipay sa iya grasya, kag sa iya hustisya, kag gahum, kag kaluoy sa dako kag wala’y katapusan nga plano sang pagluwas gikan sa kamatayon."},{"vNo":"6 ","txt":"Kag ang akon kalag nagakalipay sa pagpamatuod sa akon katawhan nga luwas kon si Cristo magakari ang tanan nga mga tawo pat-od gid nga mawala."},{"vNo":"7 ","txt":"Kay kon wala sing Cristo wala sing Dios; kag kon wala sing Dios wala kita, kay nangin wala kuntani sing pagtuga. Apang may isa ka Dios, kag sia amo si Cristo, kag magaabot sia sa kabug-usan sang iya kaugalingon nga tion."},{"vNo":"8 ","txt":"Kag karon nagasulat ako sang pila sang mga pulong ni Isaias, nga kon sin-o man sang akon katawhan ang makakita sining mga pulong mahimo nga magpagsik sa ila mga tagipusuon kag magkasadya para sa tanan nga mga tawo. Karon amo ini ang mga pulong, kag mahimo ninyo nga idapat ang mga ini sa inyo kag sa tanan nga mga tawo."}]}