{"heading":"Ang mga pulong ni Nefi matuod—Nagasaksi ang mga ini nahanungod kay Cristo—Yadtong mga nagapati kay Cristo magapati sa mga pulong ni Nefi, nga magapabilin bilang isa ka saksi sa atubang sang hukmanan. Mga 559–545 A.C.","prevAbbr":"2-ne","prevNo":32,"nextAbbr":"jacob","nextNo":1,"chapterTitle":"2 Nefi 33","verses":[{"vNo":"1 ","txt":"Kag karon ako, si Nefi, indi makasulat sang tanan nga mga butang nga ginpanudlo sa tunga sang akon katawhan; ukon indi man ako batid sa pagsulat, kasubong sang sa paghambal; kay kon ang isa ka tawo nagahambal paagi sa gahum sang Balaan nga Espiritu ang gahum sang Balaan nga Espiritu nagadala sini sa mga tagipusuon sang mga anak sang tawo."},{"vNo":"2 ","txt":"Apang yari karon, may madamo nga nagapatig-a sang ila mga tagipusuon batok sa Espiritu nga Balaan, sa bagay nga wala ini sing duog sa ila; gani, ginasikway nila ang madamo nga mga butang nga nasulat kag ginakabig ang mga ini bilang mga butang nga wala sing pulos."},{"vNo":"3 ","txt":"Apang ako, si Nefi, nagsulat sang akon ginsulat, kag ginakabig ko ini nga may dako nga bili, kag ilabi na gid sa akon katawhan. Kay dalayon ako nga nagapangamuyo para sa ila sa adlaw, kag ginabasa sang akon mga mata ang akon ulunan sa gab-i, tungod sa ila; kag nagatuaw ako sa akon Dios sa pagtuo, kag nahibal-an ko nga pamatian niya ang akon pagtuaw."},{"vNo":"4 ","txt":"Kag nahibal-an ko nga ang Ginuong Dios magakonsagrar sang akon mga pangamuyo para sa kaayuhan sang akon katawhan. Kag ang mga pulong nga akon ginsulat sa kahuyangan pagahimuon nga mabaskog sa ila; kay ini nagalugpay sa ila sa paghimo sang maayo; ini nagapahayag sa ila nahanungod sa ila mga katigulangan; kag ini nagahambal nahanungod kay Jesus, kag nagalugpay sa ila sa pagpati sa iya, kag sa pagpadayon tubtob sa katapusan, nga amo ang wala’y katapusan nga kabuhi."},{"vNo":"5 ","txt":"Kag ini nagahambal sing masingki batok sa sala, suno sa kaprangka sang kamatuoran; gani, wala sing tawo nga maakig sa mga pulong nga akon ginsulat luwas nga mangin iya sia sang espiritu sang yawa."},{"vNo":"6 ","txt":"Nagakasadya ako sa kaathagan; nagakasadya ako sa kamatuoran; nagakasadya ako sa akon Jesus, kay gintubos niya ang akon kalag gikan sa impiyerno."},{"vNo":"7 ","txt":"May putli ako nga pagmahal para sa akon katawhan, kag dako nga pagtuo kay Cristo nga masugat-an ko ang madamo nga mga kalag nga wala’y musing sa iya hukom-lingkuranan."},{"vNo":"8 ","txt":"May putli ako nga pagmahal sa mga Judio—nagasiling ako nga Judio, sanglit ang buot ko silingon amo sila nga diin ako naghalin."},{"vNo":"9 ","txt":"May putli man ako nga pagmahal sa mga Gentil. Apang yari karon, kay wala sa mga ini ang malauman ko luwas nga magapakig-uli sila kay Cristo, kag magsulod sa masipot nga gawang, kag maglakat sa makitid nga banas nga nagapadulong sa kabuhi, kag magapadayon sa banas tubtob sa katapusan nga adlaw sang pagtilaw."},{"vNo":"10 ","txt":"Kag karon, pinalangga kong mga kauturan, kag subong man ang mga Judio, kag tanan kamo nga yara sa mga ukbong sang duta, pamatii ining mga pulong kag magpati kay Cristo; kag kon indi kamo magpati sa sining mga pulong magpati kamo kay Cristo. Kag kon indi kamo magpati kay Cristo magapati kamo sa sining mga pulong, kay ang mga ini mga pulong ni Cristo, kag ginhatag niya ang mga ini sa akon; kag nagatudlo ang mga ini sa tanan nga mga tawo nga dapat sila maghimo sang maayo."},{"vNo":"11 ","txt":"Kag kon ang mga ini indi mga pulong ni Cristo, kamo ang maghukom—kay ipakita sa inyo ni Cristo, upod ang gahum kag dako nga himaya, nga iya ini mga pulong, sa katapusan nga adlaw; kag kamo kag ako magatindog sing nawong sa nawong sa atubang sang iya hukmanan; kag inyo mahibal-an nga ako ginsugo niya sa pagsulat sining mga butang, wala’y sapayan sang akon kahuyangan."},{"vNo":"12 ","txt":"Kag nagapangamuyo ako sa Amay sa ngalan ni Cristo nga madamo sa aton, kon indi tanan, ang mahimo nga maluwas sa iya ginharian sa sinang dako kag katapusan nga adlaw."},{"vNo":"13 ","txt":"Kag karon, pinalangga kong mga kauturan, ang tanan yadtong mga iya sang panimalay sang Israel, kag tanan kamo nga yara sa mga ukbong sang duta, nagahambal ako sa inyo bilang tingug sang isa nga nagatuaw gikan sa yab-ok: Paalam tubtob nga mag-abot inang dako nga adlaw."},{"vNo":"14 ","txt":"Kag kamo nga indi mag-ambit sang kaayo sang Dios, kag magatamod sang mga pulong sang mga Judio, kag subong man sang akon mga pulong, kag sang mga pulong nga magagwa sa baba sang Cordero sang Dios, yari karon, nagapaalam ako sa inyo sang isa ka dayon nga pagpaalam, kay ining mga pulong magapamatbat sa inyo sa katapusan nga adlaw."},{"vNo":"15 ","txt":"Kay kon ano ang akon ginpat-inan sa duta, pagadalhon batok sa inyo sa hukmanan; kay amo ini ang ginsugo sa akon sang Ginuo, kag kinahanglan gid nga magtuman ako. Amen."}]}