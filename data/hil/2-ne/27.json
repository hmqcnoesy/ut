{"heading":"Ang kadudulman kag pagtalikod sa pagtuo magatabon sang duta sa katapusan nga mga adlaw—Ang Libro ni Mormon magagwa—Tatlo ka mga saksi ang magapamatuod nahanungod sa libro—Ang tawo nga may tinun-an magasiling nga indi sia makabasa sang tinakpan nga libro—Ang Ginuo magahimo sang isa ka makahalangyag nga buluhaton kag isa ka kalatingalahan—Ipaanggid sa Isaias 29. Mga 559–545 A.C.","prevAbbr":"2-ne","prevNo":26,"nextAbbr":"2-ne","nextNo":28,"chapterTitle":"2 Nefi 27","verses":[{"vNo":"1 ","txt":"Apang, yari karon sa katapusan nga mga adlaw, ukon sa mga adlaw sang mga Gentil—huo, yari karon, ang tanan nga mga pungsod sang mga Gentil kag subong man sang mga Judio, alangay sadtong mga magakari sa sini nga duta kag sadtong mga yara sa iban pa nga mga duta, huo, bisan sa tanan nga mga kadutaan sang duta, yari karon, mahubog sila sang kalautan kag sang tanan nga sahi sang mga kangil-aran—"},{"vNo":"2 ","txt":"Kag kon ina nga adlaw magaabot pagaduawon sila sang Ginuo sang mga Kasuldadohan, paagi sa pagpanaguob kag paagi sa linog, kag paagi sa isa ka dako nga kinagahod, kag paagi sa dalimuos, kag paagi sa unos, kag paagi sa dabdab sang nagapanglamon nga kalayo."},{"vNo":"3 ","txt":"Kag ang tanan nga mga pungsod nga magapakig-away sa Sion, kag nga nagapapiot sa iya, mangin subong sang isa ka damgo sang isa ka palanan-awon sa kagab-ihon; huo, mangin subong ini sa ila, bisan subong sang isa ka tawo nga ginagutom nga nagadamgo, kag yari karon nagakaon sia apang nakabugtaw kag wala sing sulod ang iya kalag; ukon pareho sang isa ka tawo nga ginauhaw nga nagadamgo, kag yari karon nagainom sia apang nakabugtaw sia kag yari karon napunaw sia, kag ang iya kalag may kagana; huo, bisan amo man sini ang kadam-an sang tanan nga mga pungsod nga nagapakig-away batok sa Bukid sang Sion."},{"vNo":"4 ","txt":"Kay yari karon, tanan kamo nga nagahimo sing kalautan, magpahimuyong kamo kag magkatingala, kay magasinggit kamo, kag magatuaw; huo, mahubog kamo apang indi sang alak, magaduling-duling kamo apang indi tungod sang masingkal nga ilimnon."},{"vNo":"5 ","txt":"Kay yari karon, ang Ginuo nagbubo sa inyo sang espiritu sang mahamuok nga katulugon. Kay yari karon, ginpiyong ninyo ang inyo mga mata, kag ginsikway ninyo ang mga manalagna; kag ang inyo mga tagdumala, kag ang mga manugtulok iya gintabunan tungod sang inyo kalautan."},{"vNo":"6 ","txt":"Kag matabo ini, nga ang Ginuong Dios magapahayag sa inyo sang mga pulong sang isa ka libro, kag mangin mga pulong ini nila nga nagkalatulog."},{"vNo":"7 ","txt":"Kag yari karon, ang libro pagapat-inan; kag sa sulod sang libro amo ang isa ka bugna gikan sa Dios, halin sa ginsuguran sang kalibutan tubtob sa katapusan sini."},{"vNo":"8 ","txt":"Gani, tungod sang mga butang nga napat-inan na, ang mga butang nga napat-inan indi pag-ihatag sa adlaw sang pagkamalaut kag kangil-aran sang katawhan. Gani ang libro pagataguon gikan sa ila."},{"vNo":"9 ","txt":"Apang ang libro igahatag sa isa ka tawo, kag ihatag niya ang mga pulong sang libro, nga amo ang mga pulong sadtong mga nagkalatulog sa yab-ok, kag ihatag niya ining mga pulong sa isa pa;"},{"vNo":"10 ","txt":"Apang ang mga pulong nga napat-inan indi niya pag-ihatag, ukon indi man niya pag-ihatag ang libro. Kay ang libro pagapat-inan sang gahum sang Dios, kag ang bugna nga ginpat-inan pagataguon sa sulod sang libro tubtob sa kaugalingon nga natalana nga tion sang Ginuo, agud nga maggwa ang mga ini; kay yari karon, nagapahayag ang mga ini sang tanan nga mga butang gikan pa sa sadsaran sang kalibutan tubtob sa katapusan sini."},{"vNo":"11 ","txt":"Kag magaabot ang adlaw nga ang mga pulong sang libro nga ginpat-inan pagabasahon sa mga alibungan sang balay; kag pagabasahon ang mga ini paagi sa gahum ni Cristo; kag ang tanan nga mga butang igapahayag sa mga anak sang tawo kon ano man ang natabo sa tunga sang mga anak sang tawo, kag kon ano man ang matabo bisan sa katapusan sang duta."},{"vNo":"12 ","txt":"Gani, sa sina nga adlaw kon san-o ang libro igahatag sa tawo nga akon ginahambal, ang libro pagataguon gikan sa mga mata sang kalibutan, agud nga wala sing mga mata nga makakita sini luwas sa tatlo ka mga saksi nga makakita sini, paagi sa gahum sang Dios, luwas sa iya nga kay sin-o ang libro igahatag; kag sila magasaksi sa kamatuoran sang libro kag sang mga butang nga yara sa sini."},{"vNo":"13 ","txt":"Kag wala na sing iban pa nga makatan-aw sa sini, luwas sa pila suno sa kabubut-on sang Dios, sa pagpahayag sang panaksihon sang iya pulong sa mga anak sang tawo; kay ang Ginuong Dios nagsiling nga ang mga pulong sang mainunungon magahambal nga daw naghalin ini sa mga minatay."},{"vNo":"14 ","txt":"Gani, ang Ginuong Dios magapadayon sa pagpahayag sang mga pulong sang libro; kag sa baba sang kon ano kadamo nga mga saksi nga sa iya pagbanta mangin maayo palig-unon niya ang iya pulong; kag kailo sa iya nga magasikway sang pulong sang Dios!"},{"vNo":"15 ","txt":"Apang yari karon, matabo ini, nga ang Ginuong Dios magasiling sa iya kon kay sin-o niya ihatag ang libro: Dalha ining mga pulong nga wala mapat-ini kag ihatag ang mga ini sa isa pa, agud nga mapakita niya ini sa may tinun-an, nga nagasiling: Basaha ini, ginaampo ko sa imo. Kag ang may tinun-an magasiling: Dalha diri ang libro, kag basahon ko ang mga ini."},{"vNo":"16 ","txt":"Kag karon, tungod sang himaya sang kalibutan kag agud makaangkon sing manggad magasiling sila sini, kag indi para sa himaya sang Dios."},{"vNo":"17 ","txt":"Kag ang tawo magasiling: Indi ko madala ang libro, kay ini napat-inan."},{"vNo":"18 ","txt":"Nian ang may tinun-an magasiling: Indi ko ini mabasa."},{"vNo":"19 ","txt":"Gani matabo ini, nga ihatag liwat sang Ginuong Dios ang libro kag ang mga pulong sini sa iya nga wala makatuon; kag ang tawo nga wala makatuon magasiling: Wala ako makatuon."},{"vNo":"20 ","txt":"Nian ang Ginuong Dios magasiling sa iya: Ang mga may tinun-an indi magbasa sang mga ini, kay ginsikway nila ang mga ini, kag makasarang ako sa paghimo sang akon kaugalingon nga buluhaton; gani ikaw ang magabasa sang mga pulong nga akon igahatag sa imo."},{"vNo":"21 ","txt":"Indi pagtanduga ang mga butang nga napat-inan, kay akon ipahayag ang mga ini sa akon kaugalingon nga natalana nga tion; kay ipakita ko sa mga anak sang tawo nga makasarang ako sa paghimo sang akon kaugalingon nga buluhaton."},{"vNo":"22 ","txt":"Gani kon imo na nabasa ang mga pulong nga akon ginsugo sa imo, kag nakakuha sang mga saksi nga akon ginpanaad sa imo, nian imo takpan liwat ang libro kag ipatago ini sa akon, agud nga akon maamligan ang mga pulong nga wala pa nimo mabasa, tubtob nga makita ko nga nagakaigo sa akon kaugalingon nga kaalam ang pagpahayag sang tanan nga mga butang sa mga anak sang tawo."},{"vNo":"23 ","txt":"Kay yari karon, ako ang Dios; kag isa ako ka Dios sang mga milagro; kag ipakita ko sa kalibutan nga ako amo man gihapon kahapon, karon, kag sa wala’y katubtuban; kag wala ako nagahikot sa tunga sang mga anak sang tawo luwas nga ini suno sa ila pagtuo."},{"vNo":"24 ","txt":"Kag sa liwat matabo ini, nga ang Ginuo magasiling sa iya nga magabasa sang mga pulong nga igahatag sa iya:"},{"vNo":"25 ","txt":"Sa bagay nga ining katawhan nagapalapit sa akon sa ila baba, kag ang ila mga bibig nagatahod sa akon, apang ang ila mga tagipusuon malayo sa akon, kag ang ila kahadlok sa akon gintudlo sang mga pagsulundan sang tawo—"},{"vNo":"26 ","txt":"Gani, ako magapadayon sa paghimo sang isa ka makahalangyag nga buluhaton sa tunga sining katawhan, huo, isa ka makahalangyag nga buluhaton kag kalatingalahan, kay ang kaalam sang ila mga maalam kag mga may tinun-an mawala, kag ang paghangop sang ila mga mahinalungon pagalipdan."},{"vNo":"27 ","txt":"Kag kailo sa ila nga nagatinguha sa pagtago sang ila plano sing madalom gikan sa Ginuo! Kag ang ila buluhaton yara sa kadudulman; kag sila nagasiling: Sin-o bala ang makakita sa aton, kag sin-o ang makahibalo sa aton? Kag sila nagasiling man: Sa pagkamatuod, ang imo pagpabaliskad sang mga butang pagakabigon nga daga sang manugkulon. Apang yari karon, ipakita ko sa ila, nagasiling ang Ginuo sang mga Kasuldadohan, nga nahibal-an ko ang tanan nila nga mga buhat. Kay magasiling bala ang butang nga ginhimo sa iya nga naghimo sini, wala niya ako paghimoa? Ukon magasiling bala ang butang nga nahuman sa iya nga naghuman sini, wala sia sing paghangop?"},{"vNo":"28 ","txt":"Apang yari karon, nagasiling ang Ginuo sang mga Kasuldadohan: ipakita ko sa mga anak sang tawo nga diutay na gid lang nga tion kag ang Libano magmangin isa ka mabungahon nga latagon; kag ang mabungahon nga latagon pagakabigon nga isa ka talon."},{"vNo":"29 ","txt":"Kag sa sina nga adlaw ang mga bungol makabati sang mga pulong sang libro, kag ang mga mata sang mga bulag makakita gikan sa kakarap kag gikan sa kadudulman."},{"vNo":"30 ","txt":"Kag ang mga mapailubon magadugang, kag ang ila kalipay mangin sa Ginuo, kag ang mga imol sa tunga sang mga tawo magakasadya sa Balaan sang Israel."},{"vNo":"31 ","txt":"Kay sa labing pat-od samtang nagakabuhi ang Ginuo makita nila nga ang makakulugmat mangin wala’y kapuslanan, kag ang manugtamay matupok, kag ang tanan nga nagabantay sang kalautan ginapulod;"},{"vNo":"32 ","txt":"Kag sila nga nagakiha sang isa ka tawo tungod sang isa ka pulong, kag nagapahamtang sing siod para sa iya nga nagasabdong sa gawang, kag nagawahig sa matarong bilang isa ka butang nga wala’y pulos."},{"vNo":"33 ","txt":"Gani, amo ini ang ginasiling sang Ginuo, nga nagtubos kay Abraham, nahanungod sa panimalay ni Jacob: Si Jacob indi na karon mahuy-an, ukon ang iya nawong karon indi man magpalanglapsi."},{"vNo":"34 ","txt":"Apang kon iya makita ang iya mga kaanakan, ang binuhatan sang akon mga kamot, sa tunga niya, pakabalaanon nila ang akon ngalan, kag pakabalaanon ang Balaan ni Jacob, kag magakahadlok sa Dios sang Israel."},{"vNo":"35 ","txt":"Sila man nga nagsayop sa espiritu magalambot sa paghangop, kag sila nga nagkumod magatuon sang doktrina."}]}