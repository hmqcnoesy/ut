{"heading":"Ang hinaylo nga mga Gentil pagaisipon upod sa katawhan sang kasugtanan—Madamo nga mga Lamanhon kag mga Judio ang magapati sa pulong kag mangin makaluluyag—Ang Israel igapanumbalik kag ang mga malaut pagalaglagon. Mga 559–545 A.C.","prevAbbr":"2-ne","prevNo":29,"nextAbbr":"2-ne","nextNo":31,"chapterTitle":"2 Nefi 30","verses":[{"vNo":"1 ","txt":"Kag karon tamda, pinalangga kong mga kauturan, luyag ko nga maghambal sa inyo; kay ako, si Nefi, indi magtugot nga inyo hunahunaon nga mangin mas matarong kamo sangsa mga Gentil. Kay yari karon, luwas nga magatuman kamo sang mga kasuguan sang Dios tanan kamo mawala man; kag tungod sang mga pulong nga nahambal na indi kinahanglan nga inyo hunahunaon nga ang mga Gentil lubos nga malaglag."},{"vNo":"2 ","txt":"Kay yari karon, ginasiling ko sa inyo nga kon ano kadamo sang mga Gentil nga magahinulsol mangin mga katawhan sang Ginuo sa kasugtanan; kag kon ano kadamo sang mga Judio ang indi maghinulsol pagasikwayon; kay ang Ginuo indi magpakighisugot sa bisan sin-o luwas kon ini upod sa ila nga nagahinulsol kag nagapati sa iya Anak, nga amo ang Balaan sang Israel."},{"vNo":"3 ","txt":"Kag karon, luyag ko nga magpanagna sing medyo dugang pa gid nahanungod sa mga Judio kag sa mga Gentil. Kay pagkatapos nga magagwa ang libro nga akon ginahambal, kag masulat sa mga Gentil, kag mapat-inan liwat sang Ginuo, mangin madamo ang magapati sa mga pulong nga nasulat; kag ipalapnag nila ang mga ini sa salin sang aton kaliwat."},{"vNo":"4 ","txt":"Kag nian mahibal-an sang salin sang aton kaliwat ang nahanungod sa aton, kon paano kita naggwa gikan sa Jerusalem, kag nga mga kaanakan sila sang mga Judio."},{"vNo":"5 ","txt":"Kag nga ang ebanghelyo ni Jesucristo igapahayag sa tunga nila; gani, igapanumbalik sila sa ihibalo nahanungod sa ila mga katigulangan, kag subong man sa ihibalo nahanungod kay Jesucristo, nga nagluntad na sadto sa tunga sang ila mga katigulangan."},{"vNo":"6 ","txt":"Kag nian sila magakasadya; kay ila mahibal-an nga isa ini ka bugay sa ila gikan sa kamot sang Dios; kag ang ila mga himbis sang kadudulman magasugod sa pagkalataktak gikan sa ila mga mata; kag indi pa magtaliwan ang madamo nga mga kaliwatan sa tunga nila, luwas nga sila mangin isa ka puraw kag isa ka makaluluyag nga katawhan."},{"vNo":"7 ","txt":"Kag matabo ini, nga ang mga Judio nga nag-alaplaag magasugod man sa pagpati kay Cristo; kag magasugod sila sa pagtililipon sa kadaygan sang duta; kag kon ano kadamo ang magapati kay Cristo mangin isa man ka makaluluyag nga katawhan."},{"vNo":"8 ","txt":"Kag matabo ini, nga ang Ginuong Dios magasugod sang iya buluhaton sa tunga sang tanan nga mga kapungsuran, mga kabikahan, mga hinambalan, kag katawhan, sa pagpahanabo sang pagpanumbalik sang iya katawhan sa duta."},{"vNo":"9 ","txt":"Kag paagi sa pagkamatarong pagahukman sang Ginuong Dios ang mga imol, kag husayon sing may pag-alalangay ang mga mapailubon sang duta. Kag sakiton niya ang duta sa bilugon sang iya baba; kag sa gininhawa sang iya mga bibig patyon niya ang mga malaut."},{"vNo":"10 ","txt":"Kay ang tion madali nga magaabot nga ang Ginuong Dios magatuga sang isa ka dako nga pagbinahin-bahin sa tunga sang katawhan, kag ang mga malaut pagalaglagon niya; kag luwason niya ang iya katawhan, huo, bisan pa man kon ugaling nga kinahanglan niya nga laglagon ang mga malaut paagi sa kalayo."},{"vNo":"11 ","txt":"Kag ang pagkamatarong mangin wagkos sang iya hawak, kag ang pagkamainunungon mangin wagkos sang iya balikawang."},{"vNo":"12 ","txt":"Kag nian ang lobo magapuyo kaupod sa karnero; kag ang leopardo magaluko kaupod ang tinday nga kanding, kag ang tinday nga baka, kag ang tutoy nga leon, kag ang pinatambok, nga magkaupod; kag ang diutay nga bata magatuytoy sa ila."},{"vNo":"13 ","txt":"Kag ang baka kag ang oso magahalab; ang ila mga tinday magaluko nga magkaupod; kag ang leon magakaon sing dagami subong sang baka."},{"vNo":"14 ","txt":"Kag ang bata nga nagasuso magahampang sa ibabaw sang buho sang man-og nga dalitan, kag ang bata nga linutas magakuot sang iya kamot sa palanaguan sang dalitan nga man-og."},{"vNo":"15 ","txt":"Indi sila maghalit ukon maglaglag sa bug-os ko nga bukid nga balaan; kay ang duta matugob sang ihibalo sang Ginuo subong nga ang mga tubig nagatabon sang dagat."},{"vNo":"16 ","txt":"Gani, ang mga butang sang tanan nga mga kapungsuran igapahayag; huo, ang tanan nga mga butang igapahayag sa mga anak sang tawo."},{"vNo":"17 ","txt":"Wala sing butang nga malikom luwas nga ini igapahayag; wala sing buluhaton sang kadudulman luwas nga ini igapakita sa kapawa; kag wala sing butang nga matakpan sa duta luwas nga ini pagabuhian."},{"vNo":"18 ","txt":"Gani, ang tanan nga mga butang nga ginpahayag sa mga anak sang tawo igapahayag sa sina nga adlaw; kag si Satanas mangin wala na sing gahum sa pagpangibabaw sa mga tagipusuon sang mga anak sang tawo, sa sulod sang malawig nga tion. Kag karon, pinalangga kong mga kauturan, ginatapos ko ang akon mga hambalanon."}]}