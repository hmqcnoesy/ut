{"heading":"Ang salingsing ni Jesse (si Cristo) magahukom sa pagkamatarong—Ang ihibalo nahanungod sa Dios magahil-ob sa duta sa Milenya—Ang Ginuo magabayaw sing hayahay kag pagatipunon ang Israel—Ipaanggid sa Isaias 11. Mga 559–545 A.C.","prevAbbr":"2-ne","prevNo":20,"nextAbbr":"2-ne","nextNo":22,"chapterTitle":"2 Nefi 21","verses":[{"vNo":"1 ","txt":"Kag may magagwa nga isa ka salingsing gikan sa puno ni Jesse, kag isa ka sanga ang magatubo gikan sa iya mga gamot."},{"vNo":"2 ","txt":"Kag ang Espiritu sang Ginuo magakunsad sa iya, ang espiritu sang kaalam kag paghangop, ang espiritu sang laygay kag kusog, ang espiritu sang ihibalo kag sang kahadlok sa Ginuo;"},{"vNo":"3 ","txt":"Kag magahimo sa iya nga maabtik sing paghangop sang kahadlok sa Ginuo; kag indi sia maghukom suno sa panulok sang iya mga mata, ukon maghusay suno sa palamatin-an sang iya mga dulunggan."},{"vNo":"4 ","txt":"Kundi sa pagkamatarong hukman niya ang mga imol, kag husayon sing may pag-alalangay ang mga mapailubon sang duta; kag sakiton niya ang duta sa bilugon sang iya baba, kag sa gininhawa sang iya mga bibig patyon niya ang mga malaut."},{"vNo":"5 ","txt":"Kag ang pagkamatarong mangin wagkos sang iya hawak, kag ang pagkamainunungon mangin wagkos sang iya balikawang."},{"vNo":"6 ","txt":"Ang lobo magapuyo man kaupod ang karnero, kag ang leopardo magaluko kaupod ang tinday nga kanding, kag ang tinday nga baka kaupod ang tutoy nga leon kag ang pinatambok nga magkaupod; kag ang diutay nga bata magatuytoy sa ila."},{"vNo":"7 ","txt":"Kag ang baka kag ang oso magahalab; ang ila mga tinday magaluko sing tingob; kag ang leon magakaon sing dagami subong sang baka."},{"vNo":"8 ","txt":"Kag ang bata nga nagasuso magahampang sa ibabaw sang buho sang man-og nga dalitan, kag ang bata nga linutas magakuot sang iya kamot sa palanaguan sang dalitan nga man-og."},{"vNo":"9 ","txt":"Indi sila maghalit ukon maglaglag sa bug-os ko nga bukid nga balaan, kay ang duta matugob sang ihibalo nahanungod sa Ginuo, subong nga ang mga tubig nagatabon sang dagat."},{"vNo":"10 ","txt":"Kag sa sina nga adlaw may isa ka gamot ni Jesse, nga magatindog bilang isa ka hayahay sang katawhan; sa sini ang mga Gentil magatililipon; kag ang iya kapahuwayan mangin mahimayaon."},{"vNo":"11 ","txt":"Kag matabo ini, sa sina nga adlaw nga ang Ginuo magapahamtang liwat sang iya kamot sa ika-duha nga tion sa pagbawi sang salin sang iya katawhan nga mabilin, gikan sa Asiria, kag gikan sa Egipto, kag gikan sa Patros, kag gikan sa Cus, kag gikan sa Elam, kag gikan sa Sinar, kag gikan sa Hamat, kag gikan sa mga pulo sang dagat."},{"vNo":"12 ","txt":"Kag magapatindog sia sing isa ka hayahay para sa mga pungsod, kag magapanipon sang mga sinikway gikan sa Israel, kag magapanipon sing tingob sang nag-alaplaag sang Juda gikan sa apat ka mga pamusod sang duta."},{"vNo":"13 ","txt":"Ang kahisa man sang Efraim madula, kag ang mga kasumpong sang Juda papason; ang Efraim indi na magkahisa sa Juda, kag ang Juda indi na maggamo sang Efraim."},{"vNo":"14 ","txt":"Kundi sanggiton nila ang mga abaga sang mga Filistinhon sa nakatundan; atihon nila sila sing tingob sang sidlangan; patup-on nila ang ila kamot sa Edom kag Moab; kag ang mga anak ni Amon magatuman sa ila."},{"vNo":"15 ","txt":"Kag ang Ginuo lubos nga magalaglag sang dila sang dagat sang Egipto; kag paagi sa iya mabaskog nga hangin ibalabad niya ang iya kamot sa ibabaw sang suba, kag magasakit sini sa pito ka mga sapa-sapa, kag magapatabok sang mga tawo nga may mamala nga mga sandalyas."},{"vNo":"16 ","txt":"Kag may isa ka dako nga dalanon para sa salin sang iya katawhan nga mabilin, gikan sa Asiria, subong sang amo sini sadto sa Israel sa adlaw nga naggwa sia sa duta sang Egipto."}]}