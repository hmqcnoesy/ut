{"heading":"Si Lehi nagpanagna sang isa ka duta sang kahilwayan—Ang iya kaliwat magalinapta kag malupig kon ila isikway ang Balaan sang Israel—Ginlaygayan niya ang iya mga anak sa pagsul-ob sang hinganib sang pagkamatarong. Mga 588–570 A.C.","sectionHeading":"Ang kasaysayan sang kamatayon ni Lehi. Ang mga kauturan ni Nefi nagsupak sa iya. Ang Ginuo nagpaandam kay Nefi sa pagtaliwan sa kamingawan. Ang iya mga pagpanglakaton sa kamingawan, kag iban pa.","prevAbbr":"1-ne","prevNo":22,"nextAbbr":"2-ne","nextNo":2,"chapterTitle":"2 Nefi 1","verses":[{"vNo":"1 ","txt":"Kag karon natabo ini, nga sang ako, si Nefi, nakatapos sang pagpanudlo sa akon mga kauturan, ang amon amay nga si Lehi, naghambal man sang madamo nga mga butang sa ila, kag ginsaysay sa ila, kon daw ano kadako nga mga butang ang ginhimo sang Ginuo para sa ila sa pagdala sa ila pa-gwa sa duta sang Jerusalem."},{"vNo":"2 ","txt":"Kag naghambal sia sa ila nahanungod sang ila mga paglalis samtang yara sa mga tubig, kag sang mga kaluoy sang Dios sa pagluwas sang ila mga kabuhi, sa bagay nga wala sila malamon sa dagat."},{"vNo":"3 ","txt":"Kag naghambal man sia sa ila nahanungod sa duta sang panaad, nga ila naangkon—daw ano kamaluluy-on ang Ginuo sa pagpaandam sa amon nga magpalagyo kami sa duta sang Jerusalem."},{"vNo":"4 ","txt":"Kay, yari karon, siling niya, nakakita ako sang isa ka palanan-awon, nga sa diin nahibal-an ko nga ang Jerusalem nalaglag na; kag kon nagpabilin kami sa Jerusalem nagkalamatay man kami kuntani."},{"vNo":"5 ","txt":"Apang, siling niya, wala’y sapayan sang amon mga kapipit-an, nakaangkon kami sang isa ka duta sang panaad, isa ka duta nga hamili labaw sa tanan nga iban pa nga mga kadutaan; isa ka duta nga ang Ginuong Dios nakighisugot sa akon nga mangin isa ka duta nga palanublion sang akon kaliwat. Huo, ang Ginuo nakighisugot sini nga duta sa akon, kag sa akon mga anak sa wala’y katubtuban, kag subong man sa tanan sadtong mga pagatuytuyan gikan sa iban nga mga pungsod paagi sa kamot sang Ginuo."},{"vNo":"6 ","txt":"Gani, ako, si Lehi, nagapanagna suno sa mga paghikot sang Espiritu nga yari sa akon, nga wala sing bisan sin-o nga magakari sa sini nga duta luwas nga sila pagadalhon sang kamot sang Ginuo."},{"vNo":"7 ","txt":"Gani, ini nga duta ginkonsagrar sa iya nga iya pagadalhon. Kag kon lamang nga magaalagad sila sa iya suno sa mga kasuguan nga iya ginhatag, mangin isa ini ka duta sang kahilwayan sa ila; gani, indi gid sila nga mas-a madala sa pagkabihag; kay kon mag-amo, ini mangin tungod sang kalautan; kay kon ang kalautan magalapnag sing bugana, mangin ginpakamalaut ang duta tungod sa ila, apang sa mga matarong ini pagapakamaayuhon sa wala’y katubtuban."},{"vNo":"8 ","txt":"Kag yari karon, kaalam ini nga ini nga duta pagataguon anay gikan sa ihibalo sang iban nga mga pungsod; kay yari karon, madamo nga mga kapungsuran ang magasalakay sa duta, sa bagay nga mangin wala na sing duog nga palanublion."},{"vNo":"9 ","txt":"Gani, ako, si Lehi, nakaangkon sing isa ka panaad, nga mientras tanto nga yadtong mga pagadalhon sang Ginuong Dios pa-gwa sa duta sang Jerusalem magatuman sang iya mga kasuguan, magauswag sila sa kadaygan sini nga duta; kag pagataguon sila gikan sa tanan nga iban pa nga mga pungsod, agud nga mapanag-iyahan nila ini nga duta para sa ila mga kaugalingon. Kag kon lamang nga magatuman sila sang iya mga kasuguan pagapakamaayuhon sila sa kadaygan sini nga duta, kag wala sing bisan sin-o nga magahilabot sa ila, ukon magaagaw sang duta nga ila palanublion; kag magapuyo sila nga hilway sa wala’y katubtuban."},{"vNo":"10 ","txt":"Apang yari karon, kon mag-abot ang tion nga magausmod sila sa pagkawala’y pagtuo, pagkatapos nga nakabaton sila sang sapagkadalagko nga mga bugay gikan sa kamot sang Ginuo—nga nakaangkon sing ihibalo nahanungod sang pagtuga sang duta, kag sang tanan nga mga tawo, nga nakahibalo sang dako kag makatilingala nga mga binuhatan sang Ginuo gikan pa sa pagtuga sang kalibutan; nga may gahum nga ginhatag sa ila sa paghimo sang tanan nga mga butang paagi sa pagtuo; nga nakabaton sang tanan nga mga kasuguan gikan sa ginsuguran, kag gindala sang iya wala’y dulonan nga kaayo sa sining malahalon nga duta sang panaad—yari karon, ginasiling ko, kon magaabot ang adlaw nga ila isikway ang Balaan sang Israel, ang matuod nga Mesias, nga ila Manunubos kag ila Dios, yari karon, ang mga paghukom niya nga matarong magatupa sa ila."},{"vNo":"11 ","txt":"Huo, dalhon niya ang iban nga mga pungsod sa ila, kag hatagan niya sila sing gahum, kag kuhaon niya sa ila ang mga duta nga ila mga ginapanag-iyahan, kag ipahanabo niya nga sila mag-alaplaag kag malupig."},{"vNo":"12 ","txt":"Huo, subong sang isa ka dag-on nga nagailis sa isa may mga pagpaagay sang dugo, kag dalagko nga mga pagsilot sa tunga nila; gani, mga anak ko, luyag ko nga inyo dumdumon; huo, luyag ko nga mamati kamo sa akon mga pulong."},{"vNo":"13 ","txt":"O, kabay kuntani nga magbugtaw kamo; magbugtaw gikan sa isa ka mahamuok nga katulugon, huo, bisan gikan sa katulugon sang impiyerno, kag iwaslik ang makahaladlok nga mga kadena nga nagagapos sa inyo, nga amo ang mga kadena nga nagagapos sang mga anak sang tawo, agud nga madala sila nga bihag paidalom sa wala’y katapusan nga kadadalman sang kapiutan kag kasubo."},{"vNo":"14 ","txt":"Magbugtaw! Kag magbangon gikan sa yab-ok, kag mamati sa mga pulong sang isa ka nagakuyog-kuyog nga ginikanan, nga ang iya mga butkon kag mga tiil sa indi madugay pat-od gid nga inyo igahamyang sa matugnaw kag malinong nga lulubngan, nga gikan didto wala sing manlulugayaw nga makabalik; pila pa ka adlaw kag magalakat ako sa alagyan sang bug-os nga duta."},{"vNo":"15 ","txt":"Apang yari karon, gintubos sang Ginuo ang akon kalag gikan sa impiyerno; nakita ko ang iya himaya, kag wala’y katapusan ako nga nalikupan sa mga butkon sang iya gugma."},{"vNo":"16 ","txt":"Kag ginapangabay ko nga inyo dumdumon ang pagbantay sang mga palatukuran kag mga pagsulundan sang Ginuo; yari karon, amo ini ang ginakahangaw-an sang akon kalag gikan pa sa ginsuguran."},{"vNo":"17 ","txt":"Ang akon tagipusuon ginpabug-atan sang kasubo sa tion kag tion, kay ako nahadlok, nga basi tungod sa katig-a sang inyo mga tagipusuon ang Ginuo nga inyo Dios magakari sa kabug-usan sang iya kasingkal sa inyo, nga kamo igasikway kag malaglag sa wala’y katubtuban;"},{"vNo":"18 ","txt":"Ukon, nga isa ka pagpakamalaut ang magaabot sa inyo sa sulod sang madamo nga mga dinag-on; kag duawon kamo paagi sa espada, kag paagi sa gutom, kag kaugtan, kag guyuron suno sa kabubut-on kag pagkabihag sang yawa."},{"vNo":"19 ","txt":"O, mga anak ko, kabay nga ining mga butang indi mag-abot sa inyo, kundi nga mangin isa kamo ka hamili kag isa ka pinasulabi nga katawhan sang Ginuo. Apang yari karon, pagahimuon ang iya kabubut-on; kay ang iya mga gawi amo ang pagkamatarong sa wala’y katubtuban."},{"vNo":"20 ","txt":"Kag nagsiling sia nga: Mientras tanto nga magatuman kamo sang akon mga kasuguan magauswag kamo sa duta; apang mientras tanto nga indi kamo magtuman sang akon mga kasuguan pagasikwayon kamo sa akon nahamtangan."},{"vNo":"21 ","txt":"Kag karon agud ang akon kalag magakalipay sa inyo, kag agud ang akon tagipusuon magabiya sining kalibutan nga may kalipay tungod sa inyo, agud nga indi ako pag-itunton nga may kapaitan kag kasubo sa lulubngan, magbangon gikan sa yab-ok, mga anak ko, kag magpakahamtong, kag magpakalig-on sa isa ka panghunahuna kag sa isa ka tagipusuon, nga nagahiliusa sa tanan nga mga butang, agud nga indi kamo mahulog sa pagkabihag;"},{"vNo":"22 ","txt":"Agud indi kamo pagpakamalauton sa isa ka masakit nga pagpakamalaut; kag subong man, nga indi ninyo maangkon ang kasaklaw sang isa ka matarong nga Dios sa inyo, padulong sa kalaglagan, huo, ang wala’y katapusan nga kalaglagan sang kalag kag lawas."},{"vNo":"23 ","txt":"Magbugtaw, mga anak ko; isul-ob ang hinganib sang pagkamatarong. Iwaslik ang mga kadena nga nagagapos sa inyo, kag maggwa gikan sa kadudulman, kag magbangon gikan sa yab-ok."},{"vNo":"24 ","txt":"Indi na kamo magsupak sa inyo utod, nga ang iya mga panan-awan nangin mahimayaon, kag sia nagtuman sang mga kasuguan halin sa tion nga kita nagbiya sa Jerusalem; kag sia nangin isa ka galamiton sa mga kamot sang Dios, sa pagdala sa aton sa duta sang panaad; kay kon indi pa tungod sa iya, ayhan nagkalamatay kita sa gutom sa kamingawan; wala’y sapayan sini, nagtinguha kamo nga utason ang iya kabuhi; kag subong man, nag-antos sia sang tuman nga kasubo tungod sa inyo."},{"vNo":"25 ","txt":"Kag ako tuman nga nagakahadlok kag nagapalangurog tungod sa inyo, kay basi magaantos sia liwat; kay yari karon, inyo sia ginabutang-butangan nga nagahingamo sia sang gahum kag pagbulut-an sa pagpangibabaw sa inyo; apang nahibal-an ko nga wala sia nagahingamo sang gahum ukon pagbulut-an sa pagpangibabaw sa inyo, kundi nga nagahingamo sia sang himaya sang Dios, kag sang inyo kaugalingon nga wala’y katapusan nga kaayuhan."},{"vNo":"26 ","txt":"Kag nagkulomod kamo sanglit nangin prangka sia sa inyo. Nagasiling kamo nga nagagamit sia sang katalom; nagasiling kamo nga naakig sia sa inyo; apang yari karon, ang iya katalom amo ang katalom sang gahum sang pulong sang Dios, nga yara sa iya; kag nga inang ginatawag ninyo nga kaakig amo ang kamatuoran, suno sa sinang yara sa Dios, nga indi niya mapunggan, nga nagapakita sing may kaisog nahanungod sang inyo mga kalautan."},{"vNo":"27 ","txt":"Kag nagapatimaan nga ang gahum sang Dios pat-od gid nga yara sa iya, bisan tuhoy sa iya pagsugo sa inyo nga kinahanglan gid kamo nga magtuman. Apang yari karon, indi sia, kundi ini ang Espiritu sang Ginuo nga yara sa iya, nga nagbukas sang iya baba sa pagtikab sa bagay nga indi niya ini makipot."},{"vNo":"28 ","txt":"Kag karon Laman, anak ko, kag kamo man Lemuel kag Sam, kag kamo man mga anak ko nga mga anak nga lalaki ni Ismael, yari karon, kon kamo magpamati sa tingug ni Nefi indi kamo mawala. Kag kon kamo magpamati sa iya ginabilin ko sa inyo ang isa ka pagpakamaayo, huo, bisan ang akon una nga pagpakamaayo."},{"vNo":"29 ","txt":"Apang kon indi kamo magpamati sa iya bawion ko ang akon una nga pagpakamaayo, huo, bisan ang akon pagpakamaayo, kag ini magakadto sa iya."},{"vNo":"30 ","txt":"Kag karon, Zoram, nagahambal ako sa imo: Yari karon, ikaw suloguon ni Laban; wala’y sapayan sini, ikaw ginpagwa sa duta sang Jerusalem, kag nahibal-an ko nga isa ikaw ka matuod nga abyan sang akon anak nga si Nefi, sa wala’y katubtuban."},{"vNo":"31 ","txt":"Gani, sanglit ikaw nangin mainunungon ang imo kaliwat pagapakamaayuhon upod sa iya kaliwat, agud nga sila magpuyo sing malawig sa kahamungayaan sa kadaygan sining duta; kag wala, luwas lamang sa kalautan sa tunga nila, sing magahalit ukon magatublag sang ila kahamungayaan sa kadaygan sining duta sa wala’y katubtuban."},{"vNo":"32 ","txt":"Gani, kon kamo magatuman sang mga kasuguan sang Ginuo, ang Ginuo magakonsagrar sining duta para sa katawhayan sang imo kaliwat upod sa kaliwat sang akon anak."}]}