{"heading":"Ginlaygayan kag ginpakamaayo ni Lehi ang iya mga kaliwat nga palaabuton—Namatay sia kag ginlubong—Si Nefi naghimaya sa kaayo sang Dios sa iya—Ginbutang ni Nefi ang iya pagsalig sa Ginuo sa wala’y katubtuban. Mga 588–570 A.C.","prevAbbr":"2-ne","prevNo":3,"nextAbbr":"2-ne","nextNo":5,"chapterTitle":"2 Nefi 4","verses":[{"vNo":"1 ","txt":"Kag karon, ako, si Nefi, nagahambal nahanungod sa mga panagna nga ginhambal sang akon amay, nahanungod kay Jose, nga gindala sa Egipto."},{"vNo":"2 ","txt":"Kay yari karon, matuod gid nga nagpanagna sia nahanungod sang tanan niya nga kaliwat. Kag ang mga panagna nga iya ginsulat, indi madamo ang magalabaw pa. Kag nagpanagna sia nahanungod sa aton, kag sa aton palaabuton nga mga kaliwatan; kag nasulat ang mga ini sa mga lamina nga saway."},{"vNo":"3 ","txt":"Gani, pagkatapos nga makahambal ang akon amay nahanungod sa mga panagna ni Jose, ginpanawag niya ang mga anak ni Laman, ang iya mga anak nga lalaki, kag ang iya mga anak nga babayi, kag nagsiling sa ila: Yari karon, mga anak ko nga lalaki, kag mga anak ko nga babayi, nga mga anak nga lalaki kag mga anak nga babayi sang akon subang, luyag ko nga inyo dunggon ang akon mga pulong."},{"vNo":"4 ","txt":"Kay ang Ginuong Dios nagsiling nga: Mientras tanto nga magatuman kamo sang akon mga kasuguan magauswag kamo sa duta; kag mientras tanto nga indi kamo magtuman sang akon mga kasuguan, pagasikwayon kamo sa akon nahamtangan."},{"vNo":"5 ","txt":"Apang yari karon, mga anak ko nga lalaki kag mga anak ko nga babayi, indi ako makapanaog sa akon lulubngan luwas nga mabilin ko sa inyo ang isa ka pagpakamaayo; kay yari karon, nahibal-an ko nga kon kamo ginpadako sa dalan nga inyo dapat pagalaktan indi kamo magpalayo sa sini."},{"vNo":"6 ","txt":"Gani, kon ginpakamalaut kamo, yari karon, ginabilin ko sa inyo ang akon pagpakamaayo, agud nga ang pagpakamalaut mahukas sa inyo kag pagasabton sa mga ulo sang inyo mga ginikanan."},{"vNo":"7 ","txt":"Gani, tungod sang akon pagpakamaayo ang Ginuong Dios indi magtugot nga kamo mawala; gani, mangin maluluy-on sia sa inyo kag sa inyo kaliwat sa wala’y katubtuban."},{"vNo":"8 ","txt":"Kag natabo ini, nga pagkatapos nga makahambal ang akon amay sa mga anak nga lalaki kag mga anak nga babayi ni Laman, ginpasuguan niya ang mga anak nga lalaki kag mga anak nga babayi ni Lemuel nga dalhon sa iya atubang."},{"vNo":"9 ","txt":"Kag naghambal sia sa ila, nga nagasiling: Yari karon, mga anak ko nga lalaki kag mga anak ko nga babayi, nga mga anak nga lalaki kag mga anak nga babayi sang akon ika-duha nga anak nga lalaki; yari karon ginabilin ko sa inyo ang amo man nga pagpakamaayo nga akon ginbilin sa mga anak nga lalaki kag mga anak nga babayi ni Laman; gani indi gid kamo lubos nga mapapas; kundi nga sa katapusan ang inyo kaliwat pagapakamaayuhon."},{"vNo":"10 ","txt":"Kag natabo ini, nga sang makatapos sa paghambal ang akon amay sa ila, yari karon, naghambal sia sa mga anak nga lalaki ni Ismael, kag subong man, bisan sa tanan niya nga panimalay."},{"vNo":"11 ","txt":"Kag pagkatapos nga makahambal sia sa ila, naghambal sia kay Sam, nga nagasiling: Bulahan ikaw, kag ang imo kaliwat; kay imo mapanubli ang duta subong sang imo utod nga si Nefi. Kag ang imo kaliwat pagaisipon upod sa iya kaliwat; kag mangin subong ikaw sa imo utod nga lalaki, kag ang imo kaliwat subong sa iya kaliwat; kag pagapakamaayuhon ikaw sa tanan mo nga mga adlaw."},{"vNo":"12 ","txt":"Kag natabo ini, pagkatapos nga ang akon amay nga si Lehi, makahambal sa tanan niya nga panimalay, suno sa mga balatyagon sang iya tagipusuon kag sang Espiritu sang Ginuo nga yara sa iya, nagtigulang na sia. Kag natabo ini, nga namatay sia, kag ginlubong."},{"vNo":"13 ","txt":"Kag natabo ini, nga pagkatapos sang indi madamo nga mga inadlaw sang iya kamatayon, sanday Laman kag Lemuel kag ang mga anak nga lalaki ni Ismael naakig sa akon tungod sang mga paandam sang Ginuo."},{"vNo":"14 ","txt":"Kay ako, si Nefi, napilitan sa paghambal sa ila, suno sa iya pulong; kay naghambal ako sang madamo nga mga butang sa ila, kag amo man ang akon amay, antes sang iya kamatayon; madamo sang amo nga mga ginpanghambal ang nasulat sa akon iban nga mga lamina; kay ang laban nga bahin sang maragtas nasulat sa akon iban pa nga mga lamina."},{"vNo":"15 ","txt":"Kag sa mga ini ginasulat ko ang mga butang sang akon kalag, kag madamo sang balaan nga mga kasulatan nga nakurit sa mga lamina nga saway. Kay ang akon kalag nagakalipay sa balaan nga mga kasulatan, kag ang akon tagipusuon nagabinag-binag sa mga ini, kag ginasulat ang mga ini para sa pagtulun-an kag sa kapuslanan sang akon mga kaanakan."},{"vNo":"16 ","txt":"Yari karon, ang akon kalag nagakalipay sa mga butang sang Ginuo; kag ang akon tagipusuon dalayon nga nagabinag-binag sa mga butang nga akon nakit-an kag nabatian."},{"vNo":"17 ","txt":"Apang, wala’y sapayan sang dako nga kaayo sang Ginuo, sa pagpakita sa akon sining dako kag makatilingala nga mga buluhaton, ang akon tagipusuon nagtuaw: O, kailo ako nga tawo! Huo, ang akon tagipusuon nagakasubo tungod sang akon unod; ang akon kalag nagakalisud tungod sang akon mga kalautan."},{"vNo":"18 ","txt":"Nalikupan ako, tungod sang mga pagsulay kag mga sala nga madali nga nagatublag sa akon."},{"vNo":"19 ","txt":"Kag kon nagahandum ako nga magkasadya, ang akon tagipusuon nagaugayong tungod sang akon mga sala; wala’y sapayan sini, nahibal-an ko kon kay sin-o ako nagasalig."},{"vNo":"20 ","txt":"Ang akon Dios amo ang akon tagsakdag; gintuytuyan niya ako sa tunga sang akon mga kapipit-an sa kamingawan; kag iya ako gin-amligan sa mga tubig sang dako nga kadadalman."},{"vNo":"21 ","txt":"Ginpuno niya ako sang iya gugma, bisan tubtob sa pagkaupos sang akon unod."},{"vNo":"22 ","txt":"Ginlutos niya ang akon mga kaaway, tubtob sa pagpahanabo niya sang ila pagpalangurog sa akon atubang."},{"vNo":"23 ","txt":"Yari karon, nabatian niya ang akon pagtuaw sa adlaw, kag ginhatagan niya ako sing ihibalo paagi sa mga palanan-awon sa tion sang kagab-ihon."},{"vNo":"24 ","txt":"Kag sa adlaw nangisog ako sa hugot nga pangamuyo sa iya atubang; huo, ginpalambot ko ang akon tingug sa kahitaasan; kag ang mga anghel nagpanaog kag nag-alagad sa akon."},{"vNo":"25 ","txt":"Kag sa mga pakpak sang iya Espiritu ang akon lawas gindala sa putok-putokan sang labing mataas nga mga bukid. Kag ang akon mga mata nakakita sang dalagko nga mga butang, huo, bisan sapagkadako para sa tawo; gani ginsugo ako nga indi ko pag-isulat ang mga ini."},{"vNo":"26 ","txt":"O nian, kon akon nakita ang amo kadalagko nga mga butang, kon ang Ginuo sa iya pagpakaubos sa mga anak sang tawo nagduaw sa mga tawo sa tuman kadako nga kaluoy, ngaa magtangis ang akon tagipusuon kag ang akon kalag magpabilin sa nalupyakan sang kasulub-on, kag ang akon unod maghagas, kag ang akon kusog magluya, tungod sang akon mga kapipit-an?"},{"vNo":"27 ","txt":"Kag ngaa magpadaug ako sa sala, tungod sang akon unod? Huo, ngaa hatagan ko sing alagyan ang mga pagsulay, agud nga ang isa nga malain may duog sa akon tagipusuon sa pagwasak sang akon paghidaet kag pagsakit sang akon kalag? Ngaa nagakaakig ako tungod sang akon kaaway?"},{"vNo":"28 ","txt":"Magbugtaw, kalag ko! Indi na magduyo sa sala. Magkasadya, O tagipusuon ko, kag indi na paghatagi sing duog ang kaaway sang akon kalag."},{"vNo":"29 ","txt":"Indi na magkaakig liwat tungod sang akon mga kaaway. Indi na pagpaluyaha ang akon kusog tungod sang akon mga kapipit-an."},{"vNo":"30 ","txt":"Magkasadya, O tagipusuon ko, kag magpangamuyo sa Ginuo, kag magsiling: O Ginuo, dayawon ko ikaw sa wala’y katubtuban; huo, ang akon kalag magakasadya sa imo, Dios ko, kag ang bato sang akon kaluwasan."},{"vNo":"31 ","txt":"O Ginuo, mahimo bala nga tubuson mo ang akon kalag? Mahimo bala nga luwason mo ako sa mga kamot sang akon mga kaaway? Mahimo bala nga imo ako pakurugon sa pagtuhaw sang sala?"},{"vNo":"32 ","txt":"Kabay nga ang mga gawang sang impiyerno matakpan sing dalayon sa akon atubang, sanglit buong ang akon tagipusuon kag mahinulsulon ang akon espiritu! O Ginuo, kon mahimo indi pag-itakop ang mga gawang sang imo pagkamatarong sa akon atubang, agud makalakat ako sa banas sang nanubuan nga nalupyakan, agud magmahinalungon ako sa matapan nga dalan!"},{"vNo":"33 ","txt":"O Ginuo, mahimo bala nga likupan mo ako sang kunop sang imo pagkamatarong? O Ginuo, mahimo bala nga buhatan mo ako sing lulutsan agud ako makapalagyo sa atubang sang akon mga kaaway? Mahimo bala nga tadlungon mo ang akon banas sa akon atubang? Mahimo bala nga indi mo pagbutangan sing kasandaran ang akon dalan—kundi nga imo hawanan ang akon dalan sa akon atubang, kag indi pagbalabagan ang akon dalan, kundi ang mga dalanon sang akon kaaway."},{"vNo":"34 ","txt":"O Ginuo, nagasalig ako sa imo, kag magasalig ako sa imo sa wala’y katubtuban. Indi ako magbutang sang akon pagsalig sa butkon nga unod; kay nahibal-an ko nga pagapakamalauton sia nga nagabutang sang iya pagsalig sa butkon nga unod. Huo, ginapakamalaut sia nga nagabutang sang iya pagsalig sa tawo ukon nagabuhat sang unod nga iya butkon."},{"vNo":"35 ","txt":"Huo, nahibal-an ko nga ang Dios magahatag sing maalwan sa iya nga nagapangayo. Huo, ang akon Dios magahatag sa akon, kon indi ako magsala sa ginapangayo; gani magasinggit ako sing mabaskog sa imo; huo magaampo ako sa imo, Dios ko, ang bato sang akon pagkamatarong. Yari karon, ang akon tingug magasaka paibabaw sa imo sa wala’y katubtuban, akon bato kag wala’y katapusan ko nga Dios. Amen."}]}