{"heading":"Ang putli sing tagipusuon nagabaton sang makapahamuot nga pulong sang Dios—Ang pagkamatarong sang mga Lamanhon nagalabaw sinang iya sang mga Nefinhon—Si Jacob nagpaandam batok sa pagpanghilawas, pagkahiwalan, kag tagsa ka sala. Mga 544–421 A.C.","prevAbbr":"jacob","prevNo":2,"nextAbbr":"jacob","nextNo":4,"chapterTitle":"Jacob 3","verses":[{"vNo":"1 ","txt":"Apang yari karon, ako, si Jacob, magahambal sa inyo nga mga putli sing tagipusuon. Magtulok kamo sa Dios upod ang kalig-on sang kaisipan, kag magpangamuyo sa iya upod ang tuman nga pagtuo, kag paumpawan niya kamo sa inyo mga kapipit-an, kag magaapin sia sang inyo kasaba, kag magapadala sang hustisya sa ila nga nagatinguha sang inyo kalaglagan."},{"vNo":"2 ","txt":"O tanan kamo nga mga putli sing tagipusuon, ibayaw ang inyo mga ulo kag batuna ang makapahamuot nga pulong sang Dios, kag magpaayaw sa iya gugma; kay mahimo ninyo ini, kon ang inyo mga kaisipan malig-on, sa wala’y katubtuban."},{"vNo":"3 ","txt":"Apang, kailo, kailo, sa inyo nga mga indi putli sing tagipusuon, nga mga mahigko sa sini nga adlaw sa atubang sang Dios; kay luwas nga kamo maghinulsol ang duta ginpakamalaut tungod sa inyo; kag ang mga Lamanhon, nga indi mahigko subong sa inyo, wala’y sapayan sini ginpakamalaut sila sang isa ka masakit nga pagpakamalaut, magalapdos sa inyo bisan tubtob sa kalaglagan."},{"vNo":"4 ","txt":"Kag ang tion madali nga magaabot, nga luwas kon kamo maghinulsol panag-iyahan nila ang duta nga inyo palanublion, kag tuytuyan palayo sang Ginuong Dios ang mga matarong gikan sa tunga ninyo."},{"vNo":"5 ","txt":"Yari karon, ang mga Lamanhon nga inyo mga kauturan, nga inyo ginakaugtan tungod sang ila kahigkuan kag sang pagpakamalaut nga nagtupa sa ila mga pamanit, mas mga matarong pa sangsa inyo; kay wala sila malimot sang kasuguan sang Ginuo, nga ginhatag sa aton amay—nga dapat sila mag-angkon sing isa lamang ka asawa, kag ang mga ulo-asawa wala dapat sing mangin ila, kag wala dapat sing mga pagkamakihilawason nga pagahimuon sa tunga nila."},{"vNo":"6 ","txt":"Kag karon, ining kasuguan ila ginatinguhaan sa pagtuman; gani, tungod sini nga pagtinguha, sa pagtuman sini nga kasuguan, indi sila paglaglagon sang Ginuong Dios, kundi nga mangin maluluy-on sa ila; kag sa adlaw nga magaabot mangin isa sila ka ginpakamaayo nga katawhan."},{"vNo":"7 ","txt":"Yari karon, palangga sang ila mga bana ang ila mga asawa, kag palangga sang ila mga asawa ang ila mga bana; kag palangga sang ila mga bana kag sang ila mga asawa ang ila mga anak; kag ang kabangdanan sang ila pagkawala’y pagtuo kag ang ila pagdumot sa inyo amo ang kalautan sang ila mga katigulangan; gani, daw ano bala kamo ka mas maayo sangsa ila, sa panulok sang inyo dako nga Tagtuga?"},{"vNo":"8 ","txt":"O mga kauturan ko, ginakahangaw-an ko nga kon indi kamo maghinulsol sang inyo mga sala nga ang ila mga pamanit mangin mas maputi pa sangsa inyo, kon pagadalhon kamo upod sa ila sa atubang sang trono sang Dios."},{"vNo":"9 ","txt":"Gani, isa ka kasuguan ang ginahatag ko sa inyo, nga amo ang pulong sang Dios, nga indi na kamo magpasipala batok sa ila tungod sang kailom-ilom sang ila mga pamanit; ukon indi man kamo magpasipala batok sa ila tungod sang ila kahigkuan; kundi nga inyo dumdumon ang inyo kaugalingon nga kahigkuan, kag dumdumon nga ang ila kahigkuan nag-abot tungod sang ila mga amay."},{"vNo":"10 ","txt":"Gani, inyo dumdumon ang inyo mga anak, kon paano nga ginpakalisud ninyo ang ila mga tagipusuon tungod sang halimbawa nga inyo ginpahamtang sa ila atubang; kag subong man, dumdumon nga mahimo ninyo, tungod sang inyo kahigkuan, nga dalhon ang inyo mga anak sa kalaglagan, kag ang ila mga sala matumpok sa inyo mga ulo sa katapusan nga adlaw."},{"vNo":"11 ","txt":"O mga kauturan ko, pamatii ang akon mga pulong; pukawa ang mga ikasarang sang inyo mga kalag; uyuga ang inyo mga kaugalingon agud nga mahimo kamo nga makabugtaw gikan sa katulugon sang kamatayon; kag hilwaya ang inyo mga kaugalingon gikan sa kasakit sang impiyerno agud nga indi kamo magmangin mga anghel sang yawa, nga idap-ong sa sinang linaw nga kalayo kag asupre nga amo ang ika-duha nga kamatayon."},{"vNo":"12 ","txt":"Kag karon ako, si Jacob, naghambal sing madamo pa gid nga mga butang sa katawhan ni Nefi, nga nagapaandam sa ila batok sa pagpanghilawas kag pagkahiwalan, kag tagsa ka sahi sang sala, nga nagasugid sa ila sang makahaladlok nga kadangatan sang mga ini."},{"vNo":"13 ","txt":"Kag ika-isa ka gatos nga bahin sang mga kahimuan sining katawhan, nga karon nagsugod nga mangin tuman kadamo, indi masulat sa sining mga lamina; apang madamo sang ila mga kahimuan ang nasulat sa mas dalagko nga mga lamina, kag ang ila mga inaway, kag ang ila mga pagsinumpakil, kag ang mga pagginahum sang ila mga hari."},{"vNo":"14 ","txt":"Ining mga lamina ginatawag nga mga lamina ni Jacob, kag ginhimo ang mga ini sang kamot ni Nefi. Kag ginatapos ko ang paghambal sining mga pulong."}]}