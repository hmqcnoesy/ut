{"heading":"Sanday Jacob kag Jose nagtinguha sa paglugpay sang mga tawo sa pagpati kay Cristo kag pagtuman sang iya mga kasuguan—Namatay si Nefi—Nagpangibabaw ang pagkamalaut sa tunga sang mga Nefinhon. Mga 544–421 A.C.","sectionHeading":"Ang mga pulong sang iya pagpangwali sa iya mga kauturan. Ginpahipos niya ang isa ka tawo nga nagtinguha sa pagtipwa sang doktrina ni Cristo. Pila ka mga pulong nahanungod sa maragtas sang katawhan ni Nefi.","prevAbbr":"2-ne","prevNo":33,"nextAbbr":"jacob","nextNo":2,"chapterTitle":"Jacob 1","verses":[{"vNo":"1 ","txt":"Kay yari karon, natabo ini, nga kalim-an kag lima ka tuig ang naglabay gikan sa tion nga si Lehi nagbiya sa Jerusalem; gani, si Nefi, naghatag sa akon, kay Jacob, sang isa ka kasuguan nahanungod sa magagmay nga mga lamina, nga sa diin ining mga butang nakurit."},{"vNo":"2 ","txt":"Kag ginhatagan niya ako, si Jacob, sang isa ka kasuguan nga dapat ako magsulat sa sining mga lamina sang pila sang mga butang nga akon ginakabig nga labing malahalon; nga indi ako dapat magsulat, luwas kon malip-ot lamang, nahanungod sa maragtas sining katawhan nga ginatawag nga katawhan ni Nefi."},{"vNo":"3 ","txt":"Kay nagsiling sia nga ang maragtas sang iya katawhan dapat nga ikurit sa iban pa niya nga mga lamina, kag nga dapat ko amligan ining mga lamina kag ipasa ang mga ini padalayday sa akon kaliwat, sa gihapon kag sa gihapon."},{"vNo":"4 ","txt":"Kag kon may mga pagpangwali nga sagrado, ukon bugna nga dako, ukon pagpanagna, nga dapat ko ikurit ang labing importante nga mga punto sang mga ini sa sining mga lamina, kag magsulat nahanungod sa mga ini tubtob sa mahimo, tungod kay Cristo, kag tungod sa amon katawhan."},{"vNo":"5 ","txt":"Kay tungod sang pagtuo kag dako nga kabalaka, matuod gid nga ginpakita ang mga ini sa amon nahanungod sa amon katawhan, kon ano nga mga butang ang magakalatabo sa ila."},{"vNo":"6 ","txt":"Kag madamo man kami sing mga bugna, kag sang espiritu sang dagaya nga panagna; gani, nakahibalo kami nahanungod kay Cristo kag sang iya ginharian, nga magaabot."},{"vNo":"7 ","txt":"Gani nagpangabudlay kami sing maukod sa tunga sang amon katawhan, agud basi pa lang malugpayan namon sila sa pagkari kay Cristo, kag mag-ambit sang kaayo sang Dios, agud basi pa lang nga makasulod sila sa iya palahuwayan, kay basi kon sa ano man nga mga paagi magapanumpa sia sa iya kasingkal nga indi sila makasulod, subong sang pagpanghangkat sa mga adlaw sang pagsulay samtang ang mga anak sang Israel yara sa kamingawan."},{"vNo":"8 ","txt":"Gani, ginapangayo namon sa Dios nga mahimo namon nga malugpayan ang tanan nga mga tawo nga indi magsupak sa Dios, sa paghangkat sa iya sa kaakig, kundi nga ang tanan nga mga tawo magapati kay Cristo, kag pamalandungon ang iya kamatayon, kag mag-antos sang iya krus kag magbatas sang kahuluy-an sang kalibutan; gani, ako, si Jacob, nangako sa akon kaugalingon nga magtuman sang kasuguan sang akon utod nga si Nefi."},{"vNo":"9 ","txt":"Karon si Nefi nagsugod sa pagtigulang, kag nabatyagan niya nga pat-od gid nga mamatay sia sa indi madugay; gani, naghaplas sia sang isa ka tawo nga mangin isa ka hari kag isa ka tagdumala sang iya katawhan karon, suno sa mga pagginahum sang mga hari."},{"vNo":"10 ","txt":"Si Nefi sanglit palangga sing tuman sang katawhan, sanglit isa sia ka dako nga manug-amlig nila, nga nagbalabad sang espada ni Laban sa pagpangapin sa ila, kag nagpangabudlay sa bug-os niya nga mga adlaw para sa ila kaayuhan—"},{"vNo":"11 ","txt":"Gani, ang katawhan maluyag sa pagpabilin sa handumanan sang iya ngalan. Kag kon sin-o man ang dapat maggahum sa tal-os niya ginpangtawag sang katawhan, ika-duhang Nefi, ikatlong Nefi, kag kon ano pa, suno sa mga pagginahum sang mga hari; kag sa amo nga paagi sila gintawag sang katawhan, pabay-i kon ano man nga ngalan ang ila luyag."},{"vNo":"12 ","txt":"Kag natabo ini, nga namatay si Nefi."},{"vNo":"13 ","txt":"Karon ang katawhan nga indi mga Lamanhon mga Nefinhon; wala’y sapayan sini, gintawag sila nga mga Nefinhon, mga Jacobnon, mga Josefnon, mga Zoramnon, mga Lamanhon, mga Lemuelnon, kag mga Ismaelnon."},{"vNo":"14 ","txt":"Apang ako, si Jacob, indi magkilala sa ila pagkatapos sini sa amo nga mga ngalan, kundi nga tawagon ko sila nga mga Lamanhon nga nagatinguha sa paglaglag sang katawhan ni Nefi, kag yadtong mga mainabyanon kay Nefi tawagon ko nga mga Nefinhon, ukon ang katawhan ni Nefi, suno sa mga pagginahum sang mga hari."},{"vNo":"15 ","txt":"Kag karon natabo ini, nga ang katawhan ni Nefi, sa idalom sang pagginahum sang ika-duha nga hari, nagsugod sa pagpatig-a sang ila mga tagipusuon, kag sa medyo pagpatuyang sang ila mga kaugalingon sa malaut nga mga paggawi, subong kay David sang dumaan nga panahon nga nagahandum sang madamo nga mga asawa kag mga ulo-asawa, kag amo man si Solomon nga iya anak."},{"vNo":"16 ","txt":"Huo, kag nagsugod man sila sa pagpangita sang madamo nga bulawan kag pilak, kag nagsugod sila sa medyo pag-alsa diutay sa bugal."},{"vNo":"17 ","txt":"Gani, ako, si Jacob, naghatag sa ila sining mga pulong samtang ako nagpanudlo sa ila sa templo, pagkatapos sang una nga pagbaton sang akon tulumanon gikan sa Ginuo."},{"vNo":"18 ","txt":"Kay ako, si Jacob, kag ang akon utod nga si Jose nakonsagrar nga mga pari kag mga manunudlo sining katawhan, paagi sa kamot ni Nefi."},{"vNo":"19 ","txt":"Kag amon ginpadako ang amon palangakuan sa Ginuo, nga nangako sa amon kaugalingon sang responsibilidad, nga nagasabat sang mga sala sang katawhan sa amon kaugalingon nga mga ulo kon wala namon sila pagtudloi sang pulong sang Dios sa bug-os nga kaukod; gani, paagi sa pagpangabudlay sa amon ikasarang ang ila dugo mahimo nga indi magtupa sa amon mga panapton; kay kon indi ang ila dugo magatupa sa amon mga panapton, kag indi kami makita nga wala’y musing sa katapusan nga adlaw."}]}