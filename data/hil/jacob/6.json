{"heading":"Pagabawion sang Ginuo ang Israel sa katapusan nga mga adlaw—Ang kalibutan pagasunugon sa kalayo—Ang mga tawo kinahanglan gid nga magsunod kay Cristo sa paglikaw sang linaw nga kalayo kag asupre. Mga 544–421 A.C.","prevAbbr":"jacob","prevNo":5,"nextAbbr":"jacob","nextNo":7,"chapterTitle":"Jacob 6","verses":[{"vNo":"1 ","txt":"Kag karon, tamda, mga kauturan ko, subong sang akon ginsiling sa inyo nga ako magapanagna, yari karon, amo ini ang akon panagna—nga ang mga butang nga ginhambal sining manalagna nga si Zenos, nahanungod sa panimalay sang Israel, nga sa diin ginpaanggid niya sila sa isa ka kultibado nga kahoy nga olivo, pat-od gid nga matabo."},{"vNo":"2 ","txt":"Kag ang adlaw nga igauntay niya liwat ang iya kamot sa ika-duha nga tion sa pagbawi sang iya katawhan, amo ang adlaw, huo, bisan ang katapusan nga tion, nga ang mga suloguon sang Ginuo magalakat sa iya gahum, agud saguron kag panapsan ang iya kaolivohan; kag pagkatapos sina ang katapusan magaabot sa indi madugay."},{"vNo":"3 ","txt":"Kag daw ano kabulahan sa ila nga nagpangabudlay sing maukod sa iya kaolivohan; kag daw ano kamalaut sa ila nga ipanghaboy sa ila kaugalingon nga duog! Kag ang kalibutan pagasunugon sa kalayo."},{"vNo":"4 ","txt":"Kag daw ano kamaluluy-on sang aton Dios sa aton, kay ginadumdom niya ang panimalay sang Israel, alangay nga mga gamot kag mga sanga; kag ginauntay niya ang iya mga kamot sa ila sa bug-os nga adlaw; kag sila isa ka tiskog sing liog kag malalison nga katawhan; apang kon ano kadamo ang indi magpatig-a sang ila mga tagipusuon maluwas sa ginharian sang Dios."},{"vNo":"5 ","txt":"Gani, pinalangga kong mga kauturan, ginaampo ko sa inyo sa mga pulong nga maligdong nga maghinulsol kamo, kag magkari upod ang bug-os nga katuyuan sang tagipusuon, kag magkapyot sa Dios subong sang iya pagkapyot sa inyo. Kag samtang ang iya butkon sang kaluoy nagauntay sa inyo sa kasanag sang adlaw, indi pagpatig-aha ang inyo mga tagipusuon."},{"vNo":"6 ","txt":"Huo, karon nga adlaw, kon inyo mabatian ang iya tingug, indi pagpatig-aha ang inyo mga tagipusuon; kay ngaa mamatay kamo?"},{"vNo":"7 ","txt":"Kay yari karon, pagkatapos nga kamo masagod sang maayo nga pulong sang Dios sa bug-os nga adlaw, magadala bala kamo sing malain nga bunga, agud nga pat-od gid kamo nga pudlon kag idap-ong sa kalayo?"},{"vNo":"8 ","txt":"Yari karon, isikway bala ninyo ining mga pulong? Isikway bala ninyo ang mga pulong sang mga manalagna; kag isikway bala ninyo ang tanan nga mga pulong nga ginhambal nahanungod kay Cristo, pagkatapos sang sapagkadamo nga naghambal nahanungod sa iya; kag ipanghiwala ang maayo nga pulong ni Cristo, kag ang gahum sang Dios, kag ang dulot sang Balaan nga Espiritu, kag balabagan ang Espiritu nga Balaan, kag tamayon ang dako nga plano sang pagtubos, nga ginpahamtang para sa inyo?"},{"vNo":"9 ","txt":"Wala bala ninyo mahibal-i nga kon inyo himuon ining mga butang, nga ang gahum sang pagtubos kag sang pagkabanhaw, nga yara kay Cristo, magadala sa inyo sa pagtindog nga may kahuluy-an kag makahaladlok nga kabasulanan sa atubang sang hukmanan sang Dios?"},{"vNo":"10 ","txt":"Kag suno sa gahum sang hustisya, kay ang hustisya indi mapanghiwala, pat-od gid nga magkadto kamo sa sinang linaw nga kalayo kag asupre, nga ang mga dabdab sini indi mapalong, kag ang aso sini nagatub-ok sa dayon kag sa dayon, nga ang amo nga linaw nga kalayo kag asupre amo ang nagapadayon nga pagpaantos."},{"vNo":"11 ","txt":"O nian, pinalangga kong mga kauturan, maghinulsol kamo, kag magsulod sa sinang makitid nga gawang, kag magpadayon sa dalan nga masipot, tubtob nga maangkon ninyo ang kabuhi nga wala’y katapusan."},{"vNo":"12 ","txt":"O, magmangin maalam kamo; ano pa ang dugang ko nga masiling?"},{"vNo":"13 ","txt":"Sa katapusan, nagapaalam ako sa inyo, tubtob nga makita ko kamo sa atubang sang makapahamuot nga hukmanan sang Dios, nga ang amo nga hukmanan magahampak sang malaut sing makahaladlok nga kakugmat kag kakulba. Amen."}]}