{"heading":"Ang pagbunyag sang magagmay nga mga kabataan isa ka malain nga kangil-aran—Ang magagmay nga mga kabataan buhi kay Cristo tungod sang pagpasag-uli—Pagtuo, paghinulsol, pagkamapailubon kag pagkakubos sing tagipusuon, pagbaton sang Balaan nga Espiritu, kag pagpadayon tubtob sa katapusan nagapadulong sa kaluwasan. Mga 401–421 P.C.","prevAbbr":"moro","prevNo":7,"nextAbbr":"moro","nextNo":9,"chapterTitle":"Moroni 8","verses":[{"vNo":"1 ","txt":"Ang sulat sang akon amay nga si Mormon, nga ginsulat sa akon, nga si Moroni; kag ginsulat ini sa akon sa wala madugay pagkatapos sang pagtawag sa akon sa pag-alagad. Kag sa amo nga paagi nagsulat sia sa akon, nga nagasiling:"},{"vNo":"2 ","txt":"Pinalangga kong anak, Moroni, nagakasadya ako sing tuman nga ang imo Ginuong Jesucristo nangin madinumdumon sa imo, kag nagtawag sa imo sa iya pag-alagad, kag sa iya balaan nga buluhaton."},{"vNo":"3 ","txt":"Ginadumdom ko ikaw sing dalayon sa akon mga pangamuyo, dalayon nga nagapangamuyo sa Dios nga Amay sa ngalan sang iya Balaan nga Anak nga si Jesus, nga sia, paagi sa iya wala’y dulonan nga kaayo kag grasya, magatipig sa imo paagi sa nagapadayon nga pagtuo sa iya ngalan tubtob sa katapusan."},{"vNo":"4 ","txt":"Kag karon, anak ko, nagahambal ako sa imo nahanungod sa sinang nagapahanusbo sa akon sing tuman; kay ginakasubo ko nga may magatuhaw nga mga pagsinuay sa tunga ninyo."},{"vNo":"5 ","txt":"Kay, kon matuod ang akon nabalitaan, may mga pagsinuay sa tunga ninyo nahanungod sa pagbunyag sang inyo magagmay nga mga kabataan."},{"vNo":"6 ","txt":"Kag karon, anak ko, luyag ko nga magpangabudlay kamo sing maukod, nga ining grabe nga kasaypanan makuha gikan sa tunga ninyo; kay, sa sini nga tinutuyo nagsulat ako sining sulat."},{"vNo":"7 ","txt":"Kay sa gilayon pagkatapos ko nga mahibal-an ining mga butang nahanungod sa inyo nagpamangkot ako sa Ginuo nahanungod sini nga bagay. Kag ang pulong sang Ginuo nag-abot sa akon paagi sa gahum sang Balaan nga Espiritu, nga nagasiling:"},{"vNo":"8 ","txt":"Pamatii ang mga pulong ni Cristo, ang inyo Manunubos, ang inyo Ginuo kag ang inyo Dios. Yari karon, nagkari ako sa kalibutan indi agud tawgon ang mga matarong kundi ang mga makasasala sa paghinulsol; ang mga maayo wala nagakinahanglan sang manugbulong, kundi sila nga mga masakiton; gani, ang magagmay nga mga kabataan putli, kay indi sila makasarang maghimo sang sala; gani ang pagpakamalaut kay Adan ginkuha gikan sa ila tungod sa akon, nga wala ini sing gahum sa pagpangibabaw sa ila; kag ang layi sang pagpamaltak gindula na sa akon."},{"vNo":"9 ","txt":"Kag sa sini nga paagi ginpahayag sang Balaan nga Espiritu ang pulong sang Dios sa akon; gani, pinalangga ko nga anak, nahibal-an ko nga isa ini ka dako nga pagyaguta sa atubang sang Dios, nga inyo bunyagan ang magagmay nga mga kabataan."},{"vNo":"10 ","txt":"Yari karon ginasiling ko sa inyo nga ining butang inyo itudlo—paghinulsol kag bunyag sadtong mga may salabton kag makasarang sa paghimo sang sala; huo, tudloi ang mga ginikanan nga kinahanglan gid sila nga maghinulsol kag magpabunyag, kag magpaubos sang ila mga kaugalingon subong sang ila magagmay nga mga kabataan, kag sila tanan maluwas upod ang ila magagmay nga mga kabataan."},{"vNo":"11 ","txt":"Kag ang ila magagmay nga mga kabataan wala nagakinahanglan sang paghinulsol, ukon man sang bunyag. Yari karon, ang bunyag nagasunod sa paghinulsol sa pagtuman sang mga kasuguan para sa kapatawaran sang mga sala."},{"vNo":"12 ","txt":"Apang ang magagmay nga mga kabataan buhi kay Cristo, bisan gikan pa sa sadsaran sang kalibutan; kay kon indi subong, ang Dios isa ka may pinilian nga Dios, kag isa man ka paliwat-liwat nga Dios, kag isa nga may ginapasulabi sa mga tawo; kay daw ano kadamo ang magagmay nga mga kabataan nga nagkalamatay nga wala’y bunyag!"},{"vNo":"13 ","txt":"Gani, kon ang magagmay nga mga kabataan indi mahimo nga maluwas kon wala’y bunyag, ang mga ini mahimo nga nag-alapok sa isa ka nagapadayon nga impiyerno."},{"vNo":"14 ","txt":"Yari karon, ginasiling ko sa inyo, nga sia nga nagahunahuna nga ang magagmay nga mga kabataan nagakinahanglan sang bunyag yara sa apdo sang kapaitan kag sa mga gapos sang kalautan; kay wala sia bisan pagtuo, paglaum, ukon man sang putli nga pagmahal; gani, kon mamatay sia samtang sa amo nga panghunahuna, pat-od gid sia nga magpanaog sa impiyerno."},{"vNo":"15 ","txt":"Kay makahaladlok nga pagkamalaut ang maghunahuna nga ginaluwas sang Dios ang isa ka bata tungod sang bunyag, kag ang isa pat-od gid nga madula sanglit wala sia sing bunyag."},{"vNo":"16 ","txt":"Kailo sa ila nga magapatiko sang dalan sang Ginuo suno sa amo nga padihot, kay mawala sila luwas nga sila magahinulsol. Yari karon, nagahambal ako nga may kaisog, nga may pagbulut-an gikan sa Dios; kag wala ako mahadlok kon ano ang mahimo sang tawo; kay ang himpit nga gugma nagatabog sang tanan nga kahadlok."},{"vNo":"17 ","txt":"Kag napuno ako sang putli nga pagmahal, nga amo ang gugma nga dayon; gani, ang tanan nga kabataan alalangay para sa akon; gani, palangga ko ang magagmay nga mga kabataan sang isa ka himpit nga gugma; kag alalangay sila tanan kag mga umalambit sang kaluwasan."},{"vNo":"18 ","txt":"Kay nahibal-an ko nga ang Dios indi isa ka may pinilian nga Dios, ukon isa ka paliwat-liwat nga persona, kundi sia wala’y pagbalhin sa bug-os nga katubtuban pa-katubtuban."},{"vNo":"19 ","txt":"Ang magagmay nga mga kabataan indi makahinulsol; gani, isa ka makahaladlok nga pagkamalaut ang magpanghiwala sang putli nga mga kaluoy sang Dios sa ila, kay buhi sila tanan sa iya tungod sang iya kaluoy."},{"vNo":"20 ","txt":"Kag sia nga nagasiling nga ang magagmay nga mga kabataan nagakinahanglan sang bunyag nagapanghiwala sang mga kaluoy ni Cristo, kag nagapakawala’y-pulos sang pagpasag-uli niya kag sang gahum sang iya pagtubos."},{"vNo":"21 ","txt":"Kailo sa mga subong sina, kay may katalagman sila sang kamatayon, impiyerno, kag nagapadayon nga pagpaantos. Maisugon ko nga ginapahayag ini; Dios ang nagsugo sa akon. Pamatii ang mga ini kag tumanon, ukon magatindog ang mga ini batok sa inyo sa hukom-lingkuranan ni Cristo."},{"vNo":"22 ","txt":"Kay tan-awa nga ang tanan nga magagmay nga mga kabataan buhi kay Cristo, kag sila man tanan nga wala sing layi. Kay ang gahum sang pagtubos nagaabot man sa tanan sa ila nga wala sing layi; gani, sia nga wala ginahukmi, ukon sia nga wala sa idalom sang paghukom, indi makahinulsol; kag sa mga subong sina ang bunyag wala sing kapuslanan—"},{"vNo":"23 ","txt":"Apang isa ka pagyaguta sa atubang sang Dios, ang pagpanghiwala sang mga kaluoy ni Cristo, kag sang gahum sang iya Espiritu nga Balaan, kag sa pagbutang sang pagsalig sa patay nga mga buluhaton."},{"vNo":"24 ","txt":"Yari karon, anak ko, ini nga butang indi dapat nga mangin subong; kay ang paghinulsol para sa ila nga yara sa idalom sang paghukom kag sa idalom sang pagpakamalaut sang isa ka ginlapas nga layi."},{"vNo":"25 ","txt":"Kag ang una nga mga bunga sang paghinulsol amo ang bunyag; kag ang bunyag nagaabot paagi sa pagtuo padulong sa pagtuman sang mga kasuguan; kag ang pagtuman sang mga kasuguan nagadala sang kapatawaran sang mga sala;"},{"vNo":"26 ","txt":"Kag ang kapatawaran sang mga sala nagadala sang pagkamalulo, kag pagkakubos sing tagipusuon, kag tungod sang pagkamalulo kag pagkakubos sing tagipusuon nagaabot ang pagduaw sang Balaan nga Espiritu, nga ang amo nga Taglipay nagapuno sang paglaum kag himpit nga gugma, nga ang amo nga gugma nagapadayon paagi sa kaukod sa pangamuyo, tubtob nga mag-abot ang katapusan, kon ang tanan nga mga santos magapuyo upod sa Dios."},{"vNo":"27 ","txt":"Yari karon, anak ko, masulat ako liwat sa imo kon indi ako gilayon maggwa batok sa mga Lamanhon. Yari karon, ang bugal sini nga nasyon, ukon sang katawhan sang mga Nefinhon, nagapamatuod sang ila kalaglagan luwas kon sila magahinulsol."},{"vNo":"28 ","txt":"Ipangamuyo sila, anak ko, nga ang paghinulsol mahimo nga magaabot sa ila. Apang yari karon, nagakahangawa ako nga basi ang Espiritu nag-untat na sa pag-impluwensya sa ila; kag sa sini nga bahin sang kadutaan ginatinguha man nila ang pagpukan sang tanan nga kagamhanan kag pagbulut-an nga nagahalin sa Dios; kag ila ginapanghiwala ang Balaan nga Espiritu."},{"vNo":"29 ","txt":"Kag pagkatapos nga isikway ang amo kadako nga ihibalo, anak ko, mapapas gid sila sa indi madugay, tubtob nga matuman ang mga panagna nga ginbungat sang mga manalagna, subong man sang mga pulong sang aton Manluluwas mismo."},{"vNo":"30 ","txt":"Paalam, anak ko, tubtob sa akon madason nga pagsulat, ukon sa aton pagkitaay liwat. Amen."}]}