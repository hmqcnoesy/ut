{"heading":"Ang mga tawo nga mahinulsulon ginabunyagan kag ginapakighigalaan—Ang mga katapo sang simbahan nga nagahinulsol ginapatawad—Ang mga sinapol ginapamunuan paagi sa gahum sang Balaan nga Espiritu. Mga 401–421 P.C.","prevAbbr":"moro","prevNo":5,"nextAbbr":"moro","nextNo":7,"chapterTitle":"Moroni 6","verses":[{"vNo":"1 ","txt":"Kag karon ako nagahambal nahanungod sang pagbunyag. Yari karon, ang mga elder, mga pari, kag mga manunudlo ginbunyagan; kag wala sila pagbunyagi luwas nga nagpakita sila sang nagakaigo nga bunga nga takos sila sini."},{"vNo":"2 ","txt":"Wala man sila magbaton sang bisan sin-o sa bunyag luwas nga nagkari sila upod ang isa ka buong nga tagipusuon kag isa ka mahinulsulon nga espiritu, kag nagsaksi sa simbahan nga matuod gid sila nga naghinulsol sang tanan nila nga mga sala."},{"vNo":"3 ","txt":"Kag wala sing ginbaton sa bunyag luwas nga nagdala sila sa ila kaugalingon sang ngalan ni Cristo, nga may isa ka malig-on nga pagtapat sa pag-alagad sa iya tubtob sa katapusan."},{"vNo":"4 ","txt":"Kag pagkatapos nga nabaton sila sa bunyag, kag maliso kag matinluan paagi sa gahum sang Balaan nga Espiritu, gin-isip sila sa tunga sang katawhan sang simbahan ni Cristo; kag ang ila mga ngalan ginpanguha, agud madumduman sila kag mabatiti sang maayo nga pulong sang Dios, sa pagtipig sa ila sa husto nga dalan, sa pagtipig sa ila nga dalayon nga nagaaligmat sa pangamuyo, nga nagasandig lamang sa mga merito ni Cristo, nga amo ang pangulo kag manughimpit sang ila pagtuo."},{"vNo":"5 ","txt":"Kag ang simbahan masunson nga nagtililipon sing tingob, sa pagpuasa kag pagpangamuyo, kag sa paghinambalanay ang isa sa isa nahanungod sa kaayuhan sang ila mga kalag."},{"vNo":"6 ","txt":"Kag masunson sila nga nagtililipon sing tingob sa pag-ambit sang tinapay kag alak, bilang pagpanumdom sang Ginuong Jesus."},{"vNo":"7 ","txt":"Kag istrikto sila sa pagbantay nga mangin wala sing kalautan sa tunga nila; kag kon sin-o man ang masapwan nga nagahimo sang kalautan, kag tatlo ka mga saksi sang simbahan ang nagpamatbat sa ila sa atubang sang mga elder, kag kon wala sila maghinulsol, kag wala magtuad, ang ila mga ngalan ginpamanas, kag wala na sila pag-isipa sa tunga sang katawhan ni Cristo."},{"vNo":"8 ","txt":"Apang kon ano kasunson sila nga nagahinulsol kag nagapangayo sing kapatawaran, nga may matuod-tuod nga tinutuyo, sila ginpatawad."},{"vNo":"9 ","txt":"Kag ang ila mga pagtililipon ginapamunuan sang simbahan suno sa paagi sang mga pagpanghikot sang Espiritu, kag paagi sa gahum sang Balaan nga Espiritu; kay subong nga ang gahum sang Balaan nga Espiritu nagatuytoy sa ila kon magawali, ukon magalaygay, ukon magapangamuyo, ukon magaampo, ukon magaamba, sa amo man ini nahimo."}]}