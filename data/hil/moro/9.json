{"heading":"Ang mga Nefinhon kag ang mga Lamanhon alalangay nga mga tampalasan kag malaut—Ginapintasan nila kag ginapatay ang isa kag isa—Si Mormon nagpangamuyo nga ang grasya kag kaayo magmangin kay Moroni sa wala’y katubtuban. Mga 401–421 P.C.","sectionHeading":"Ang ika-duha nga sulat ni Mormon sa iya anak nga si Moroni.","prevAbbr":"moro","prevNo":8,"nextAbbr":"moro","nextNo":10,"chapterTitle":"Moroni 9","verses":[{"vNo":"1 ","txt":"Pinalangga kong anak, nagasulat ako liwat sa imo agud imo mahibal-an nga buhi pa ako; apang nagasulat ako sang pila ka bagay nahanungod sinang makatulublag."},{"vNo":"2 ","txt":"Kay yari karon, nakaangkon ako sang isa ka masandukot nga inaway batok sa mga Lamanhon, nga sa diin wala kami makadaug; kag si Arquianto napukan paagi sa espada, kag amo man sanday Luram kag Emron; kag subong man, nadulaan kita sang isa ka dako nga kadamuon sang aton ali nga mga tawo."},{"vNo":"3 ","txt":"Kag karon tan-awa, anak ko, ginakahangaw-an ko nga basi papason sang mga Lamanhon ining katawhan; kay wala sila nagahinulsol, kag dalayon sila nga ginsugyot ni Satanas sa pagkaakig ang isa sa isa."},{"vNo":"4 ","txt":"Yari karon, nagapangabudlay ako sing dalayon upod sa ila; kag kon maghambal ako sang pulong sang Dios sing may katalom nagakurog sila kag nagakaakig batok sa akon; kag kon indi ako maggamit sang katalom ginapatig-a nila ang ila mga tagipusuon batok sa sini; gani, ginakahangaw-an ko nga basi ang Espiritu sang Ginuo nag-untat na sa pag-impluwensya sa ila."},{"vNo":"5 ","txt":"Kay tuman gid ang ila pagkaakig nga sa banta ko daw wala na sila sing kahadlok sang kamatayon; kag nadulaan na sila sang ila gugma, ang isa tuhoy sa isa; kag dalayon sila nga nagakauhaw sa dugo kag pagtimalos."},{"vNo":"6 ","txt":"Kag karon, pinalangga kong anak, wala’y sapayan sang ila katig-a, magmaukod kita sa pagpangabudlay; kay kon magauntat kita sa pagpangabudlay, pagadalhon kita sa idalom sang paghukom; kay may isa kita ka pagpangabudlay nga pagahimuon samtang yari sa sining lawas nga dutan-on, agud malutos naton ang kaaway sang tanan nga pagkamatarong, kag papahuwayon ang aton mga kalag sa ginharian sang Dios."},{"vNo":"7 ","txt":"Kag karon nagasulat ako sang pila ka bagay nahanungod sang mga pag-antos sining katawhan. Kay suno sa ihibalo nga akon nabaton gikan kay Amoron, yari karon, ang mga Lamanhon may madamo nga mga bihag, nga ila gindala gikan sa tore sang Seriza; kag may mga lalaki, mga babayi, kag mga kabataan."},{"vNo":"8 ","txt":"Kag ang mga bana kag mga amay sadtong mga babayi kag mga kabataan napatay nila; kag ginapakaon nila ang mga babayi sang unod sang ila mga bana, kag ang mga kabataan sang unod sang ila mga amay; kag wala sing tubig, luwas sa diutay, ang ginahatag nila sa ila."},{"vNo":"9 ","txt":"Kag wala’y sapayan sining dako nga kangil-aran sang mga Lamanhon, indi ini maglabaw pa sa sinang iya sang aton katawhan sa Moriantum. Kay yari karon, madamo sang mga anak nga babayi sang mga Lamanhon ang ila gindala nga mga bihag; kag pagkatapos nga makuhaan nila sila sinang pinakamahal kag bilidhon labaw sa tanan nga mga butang, nga amo ang pagkaputli kag kadungganan—"},{"vNo":"10 ","txt":"Kag pagkatapos nga nahimo nila ini nga butang, ginapamatay nila sila sa isa ka labing mapintas nga paagi, nga ginapaantos ang ila mga lawas bisan tubtob sa kamatayon; kag pagkatapos nga ila nahimo ini, ginakaon nila ang ila unod kasubong sang mabangis nga mga sapat, tungod sang katig-a sang ila mga tagipusuon; kag ginahimo nila ini bilang isa ka tanda sang kaisog."},{"vNo":"11 ","txt":"O pinalangga kong anak, paano ang isa ka katawhan nga subong sini, nga mga wala’y sibilisasyon—"},{"vNo":"12 ","txt":"(Kag pila lamang ka tuig ang nakalabay, kag isa sila ka mahusay kag makaluluyag nga katawhan)"},{"vNo":"13 ","txt":"Apang O anak ko, paano ang isa ka katawhan nga subong sini, nga ang kaluyag yara sa tuman nga kangil-aran—"},{"vNo":"14 ","txt":"Paano naton mapaabot nga punggan sang Dios ang iya kamot sa paghukom batok sa aton?"},{"vNo":"15 ","txt":"Yari karon, nagasinggit ang akon tagipusuon: Kailo sining katawhan. Maggwa sa paghukom, O Dios, kag tagoa ang ila mga sala, kag pagkamalaut, kag mga kangil-aran gikan sa atubang sang imo nawong!"},{"vNo":"16 ","txt":"Kag dugang pa sini, anak ko, may madamo nga mga balo kag ila mga anak nga babayi nga nabilin sa Seriza; kag inang bahin sang mga kalan-on nga wala paghakuta sang mga Lamanhon, yari karon, ginhakot sang kasuldadohan ni Zenefi, kag ginpabay-an sila sa pagdalang-dalang bisan diin agud makakita sing kalan-on; kag madamo nga tigulang na nga mga babayi ang nagkalapunaw sa dalanon kag nagkalamatay."},{"vNo":"17 ","txt":"Kag ang kasuldadohan nga yari sa akon maluya; kag ang mga kasuldadohan sang mga Lamanhon yara sa tunga ko kag sang Seriza; kag kon ano kadamo ang nalagyo padulong sa kasuldadohan ni Aaron nahulog nga mga biktima sa ila makangilidlis nga kapintas."},{"vNo":"18 ","txt":"O ang pagkatampalasan sang akon katawhan! Wala sila sing kahusay kag wala sing kaluoy. Yari karon, tawo lamang ako, kag may kusog lamang ako sang isa ka tawo, kag indi ko na mapatuman ang akon mga mando."},{"vNo":"19 ","txt":"Kag nagbakod sila sa ila pagkabalingag; kag alalangay sila nga mapintas, nga wala sing ginapatawad, bisan tigulang ukon lamharon; kag nagakaluyag sila sa tanan nga butang luwas sa sinang maayo; kag ang pag-antos sang aton mga kababayin-an kag sang aton mga kabataan sa bug-os nga kadaygan sini nga kadutaan nagalabaw sa tanan nga butang; huo, ang dila indi makasambit, ukon indi man ini masulat."},{"vNo":"20 ","txt":"Kag karon, anak ko, indi na ako mag-ukat pa sining makasiligni nga talan-awon. Yari karon, nahibal-an mo ang pagkamalaut sining katawhan; nahibal-an mo nga wala sila sing prinsipyo, kag nawad-an sing igbalatyag; kag ang ila pagkamalaut nagalabaw sa sinang iya sang mga Lamanhon."},{"vNo":"21 ","txt":"Yari karon, anak ko, indi ko sila mapatigayon sa Dios kay basi sakiton niya ako."},{"vNo":"22 ","txt":"Apang yari karon, anak ko, ginapatigayon ko ikaw sa Dios, kag nagasalig ako kay Cristo nga ikaw maluwas; kag nagapangamuyo ako sa Dios nga luwason niya ang imo kabuhi, sa pagsaksi sang pagbalik sang iya katawhan sa iya, ukon sang ila lubos nga kalaglagan; kay nahibal an ko nga pat-od gid sila nga mawala luwas nga sila magahinulsol kag magabalik sa iya."},{"vNo":"23 ","txt":"Kag kon sila mawala mangin subong ini sa mga Jarednon, tungod sang pagkabatinggilan sang ila mga tagipusuon, nga nagapangita sang dugo kag pagtimalos."},{"vNo":"24 ","txt":"Kag kon ugaling man nga sila mawala, mahibal-an naton nga madamo sang aton mga kauturan ang nagtipyok sa mga Lamanhon, kag madamo pa gid ang magatipyok man sa ila; gani, medyo magsulat ka sang bisan pila ka mga butang, kon ikaw maluwas kag ako mawala kag indi na ikaw makita; apang nagasalig ako nga makita ko ikaw sa indi madugay; kay may sagrado ako nga mga kasulatan nga luyag ko nga itugyan sa imo."},{"vNo":"25 ","txt":"Anak ko, magmangin matutom kay Cristo; kag kabay nga ang mga butang nga akon ginsulat indi magpakalisud sa imo, sa pagbutong sa imo paidalom sa kamatayon; kundi kabay nga ibayaw ka ni Cristo, kag kabay nga ang iya mga pag-antos kag kamatayon, kag ang pagpakita sang iya lawas sa aton mga katigulangan, kag ang iya kaluoy kag pagkamainantuson, kag ang paglaum sang iya himaya kag sang kabuhi nga wala’y katapusan, magapabilin sa imo kaisipan sa wala’y katubtuban."},{"vNo":"26 ","txt":"Kag kabay nga ang grasya sang Dios nga Amay, nga ang trono yara sa kahitaasan sa mga langit, kag sang aton Ginuong Jesucristo, nga nagapungko sa tuo nayon nga kamot sang iya kagamhanan, tubtob nga ang tanan nga mga butang mapaidalom sa iya, mangin, kag magapabilin sa imo sa wala’y katubtuban. Amen."}]}