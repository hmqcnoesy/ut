{"heading":"Isa ka pangagda ang ginahatag sa pagsulod sa palahuwayan sang Ginuo—Magpangamuyo nga may matuod-tuod nga tinutuyo—Ang Espiritu ni Cristo nagatugot sa mga tawo nga mahibal-an ang maayo sa malain—Ginabuyok ni Satanas ang mga tawo sa pagpanghiwala kay Cristo kag sa paghimo sang malain—Ang mga manalagna nagapahayag sang pagkari ni Cristo—Paagi sa pagtuo, ang mga milagro nahimo kag ang mga anghel nagaalagad—Ang mga tawo dapat maglaum para sa kabuhi nga wala’y katapusan kag magkapyot sa putli nga pagmahal. Mga 401–421 P.C.","prevAbbr":"moro","prevNo":6,"nextAbbr":"moro","nextNo":8,"chapterTitle":"Moroni 7","verses":[{"vNo":"1 ","txt":"Kag karon ako, si Moroni, nagasulat sang pila ka mga pulong sang akon amay nga si Mormon, nga iya ginhambal nahanungod sa pagtuo, paglaum, kag putli nga pagmahal; kay suno sa sini nga paagi sia naghambal sa katawhan, samtang nagatudlo sia sa ila sa sinagoga nga ila ginpatindog para sa duog nga alampuan."},{"vNo":"2 ","txt":"Kag karon ako, si Mormon, nagahambal sa inyo, pinalangga kong mga kauturan; kag paagi ini sa grasya sang Dios nga Amay, kag sang aton Ginuong Jesucristo, kag sang iya balaan nga kabubut-on, tungod sang dulot sang iya pagtawag sa akon, nga ginapahanugotan ako sa paghambal sa inyo sa sini nga tion."},{"vNo":"3 ","txt":"Gani, magahambal ako sa inyo nga iya sang simbahan, nga mga mahidaeton nga mga sumolunod ni Cristo, kag nga nakaangkon sing isa ka igo nga paglaum nga paagi sa sini makasulod kamo sa palahuwayan sang Ginuo, gikan sa sini nga tion pasulong tubtob nga magapahuway kamo upod sa iya sa langit."},{"vNo":"4 ","txt":"Kag karon mga kauturan ko, ginahukman ko kamo sining mga butang tungod sang inyo mahidaeton nga paglakat upod sa mga anak sang tawo."},{"vNo":"5 ","txt":"Kay nadumduman ko ang pulong sang Dios nga nagasiling nga paagi sa ila mga binuhatan inyo sila makilal-an; kay kon ang ila mga binuhatan maayo, nian mga maayo man sila."},{"vNo":"6 ","txt":"Kay yari karon, ang Dios nagsiling nga ang isa ka tawo nga malain indi makahimo sinang maayo; kay kon sia nagatanyag sang isa ka dulot, ukon nagapangamuyo sa Dios, luwas nga iya ini pagahimuon nga may matuod-tuod nga tinutuyo wala ini sing kapuslanan sa iya."},{"vNo":"7 ","txt":"Kay yari karon, wala ini ginaisip bilang pagkamatarong para sa iya."},{"vNo":"8 ","txt":"Kay yari karon, kon ang isa ka tawo nga malain nagahatag sing isa ka dulot, ginahimo niya ini sing pasulosung-ol; gani ginakabig ini sa iya nga subong lang nga daw wala sia sing ginhatag nga dulot; gani ginaisip sia nga malain sa atubang sang Dios."},{"vNo":"9 ","txt":"Kag sa amo man nga paagi ginaisip ini nga malain sa isa ka tawo, kon magapangamuyo sia kag wala sing matuod-tuod nga tinutuyo sang tagipusuon; kag subong man, wala ini sing kapuslanan sa iya, kay ang Dios wala sing ginabaton nga subong."},{"vNo":"10 ","txt":"Gani, ang isa ka tawo nga malain indi makahimo sinang maayo; ukon man magahatag sia sing isa ka maayo nga dulot."},{"vNo":"11 ","txt":"Kay yari karon, ang isa ka matayam nga tuburan indi makadala sang maayo nga tubig; ukon man ang isa ka maayo nga tuburan makadala sang matayam nga tubig; gani, ang isa ka tawo nga isa ka alagad sang yawa indi makasunod kay Cristo; kag kon sundon niya si Cristo indi sia magmangin isa ka alagad sang yawa."},{"vNo":"12 ","txt":"Gani, ang tanan nga mga butang nga maayo nagahalin sa Dios; kag inang malain nagahalin sa yawa; kay ang yawa isa ka kaaway sang Dios, kag nagapakig-away sa iya sing dalayon, kag nagapangagda kag nagapangganyat sa pagpakasala, kag sa paghimo sinang malain sing dalayon."},{"vNo":"13 ","txt":"Apang yari karon, inang iya sang Dios nagapangagda kag nagapangganyat sa paghimo sang maayo sing dalayon; gani, ang tagsa ka butang nga nagapangagda kag nagapangganyat sa paghimo sang maayo, kag sa pagpalangga sa Dios, kag sa pag-alagad sa iya, may pagtuytoy sang Dios."},{"vNo":"14 ","txt":"Gani, mag-andam, pinalangga kong mga kauturan, nga indi ninyo mahukman inang malain nga mangin iya sang Dios, ukon inang maayo kag iya sang Dios nga mangin iya sang yawa."},{"vNo":"15 ","txt":"Kay yari karon, mga kauturan ko, ginahatag sa inyo ang paghukom, agud inyo makilal-an ang maayo sa malain; kag ang paagi sa paghukom amo man kaathag, nga inyo makilal-an sing may himpit nga ihibalo, subong sang kinatuhay sang kasanag sang adlaw sa gab-i nga madulom."},{"vNo":"16 ","txt":"Kay yari karon, ang Espiritu ni Cristo ginahatag sa tagsa ka tawo, agud iya makilal-an ang maayo sa malain; gani, ginapakita ko sa inyo ang paagi sa paghukom; kay ang tagsa ka butang nga nagapangagda sa paghimo sang maayo, kag sa paglugpay sa pagpati kay Cristo, ginapadala paagi sa gahum kag hiyas ni Cristo; gani inyo makilal-an sa himpit nga ihibalo nga ini iya sang Dios."},{"vNo":"17 ","txt":"Apang kon ano man nga butang nga nagabuyok sa mga tawo sa paghimo sang malain, kag indi magpati kay Cristo, kag magpanghiwala sa iya, kag indi mag-alagad sa Dios, nian inyo makilal-an sa isa ka himpit nga ihibalo nga ini iya sang yawa; kay suno sa amo nga paagi ang yawa nagahikot, kay wala sia nagalugpay sa bisan sin-o nga tawo sa paghimo sang maayo, wala, wala bisan isa; ukon man ang iya mga anghel; ukon man sila nga nagapaidalom sang ila mga kaugalingon sa iya."},{"vNo":"18 ","txt":"Kag karon, mga kauturan ko, kay inyo nahibal-an ang kapawa nga sa amo nga paagi kamo makahukom, nga ang amo nga kapawa kapawa ni Cristo, mag-andam nga indi kamo magsala sa paghukom; kay sa amo nga paghukom nga inyo ginhukom kamo man pagahukman."},{"vNo":"19 ","txt":"Gani, nagapakitluoy ako sa inyo, mga kauturan, nga mag-ukod kamo sa pagpangita sa idalom sang kapawa ni Cristo agud inyo makilal-an ang maayo sa malain; kag kon magkapyot kamo sa tagsa ka maayo nga butang, kag indi pagpakalainon ini, pat-od gid nga mangin mga anak kamo ni Cristo."},{"vNo":"20 ","txt":"Kag karon, mga kauturan ko, paano ini mahimo nga makakapyot kamo sa tagsa ka maayo nga butang?"},{"vNo":"21 ","txt":"Kag karon makadto ako sa sinang pagtuo, nga siling ko akon ihambal; kag sugiran ko kamo sang paagi nga sa sini mahimo kamo nga makakapyot sa tagsa ka maayo nga butang."},{"vNo":"22 ","txt":"Kay yari karon, ang Dios nga nakahibalo sang tanan nga mga butang, nga naggikan sa dayon kag sa dayon, yari karon, nagpadala sia sang mga anghel sa pag-alagad sa mga anak sang tawo, sa pagpahayag nahanungod sa pagkari ni Cristo; kag kay Cristo magahalin ang tagsa ka maayo nga butang."},{"vNo":"23 ","txt":"Kag ang Dios nagpahayag man sa mga manalagna, paagi sa iya kaugalingon nga baba, nga si Cristo magakari."},{"vNo":"24 ","txt":"Kag yari karon, may nanuhay-tuhay nga mga paagi nga ginpahayag niya ang mga butang sa mga anak sang tawo, nga mga maayo; kag ang tanan nga mga butang nga maayo naggikan kay Cristo; kay kon indi ang mga tawo nangin malalison, kag wala sing maayo nga butang nga magaabot sa ila."},{"vNo":"25 ","txt":"Gani, paagi sa pag-alagad sang mga anghel, kag paagi sa tagsa ka pulong nga nagagikan sa baba sang Dios, ang mga tawo nagsugod sa paggamit sang pagtuo kay Cristo; kag tungod sini paagi sa pagtuo, nagkapyot sila sa tagsa ka maayo nga butang; kag subong sang nasiling na nangin amo sini tubtob sa pagkari ni Cristo."},{"vNo":"26 ","txt":"Kag pagkatapos nga nagkari sia ang mga tawo naluwas man paagi sa pagtuo sa iya ngalan; kag paagi sa pagtuo, nangin mga anak sila sang Dios. Kag subong kapat-od nga nagakabuhi si Cristo ginhambal niya ining mga pulong sa aton mga katigulangan, nga nagasiling: Bisan ano nga butang ang inyo pangayuon sa Amay sa akon ngalan, nga amo ang maayo, sa pagtuo nga nagapati nga kamo makabaton, yari karon, pagahimuon ini sa inyo."},{"vNo":"27 ","txt":"Gani, pinalangga kong mga kauturan, nag-untat bala ang mga milagro sanglit si Cristo nagkayab sa langit, kag nagpungko sa tuo nayon nga kamot sang Dios, sa pagsukot gikan sa Amay sang iya mga kinamatarong sa kaluoy nga may iya sia sa mga anak sang tawo?"},{"vNo":"28 ","txt":"Kay ginsabat niya ang mga katuyuan sang layi, kag gin-angkon ang tanan yadtong may pagtuo sa iya; kag sila nga may pagtuo sa iya magakapyot sa tagsa ka maayo nga butang; gani ginaapinan niya ang kawsa sang mga anak sang tawo; kag nagapuyo sia sing wala’y katapusan sa mga langit."},{"vNo":"29 ","txt":"Kag sanglit ginhimo niya ini, pinalangga kong mga kauturan, nag-untat bala ang mga milagro? Yari karon ginasiling ko sa inyo, Wala; ukon man ang mga anghel nag-untat sa pag-alagad sa mga anak sang tawo."},{"vNo":"30 ","txt":"Kay yari karon, sakop sila sa iya, sa pag-alagad suno sa pulong sang iya sugo, nga nagapakita sang ila mga kaugalingon sa ila nga may mabakod nga pagtuo kag isa ka malig-on nga kaisipan sa tagsa ka dagway sang pagkadiosnon."},{"vNo":"31 ","txt":"Kag ang palangakuan sang ila pag-alagad amo ang pagtawag sang mga tawo sa paghinulsol, kag sa pagtuman kag sa paghimo sang buluhaton sang mga kasugtanan sang Amay, nga iya ginhimo sa mga anak sang tawo, sa paghanda sang dalan sa tunga sang mga anak sang tawo, paagi sa pagpahayag sang pulong ni Cristo sa pinili nga mga galamiton sang Ginuo, agud magpahayag sila sing panaksihon nahanungod sa iya."},{"vNo":"32 ","txt":"Kag sa paghimo sini, ang Ginuong Dios nagahanda sang paagi agud ang nabilin sang mga tawo mahimo nga makaangkon sing pagtuo kay Cristo, agud ang Balaan nga Espiritu mahimo nga makaangkon sing duog sa ila mga tagipusuon, suno sa gahum sini; kag sa amo nga paagi ginapahanabo sang Amay, ang mga kasugtanan nga iya ginhimo sa mga anak sang tawo."},{"vNo":"33 ","txt":"Kag si Cristo nagsiling: Kon kamo makaangkon sing pagtuo sa akon makaangkon kamo sing gahum sa paghimo sang bisan ano nga butang nga nagakaigo sa akon."},{"vNo":"34 ","txt":"Kag nagsiling sia: Maghinulsol tanan kamong mga yara sa mga ukbong sang duta, kag magkari sa akon, kag magpabunyag sa akon ngalan, kag mag-angkon sing pagtuo sa akon, agud kamo mahimo nga maluwas."},{"vNo":"35 ","txt":"Kag karon, pinalangga kong mga kauturan, kon amo sini ang matabo nga ining mga butang matuod nga ginhambal ko sa inyo, kag igapakita ini sang Dios sa inyo, upod ang gahum kag dako nga himaya sa katapusan nga adlaw, nga matuod ang mga ini, kag kon matuod ang mga ini nag-untat bala ang adlaw sang mga milagro?"},{"vNo":"36 ","txt":"Ukon nag-untat bala ang mga anghel sa pagpakita sa mga anak sang tawo? Ukon gindumili bala niya ang gahum sang Balaan nga Espiritu gikan sa ila? Ukon igadumili bala niya, samtang magalawig ang panahon, ukon ang duta magapadayon, ukon may isa pa ka tawo sa kadaygan sini nga kinahanglan luwason?"},{"vNo":"37 ","txt":"Yari karon ginasiling ko sa inyo, Indi; kay paagi ini sa pagtuo nga ang mga milagro ginahimo; kag paagi ini sa pagtuo nga ang mga anghel nagapakita kag nagaalagad sa mga tawo; gani, kon ining mga butang nag-untat kailo sa mga anak sang tawo, kay ini tungod sang pagkawala’y pagtuo, kag ang tanan wala’y kapuslanan."},{"vNo":"38 ","txt":"Kay wala sing tawo nga maluwas, suno sa mga pulong ni Cristo, luwas nga sila may pagtuo sa iya ngalan; gani, kon ining mga butang nag-untat na, nian ang pagtuo nag-untat man; kag makahaladlok ang kahimtangan sang tawo, kay subong sila nga daw wala sing pagtubos nga ginhimo."},{"vNo":"39 ","txt":"Apang yari karon, pinalangga kong mga kauturan, ginahukman ko nga mas maayo kamo nahanungod sining mga butang, kay nakita ko nga may pagtuo kamo kay Cristo tungod sang inyo pagkamapailubon; kay kon wala kamo sing pagtuo sa iya nian indi kamo takos nga maisip sa tunga sang katawhan sang iya simbahan."},{"vNo":"40 ","txt":"Kag sa liwat, pinalangga kong mga kauturan, magahambal ako sa inyo nahanungod sa paglaum. Paano ini nga makaabot kamo sa pagtuo, luwas nga kamo makaangkon sing paglaum?"},{"vNo":"41 ","txt":"Kag ano ini nga inyo pagalauman? Yari karon ginasiling ko sa inyo nga makaangkon kamo sing paglaum paagi sa pagpasag-uli ni Cristo kag sang gahum sang iya pagkabanhaw, nga pagabangunon sa wala’y katapusan nga kabuhi, kag ini tungod sang inyo pagtuo sa iya suno sa panaad."},{"vNo":"42 ","txt":"Gani, kon ang isa ka tawo may pagtuo kinahanglan gid sia nga may paglaum; kay kon wala sing pagtuo mangin wala gid sing bisan ano nga paglaum."},{"vNo":"43 ","txt":"Kag sa liwat, yari karon ginasiling ko sa inyo nga indi sia makaangkon sing pagtuo kag paglaum, luwas nga sia mangin malulo, kag kubos sa tagipusuon."},{"vNo":"44 ","txt":"Kon mag-amo, ang iya pagtuo kag paglaum wala’y kapuslanan, kay wala sing isa nga mabaton sa atubang sang Dios, luwas sa malulo kag kubos sa tagipusuon; kag kon ang isa ka tawo malulo kag kubos sa tagipusuon, kag nagatuad paagi sa gahum sang Balaan nga Espiritu nga si Jesus amo ang Cristo, kinahanglan gid sia nga may putli nga pagmahal; kay kon wala sia sing putli nga pagmahal wala-wala gid sia; gani, kinahanglan gid sia nga may putli nga pagmahal."},{"vNo":"45 ","txt":"Kag ang putli nga pagmahal nagaantos sing madugay, kag maluluy-on, kag wala nagakahisa, kag wala nagapahabok, nga wala nagahandum sing para sa iya kaugalingon, indi madali mapaakig, wala nagapanghunahuna sing malain, kag wala nagakasadya sa kalautan kundi nagakasadya sa kamatuoran, nagabatas sang tanan nga mga butang, nagapati sang tanan nga mga butang, nagalaum sang tanan nga mga butang, nagabatas sang tanan nga mga butang."},{"vNo":"46 ","txt":"Gani, pinalangga kong mga kauturan, kon kamo wala sing putli nga pagmahal, wala-wala gid kamo, kay ang putli nga pagmahal wala nagakulang. Gani, magkapyot sa putli nga pagmahal, nga amo ang labaw sa nga tanan, kay ang tanan nga mga butang magakulang—"},{"vNo":"47 ","txt":"Apang ang putli nga pagmahal amo ang putli nga gugma ni Cristo, kag ini nagapadayon sa wala’y katubtuban; kag kon sin-o man ang makita nga nagaangkon sini sa katapusan nga adlaw, mangin maayo ini sa iya."},{"vNo":"48 ","txt":"Gani, pinalangga kong mga kauturan, magpangamuyo sa Amay sa bug-os nga ikasarang sang tagipusuon, agud mapuno kamo sa sining gugma, nga iya ginhatag sa tanan nga matuod nga mga sumolunod sang iya Anak nga si Jesucristo; agud mahimo kamo nga mangin mga anak sang Dios; agud kon sia magapakita mangin subong kita sa iya, kay makita naton sia subong nga sia gid; agud mahimo naton nga maangkon ini nga paglaum; agud maputli kita bisan subong nga sia putli. Amen."}]}