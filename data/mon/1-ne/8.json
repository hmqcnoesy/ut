{"heading":"Лихай амьдралын модыг үзэгдэлд харав—Тэрээр жимснээс нь хүртэж мөн өөрийн гэр бүлийг тэрчлэн үйлдэхийг хүсэв—Төмөр бариул, давчуу бөгөөд нарийн зам, мөн хүмүүсийг бүрхэх харанхуй мананг тэр харав—Сариа, Нифай, Сам нар жимснээс хүртэж, харин Лемен, Лемүел хоёр татгалзав. Ойролцоогоор мэө 600–592 он.","prevAbbr":"1-ne","prevNo":7,"nextAbbr":"1-ne","nextNo":9,"chapterTitle":"1 Нифай 8","verses":[{"vNo":"1 ","txt":"Мөнхүү улиран тохиох дор бид бүхий л зүйлийн үрийг төрөл бүрээр, зүйл бүрийн үр тарианы, мөн түүнчлэн зүйл бүрийн жимсний үрийг аль алиныг нь нэгтгэн цуглуулав."},{"vNo":"2 ","txt":"Мөнхүү улиран тохиох дор эцэг минь аглаг буйдад саатан байх зуур тэрээр бидэнд хандан ярьж, өгүүлсэн нь: Болгоогтун, би зүүд зүүдлэв; эсвээс, өөрөөр хэлбэл, би үзэгдэл үзэв."},{"vNo":"3 ","txt":"Мөн болгоогтун, би үзсэн зүйлийнхээ учир, Их Эзэнд баясах шалтгаан надад буй нь Нифай болон түүнчлэн Самын тул бөлгөө; учир нь тэд болон тэдний үр удмаас олон нь аврагдана гэж бодох шалтгаан надад буй."},{"vNo":"4 ","txt":"Гэвч болгоогтун, Лемен, Лемүел хоёр, би та нарын төлөө үлэмж ихээр айна; учир нь болгоогтун, миний ухаарснаар би зүүдэндээ бүрэнхий мөн дүнсгэр аглаг буйдыг харсан болой."},{"vNo":"5 ","txt":"Мөнхүү улиран тохиох дор би цагаан орхимж өмссөн нэгэн хүмүүнийг харав; мөн тэрбээр ирж бас миний өмнө зогсов."},{"vNo":"6 ","txt":"Мөнхүү улиран тохиох дор тэрбээр надад хандан ярьж, мөн түүнийг дагахыг надад тушаав."},{"vNo":"7 ","txt":"Мөнхүү улиран тохиох дор би түүнийг дагаад өөрийгөө бүрэнхий мөн дүнсгэр зэлүүдэд байгааг би ажив."},{"vNo":"8 ","txt":"Мөн би харанхуйд олон цагийн турш зорчсоны эцэст би Их Эзэнд хандан түүний эрхэм их нигүүлслийн улмаас намайг нигүүлсэн үзэхийг хүсэн залбирч эхэлсэн буюу."},{"vNo":"9 ","txt":"Мөнхүү улиран тохиох дор би Их Эзэнд хандан залбирсны эцэст би уудам болоод цэлгэр талбарыг ажиглав."},{"vNo":"10 ","txt":"Мөнхүү улиран тохиох дор хүртсэн нэгнийг жаргалтай болгох дур булаам жимстэй нэгэн модыг би харсан бөлгөө."},{"vNo":"11 ","txt":"Мөнхүү улиран тохиох дор би урагшлан түүний жимснээс хүртэв; мөн энэ нь урьд өмнө миний амсаж асан бүхнээс дээгүүр тэргүүн амтат байсныг би болгоосон бөлгөө. Тийм ээ мөн түүний жимс нь цагаан, урьд өмнө миний үзсэн бүхнээс үлэмж цагаан байсныг би болгоов."},{"vNo":"12 ","txt":"Мөн би түүний жимснээс хүртэхийн сацуу энэ нь миний сэтгэлийг үлэмж агуу баяраар дүүргэв; иймийн тул, гэр бүлийнхэн маань үүнээс түүнчлэн хүртээсэй хэмээн би хүсч эхлэв; би энэ нь бүхий л жимснээс дээгүүр дур булаам болохыг бибээр мэдсэний учир буюу."},{"vNo":"13 ","txt":"Мөн түүнчлэн гэр бүлийнхнээ олж болзошгүй хэмээн би эргэн тойрон хараа бэлчээвээс, нэгэн уст голыг олж харав би; мөн энэ нь жимснээс нь миний хүртсэн тэр модны дэргэдүүр урсах ажгуу."},{"vNo":"14 ","txt":"Мөн би үүнийг хаанаас эхтэйг нь ажиглан харав; мөн үүний эх нь ялимгүй цаана байхыг үзэв; мөн үүний эхэн дээр та нарын эх Сариа, мөн Сам болон Нифайг харав; мөн тэд хааш одвол зохихыг мэдэхгүй зогсож байсан болой."},{"vNo":"15 ","txt":"Мөнхүү улиран тохиох дор би тэднийг даллав; мөн түүнчлэн би тэдэнд хандан өндөр дуугаар тэднийг надад ирж, мөн бүхий л жимснээс дээгүүр хүсэл татам тэр жимснээс хүртвэл зохино хэмээн хэлсэн бөлгөө."},{"vNo":"16 ","txt":"Мөнхүү улиран тохиох дор тэд надад ирж, мөн жимснээс түүнчлэн хүртсэн авай."},{"vNo":"17 ","txt":"Мөнхүү улиран тохиох дор Лемен болон Лемүел хоёрыг ирж мөн түүнчлэн жимснээс хүртээсэй хэмээн би хүсэв; иймийн тул, би тэднийг харж магад хэмээн голын эхэн тийш хараа бэлчээв."},{"vNo":"18 ","txt":"Мөнхүү улиран тохиох дор би тэднийг харав, гэвч тэд надад ирж жимснээс хүртсэн нь үгүй бөлгөө."},{"vNo":"19 ","txt":"Мөн би төмөр бариулыг харав, мөн энэ нь голын эргийн дагуу сунан үргэлжилсэн бөгөөд дэргэд нь миний зогсох тэр модны зүг удирдсан авай."},{"vNo":"20 ","txt":"Мөн түүнчлэн уг төмөр бариулыг дагах, бүр миний дэргэд нь зогссон тэр модонд хүргэх давчуу бөгөөд нарийн замыг би харав; мөн түүнчлэн энэ нь урсгалын эхийн дэргэдүүр өнгөрч, дэлхий мэт уужим бөгөөд цэлгэр талбар тийш удирдах ажээ."},{"vNo":"21 ","txt":"Мөн би тоогүй олон хүмүүсийг харав, дэргэд нь миний зогссон тэр модны зүг удирдах замыг олохоор тэднээс олон нь урагш зүтгэж байгааг би харав."},{"vNo":"22 ","txt":"Мөнхүү улиран тохиох дор тэд урагшлан мөн модны зүг дагуулах замаар явж эхэлсэн буюу."},{"vNo":"23 ","txt":"Мөнхүү улиран тохиох дор харанхуй манан бий болов; тийм ээ, бүр харанхуй үлэмжийн их манан, үүний хэрээр харгуйг эхэлсэн тэд замаа алдсанаар тэд хэрэн тэнэж төөрөлдөх ажгуу."},{"vNo":"24 ","txt":"Мөнхүү улиран тохиох дор шаргуу урагшлан буй бусдыг би ажив, мөн тэд урагшлан мөн төмөр бариулын үзүүрт хүрэн барив; мөн тэд харанхуй манан дундуур зүтгэн урагшилж, ойртон бүр мөн уг модны жимснээс тэд хүртэх хүртлээ төмөр бариулаас барьсаар явах ажээ."},{"vNo":"25 ","txt":"Мөн тэд уг модны жимснээс хүртсэний дараа тэд ичингүйрхэв гэлтэй нүд бэлчээн харах ажээ."},{"vNo":"26 ","txt":"Мөн түүнчлэн би эргэн тойрон хараа бэлчээн, бас уст голын нөгөө эрэгт агуу хийгээд нүсэр барилгыг харав; мөн энэ нь газраас өндөрт, агаарт тогтсон мэт байв."},{"vNo":"27 ","txt":"Мөн энэ нь өтөл болоод залуу, эрэгтэй болоод эмэгтэй хүмүүсээр дүүрэн байв; мөн тэдний хувцасласан маяг нь үлэмж тансаг; мөн тэд, ирж бас жимснээс хүртсэн тэднийг хуруугаараа занган басхүү элэглэх байдалтай байх ажээ."},{"vNo":"28 ","txt":"Мөн тэд жимсийг амссаныхаа дараа тэднийг тохуурхсан тэднээс ичингүйрхсэн болой; мөн тэд хориглогдсон замаар будилан орж мөн төөрч байв."},{"vNo":"29 ","txt":"Мөн эдүгээ би, Нифай, эцгийнхээ бүх үгсийг ярих нь үгүй."},{"vNo":"30 ","txt":"Гэвч товчлон бичвээс, болгоогтун, замаараа урагш зүтгэж буй бусад олныг тэрээр харав; тэд ирж бас төмөр бариулын үзүүрт хүрч барив; мөн тэд урагшлан, доош унаад мөн уг модны жимснээс хүртэх хүртэл төмөр бариулаас үргэлж тууштай зуурсаар урагш зүтгэх бөлгөө."},{"vNo":"31 ","txt":"Мөн түүнчлэн тэрбээр агуу хийгээд нүсэр барилгыг зүглэн бэдрэх бусад олныг харсан бөлгөө."},{"vNo":"32 ","txt":"Мөнхүү улиран тохиох дор олон нь урсгалын гүнд живэв; мөн олон нь түүний хараанаас алдран, этгээд замаар бэдрэх бөлгөө."},{"vNo":"33 ","txt":"Мөн уг этгээд барилга уруу орогсод үлэмж олон байв. Мөн тэд тэр барилга дотор орсны эцэст түүнчлэн жимснээс хүртэх намайг болон тэднийг хуруугаараа занган тохуурхацгаах аж; гэвч бид тэднийг анхаарсан нь үгүй болой."},{"vNo":"34 ","txt":"Эдгээр нь миний эцгийн үгс буюу: Учир нь тэднийг анхаарсан болгон нь будилан одох ажгуу."},{"vNo":"35 ","txt":"Мөн Лемен Лемүел хоёр тэр жимснээс хүртсэнгүй хэмээн эцэг минь хэлэв."},{"vNo":"36 ","txt":"Мөнхүү улиран тохиох дор миний эцэг өөрийн зүүд буюу үзэгдлийн тухай тэрхүү бүх үгсийг ярьсны эцэст, тэрээр бидэнд хэлэв, үзэгдэлд харсан тэр зүйлүүдийнхээ учир, Лемен Лемүел хоёрын улмаас тэрээр үлэмж айв; тийм ээ, тэднийг Их Эзэний дэргэдээс зайлуулагдах болуузай хэмээн тэр айсан ажээ."},{"vNo":"37 ","txt":"Мөн Их Эзэн тэднийг нигүүлсэн, зайлуулахгүй байж болохын тулд тэднийг өөрийнх нь үгийг дуулахыг, эцэг минь энэрэлт эцгийн бүхий л сэтгэлээр ухуулж, тийм ээ, эцэг минь тэдэнд номлон байв."},{"vNo":"38 ","txt":"Мөн тэрбээр тэдэнд хандан номлосны дараа, мөн түүнчлэн тэдэнд олон зүйлийн тухай бошиглосны эцэст Их Эзэний зарлигуудыг дага хэмээн тэр тэдэнд тушаав; мөн тэр тэдэнд хандан ярьж байсныгаа зогсов."}]}