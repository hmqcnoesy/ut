{"heading":"Эцсийн өдрүүдэд, Сион болон түүний гадаснууд байгуулагдах болно мөн нигүүлсэл мөн нинжин сэтгэлд Израил цуглуулагдах болно—Тэд аугаа болно—Исаиагийн 54 дүгээр бүлэгтэй харьцуул. Ойролцоогоор мэ 34 он.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 Нифай 22","verses":[{"vNo":"1 ","txt":"Мөн тэгээд бичигдсэн нь улиран тохиох болно: Ай дуулцгаа, хүүсэр эмэгтэйчүүд, хүүхэд төрүүлээгүй та нар; дуулж эхэлцгээ, мөн чангаар хашгир, хүүхэд төрүүлэхийн зовлонг үзээгүй та нар; учир нь гэрлээгүй эмэгтэйн хүүхдүүд гэрлэсэн эхнэрийн хүүхдүүдээс илүү олон болно хэмээн Их Эзэн хэлэв."},{"vNo":"2 ","txt":"Майхныхаа зайг томсгож, мөн сууцныхаа хөшигнүүдийг дэлгэг тэд; биеэ бүү гамна; аргамжаагаа уртасгаж мөн гадсаа бөхлөгтүн;"},{"vNo":"3 ","txt":"Учир нь та баруун гар тийш мөн зүүн тийш хальж, мөн чиний үр удам харийнханыг өвлөж мөн эзгүйрсэн хотуудыг эзэмшигдэхээр болгоно."},{"vNo":"4 ","txt":"Бүү ай, учир нь чи ичгүүрлэгдэхгүй; бас чи шившиглэгдэх нь үгүй, учир нь чи ичгүүр болгогдохгүй; өөрөөр хэлбэл залуугийнхаа ичингүйрлийг чи мартах болно, мөн залуугийнхаа шившгийг санахгүй, мөн чи бэлэвсрэлийнхээ тухай шившгийг цаашид санахгүй."},{"vNo":"5 ","txt":"Учир нь чамайг бий болгогч, чиний эр нөхөр, Түмний Их Эзэн гэдэг нь түүний нэр билээ; мөн чиний Гэтэлгэгч, Израилын Ариун Нэгэн—бүх дэлхийн Бурхан хэмээн тэрбээр нэрлэгдэх болно."},{"vNo":"6 ","txt":"Учир нь Их Эзэн чамайг залуу насандаа буцаагдсан эхнэр, орхигдсон мөн сэтгэлдээ гашуудсан эмэгтэй хэмээн дуудсан, Бурхан ийн хэлдэг."},{"vNo":"7 ","txt":"Учир нь чамайг түр зуур л орхисон, харин агуу нигүүлслээр би та нарыг цуглуулах болно."},{"vNo":"8 ","txt":"Бяцхан хилэгнэлдээ би чамаас түр зуур нүүрээ буруулсан, харин үүрдийн сайхан сэтгэлээр би чамайг нигүүлсэх болно хэмээн Их Эзэн Гэтэлгэгч чинь хэлдэг."},{"vNo":"9 ","txt":"Энэхэн зуур, миний хувьд Ноагийн ус мэт, учир нь би Ноагийн ус дахин газрыг бүрхэхгүй хэмээн тангарагласан лугаа адил, үүнчлэн би чамд хилэгнэхгүй хэмээн тангарагласан бөлгөө."},{"vNo":"10 ","txt":"Учир нь уулс одож мөн толгод зөөгдөх болно, харин миний сайхан сэтгэл чамаас одох нь үгүй, бас миний энх амгалангийн гэрээ хөндөгдөхгүй хэмээн таныг нигүүлсэх тэрхүү Их Эзэн хэлдэг."},{"vNo":"11 ","txt":"Ай зүдэрсэн, их салхинд ганхан шидэгдсэн, мөн тайтгаруулагдаагүй чи! Болгоогтун, би өнгөт чулуугаар барина, мөн суурийг чинь индранилаар барих болно."},{"vNo":"12 ","txt":"Мөн цонхнуудыг чинь би гартаамаар, мөн хаалгануудыг чинь нал эрдэнээр, мөн хэрмийг үнэт чулуугаар хийх болно."},{"vNo":"13 ","txt":"Мөн бүх хүүхдүүд чинь Их Эзэнээр сургагдах болно; мөн хүүхдүүдийн чинь амар амгалан агуу байх болно."},{"vNo":"14 ","txt":"Зөв шударга байдалд чи байгуулагдах болно; чи айхгүй учир дарлал хавчлагаас хол байх болно, мөн айдсаас хол байна, учир нь чиний дэргэд энэ нь ирэхгүй."},{"vNo":"15 ","txt":"Болгоогтун, тэд гарцаагүй чиний эсрэг надаар бус ч нэгдэн цуглах болно; чиний эсрэг нэгдэн цугласан хэн боловч чиний тусын тулд унах болно."},{"vNo":"16 ","txt":"Болгоогтун, ажлынхаа багажийг бүтээхээр нүүрсний галыг хөөрөгдөх дархныг бүтээсэн би; мөн устгахын тулд сүйтгэгчийг бүтээсэн бөлгөө би."},{"vNo":"17 ","txt":"Чиний эсрэг бүтээгдсэн ямар ч зэвсэг амжилтанд хүрэхгүй; мөн шүүлтэнд чамайг эсэргүүцэн доромжлох хэн болгоныг чи буруушаах болно. Энэ нь Их Эзэний үйлчлэгчдийн өв, мөн тэдний зөв шударга байдал надаас бөлгөө хэмээн Их Эзэн хэлдэг."}]}