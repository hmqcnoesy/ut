{"heading":"Эхлэлээс төгсгөл хүртэлх бүх зүйлийг Есүс тайлбарлав—Нялхас мөн хүүхдүүд бичигдэх аргагүй гайхамшигт зүйлийг хэлэв—Христийн Сүм дэх тэд өөрсдийн дунд бүх зүйлийг нийтээр эзэмшив. Ойролцоогоор мэ 34 он.","prevAbbr":"3-ne","prevNo":25,"nextAbbr":"3-ne","nextNo":27,"chapterTitle":"3 Нифай 26","verses":[{"vNo":"1 ","txt":"Мөн эдүгээ улиран тохиох дор Есүс эдгээр зүйлийг хэлээд тэрбээр цугласан олонд тэдгээрийг тайлбарлав; мөн тэрбээр тэдэнд, агуу их бас бяцхан аль алиныг нь бүх зүйлийг тайлбарласан болой."},{"vNo":"2 ","txt":"Мөн тэрбээр хэлэв: Та нарт өөрсдөд тань байгаагүй эдгээр судруудыг би та нарт өгөхийг Эцэг надад зарлиг болгосон бөлгөө; учир нь тэдгээр нь ирээдүйн үеүдэд өгөгдөх болно гэсэн нь түүний мэргэн ухаан байв."},{"vNo":"3 ","txt":"Мөн тэрбээр бүх зүйлийг тайлбарлав, бүр эхлэлээс тэрбээр алдар суундаа ирэх тэр цагийг хүртэл буюу—тийм ээ, бүр газрын гадаргуу дээр ирэх тэр бүх зүйлийг, бүр бичил хэсгүүд ч гал халуунд хайлах, мөн газар дэлхий хуйлмал бичиг лугаа адил хуйлагдаж, мөн тэнгэр хийгээд газар үгүй болох хүртэл;"},{"vNo":"4 ","txt":"Мөн бүр бүх хүмүүс, мөн бүх ястан, мөн бүх үндэстэн мөн хэлтнүүд Бурханы өмнө өөрсдийн үйлүүдээр, тэдгээр нь сайн эсвээс хилэнцэт эсэхээр шүүгдэхээр зогсох тэрхүү агуу хийгээд эцсийн өдөр хүртэл—"},{"vNo":"5 ","txt":"Хэрэв тэдгээр нь сайн аваас, үүрдийн амьдралын амилуулалтанд; мөн хэрэв тэдгээр нь хилэнцэт бөгөөс, ялын амилуулалтанд байна; эн зэрэгцээ байх тэр, нэг нь нэг гарт мөн нөгөө нь нөгөө гар талд, дэлхийн эхлэлээс өмнө байсан Христ дэх нигүүлслийн, мөн шударга ёсны, мөн ариун чанарын дагуу байх бөлгөө."},{"vNo":"6 ","txt":"Мөн эдүгээ уг хүмүүст Есүсийн үнэхээр сургасан тэр зүйлүүдийн бүр зууны нэг хэсэг нь ч энэ номонд бичигдэх аргагүй;"},{"vNo":"7 ","txt":"Гэвч болгоогтун Нифайн ялтсууд уг хүмүүст түүний заасан зүйлүүдийн өөр хэсгийг агуулдаг болой."},{"vNo":"8 ","txt":"Мөн эдгээр зүйлийг, уг хүмүүст түүний заасан зүйлүүдийн багахан хэсгийг би бичиглэсэн; мөн тэдгээр нь Есүсийн ярьсан үгсийн дагуу, энэ хүмүүст харийнханаас дахин авчрагдаж болно гэсэн зорилготойгоор тэдгээрийг бичиглэсэн бөлгөө би."},{"vNo":"9 ","txt":"Мөн эхэлж авах нь зайлшгүй болох үүнийг итгэл нь соригдохын тулд тэд хүлээн аваад, мөн хэрэв тэд эдгээр зүйлд итгэх аваас, тэгвэл агуу зүйлүүд тэдэнд үзүүлэгдэх болно."},{"vNo":"10 ","txt":"Мөн хэрэв эдгээр зүйлүүдэд тэд итгэхгүй аваас, тэгвэл тэднийг буруутгах буруушаалт болон илүү агуу зүйлүүд тэднээс далдлагдах болно."},{"vNo":"11 ","txt":"Болгоогтун, Нифайн ялтсууд дээр сийлбэрлэгдсэн бүгдийг би бичих гэж байв, гэвч Их Эзэн үүнийг хориглож, хэлсэн нь: Би өөрийн хүмүүсийн итгэлийг сорих болно."},{"vNo":"12 ","txt":"Тиймийн тул би, Мормон, Их Эзэнээс надад зарлиг болгогдсон зүйлийг бичсэн бөлгөө. Мөн эдүгээ би, Мормон, үгсээ төгсгөл болгон, мөн надад зарлиг болгогдсон зүйлийг бичихээ үргэлжлүүлье."},{"vNo":"13 ","txt":"Тиймийн тул, Их Эзэн гурван өдрийн турш уг хүмүүст үнэхээр заасныг та нар болгоогоосой хэмээнэ би; мөн тэгснийхээ дараа тэрбээр өөрийгөө тэдэнд ойр ойрхон үзүүлсэн, мөн ойр ойрхон талх хувааж, мөн үүнийг адисалж, мөн үүнийг тэдэнд өгсөн болой."},{"vNo":"14 ","txt":"Мөнхүү улиран тохиох дор тухайлан яригдсан цугласан олны хүүхдүүдэд тэрбээр зааж мөн тохинуулж, мөн тэрбээр тэдний хэлийг хурц болгон, мөн тэд агуу хийгээд гайхамшигт зүйлийг, бүр түүний хүмүүст илчилснээс ч илүү агуу эцгүүддээ ярьсан ажгуу; мөн тэд ярьж чадахын тулд тэдний хэлийг тэрбээр хурцалсан бөлгөө."},{"vNo":"15 ","txt":"Мөнхүү улиран тохиох дор тэр тэнгэрт дээшлэн одсоныхоо—хоёр дахь удаагаа тэдэнд өөрийгөө үзүүлж, мөн тэдний өвдсөнийг мөн доголонг эдгээж, мөн тэдний хараагүйнх нь нүдийг нээж, мөн дүлийнх нь чихний бөглөөсийг гаргаж, мөн бүр төрөл бүрийн эдгээлтийг тэдний дунд үйлдэж, мөн хүмүүнийг нас барагсдын дундаас босгож, мөн тэдэнд өөрийн хүчийг үзүүлснийхээ дараа Эцэгт очив, мөн Эцэгт дээшлэн одсоныхоо дараа болой—"},{"vNo":"16 ","txt":"Болгоогтун, улиран тохиох дор маргааш нь олон түмэн нэгдэн цугларцгааж, мөн тэд эдгээр хүүхдүүдийг харж мөн сонсоцгоов; тийм ээ, бүр нялхас ч амаа нээж мөн гайхамшигт зүйлийг хэлэв; мөн тэдний хэлсэн зүйлийг ямар ч хүмүүн тэдгээрийг бичих нь хориглогдов."},{"vNo":"17 ","txt":"Мөнхүү улиран тохиох дор Есүсийн сонгосон шавь нар тэр цагаас ирсэн болгонд баптисм хүртээж мөн тэдэнд зааж эхлэв; мөн Есүсийн нэрээр баптисм хүртсэн болгон нь Ариун Сүнсээр дүүргэгдэв."},{"vNo":"18 ","txt":"Мөн тэдний олон нь бичигдэх нь зөвшөөрөгдөөгүй, үгээр хэлшгүй зүйлийг үзэж мөн сонсов."},{"vNo":"19 ","txt":"Мөн тэд нэг нэгэндээ зааж мөн тохинуулсан болой; мөн тэд бүх зүйлийг дундаа нийтээр эзэмшиж, хүн бүр нэг нэгэндээ шударгаар хандаж байв."},{"vNo":"20 ","txt":"Мөнхүү улиран тохиох дор тэд яг Есүсийн тэдэнд зарлиг болгосончлон бүх зүйлийг ёсчлон хийжээ."},{"vNo":"21 ","txt":"Мөн Есүсийн нэрээр баптисм хүртсэн тэд Христийн сүм хэмээн нэрлэгдэв."}]}