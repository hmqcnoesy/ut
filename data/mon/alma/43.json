{"heading":"Алма болон түүний хөвгүүд үгийг номлов—Зорамчууд болон нифайчуудаас тэрслэгчид бусад нь леменчүүд болцгоов—Нифайчуудын эсрэг дайтахаар леменчүүд ирэв–-Моронай хамгаалалтын хуягаар нифайчуудыг хуяглав—Их Эзэн леменчүүдийн байлдааны бодлогыг Алмад илчлэв—Нифайчууд өөрсдийн гэр орон, эрх чөлөө, гэр бүл, мөн шашнаа хамгаалав—Моронай Лихай нарын их цэрэг леменчүүдийг бүслэв. Ойролцоогоор мэө 74 он.","prevAbbr":"alma","prevNo":42,"nextAbbr":"alma","nextNo":44,"chapterTitle":"Алма 43","verses":[{"vNo":"1 ","txt":"Мөн эдүгээ улиран тохиох дор Алмагийн хөвгүүд хүмүүсийн дунд Бурханы үгийг тунхаглахаар явцгаав. Мөн Алма, түүнчлэн, өөрөө, амарч үл чадан түүнчлэн явав."},{"vNo":"2 ","txt":"Эдүгээ тэд бошиглолын мөн илчлэлтийн суу билгийн дагуу үгийг мөн үнэнийг номлож байсан гэдгээс өөрийг бид тэдний номлолын талаар дахин ярихгүй; мөн тэд өөрсдийн дуудагдсан Бурханы ариун жаягийн дагуу номлоцгоов."},{"vNo":"3 ","txt":"Мөн эдүгээ би шүүгчдийн засаглалын арван найм дахь онд леменчүүд мөн нифайчуудын хооронд болсон дайнуудын шастирт эргэн оръё."},{"vNo":"4 ","txt":"Учир нь болгоогтун, улиран тохиох дор зорамчууд леменчүүд болов; тиймийн тул, арван найм дахь оны эхэнд леменчүүд тэдний дээр ирж буйг Нифайн хүмүүс харав; тиймийн тул тэд дайны бэлтгэл хийв; тийм ээ, тэд өөрсдийн их цэргийг Жершоны нутагт нэгтгэн цуглуулав."},{"vNo":"5 ","txt":"Мөнхүү улиран тохиох дор леменчүүд мянга мянгаараа ирэв; мөн тэд зорамчуудын газар нутаг болох Антионум нутагт орж ирэв; мөн Зерахемна гэж нэрлэгдэх нэг хүн тэдний удирдагч байв."},{"vNo":"6 ","txt":"Мөн эдүгээ амалекайчууд леменчүүдийг бодвол илүү хэрцгий мөн аллагад илүү дур сонирхолтой байв, тиймийн тул Зерахемна леменчүүдийн дээрх ерөнхий ахлагчдыг томилов, мөн тэд бүгдээрээ Амалекайчууд мөн зорамчууд байв."},{"vNo":"7 ","txt":"Эдүгээ тэр үүнийг нифайчуудад хандах үзэн ядах үзлийг нь хадгалж болохын тулд, мөн өөрийнхөө санааг гүйцэлдүүлэн тэднийг эрхшээлдээ оруулахаар хийсэн ажгуу."},{"vNo":"8 ","txt":"Учир нь болгоогтун түүний санаа нь леменчүүдийг нифайчуудын эсрэг уурлуулахаар өдөөн хатгах явдал байв; мөн ингэснээр тэр тэдний дээр их хүчийг хууль бусаар эзэлж болохын тулд, мөн нифайчуудыг боолчлолд оруулснаар тэдний дээр хүчийг олж болохын тулд тэрээр үүнийг хийжээ."},{"vNo":"9 ","txt":"Мөн эдүгээ дайснуудынхаа гарт орохоос хамгаалж болохын тулд нифайчууд өөрсдийн газар нутаг, өөрсдийн орон байр, өөрсдийн эхнэр болоод хүүхдүүдийг дэмжих нь тэдний санаа байв; мөн түүнчлэн тэд хүслийнхээ дагуу Бурханыг шүтэн биширч болохын тулд өөрсдийн эрх хийгээд өөрсдийн боломжууд, тийм ээ, мөн түүнчлэн өөрсдийн эрх чөлөөг хадгалан үлдээж болохын тулд болой."},{"vNo":"10 ","txt":"Учир нь хэрвээ тэд леменчүүдийн гарт орох юм бол, үнэн болон амьд Бурханыг, сүнсээр болон үнэнээр Бурханыг бишрэн шүтэх хэнийг ч гэсэн леменчүүд устгах болно гэдгийг мэдсэн бөлгөө."},{"vNo":"11 ","txt":"Тийм ээ, мөн Аммоны хүмүүс гэж нэрлэгдсэн Антай-Нифай-Лихайн хүмүүс болох ах дүүсийнхээ эсрэг леменчүүд үлэмжийн үзэн ядалтаар ханддагийг түүнчлэн тэд мэдсэн буюу—мөн Аммоны хүмүүс зэр зэвсгээ агсахгүй, тийм ээ, тэд гэрээнд орсон мөн тэд үүнийгээ зөрчихгүй байв—тиймийн тул, хэрэв тэд леменчүүдийн гарт орвол тэд устгагдах байлаа."},{"vNo":"12 ","txt":"Мөн тэд устгагдахыг нифайчууд тэвчихгүй байв; тиймийн тул тэдэнд өвлөх нутгийг тэд өгсөн бөлгөө."},{"vNo":"13 ","txt":"Мөн Аммоны хүмүүс өөрсдийнхөө хөрөнгөний ихээхэн хэсгийг их цэргийг нь дэмжихээр нифайчуудад өгсөн байв; мөн тийн нифайчуудаас тэрсэлсэн, амалекайчууд мөн зорамчууд болон Ноагийн санваартнуудын үр удам болох тэднээс, мөн Лемен мөн Лемүел, бас Ишмэилийн хөвгүүдээс бүрдсэн Леменчүүдийн эсрэг нифайчууд дангаараа сөрөн зогсохоор албадуулагдав."},{"vNo":"14 ","txt":"Эдүгээ тэдний үр удам нифайчуудын адил бараг тийм олон байв; мөн тийн нифайчууд ах дүүстэйгээ цус асгарах хүртэл тулалдах шаардлагатай болсон ажгуу."},{"vNo":"15 ","txt":"Мөнхүү улиран тохиох дор леменчүүдийн их цэрэг Антионумын газар нутаг дээр цугларсан учир, болгоогтун, нифайчуудын их цэрэг тэдэнтэй Жершоны газар нутаг дээр уулзахаар бэлтгэсэн байв."},{"vNo":"16 ","txt":"Эдүгээ нифайчуудын удирдагч өөрөөр хэлбэл нифайчуудын дээр ерөнхий ахлагчаар томилогдсон хүн—эдүгээ ерөнхий ахмад нь нифайчуудын бүх цэргийн удирдлагыг авчээ—мөн түүний нэрийг Моронай гэдэг байв;"},{"vNo":"17 ","txt":"Мөн Моронай дайнуудынхаа бүх удирдлага мөн засаглалыг авав. Мөн тэр нифайчуудын бүх цэргийн ерөнхий ахмадаар томилогдохдоо дөнгөж хорин таван настай байв."},{"vNo":"18 ","txt":"Мөнхүү улиран тохиох дор тэр Жершоны хил дээр леменчүүдтэй тулгарч, мөн түүний хүмүүс сэлэм, мөн илд, мөн дайны бүх төрлийн зэвсгээр зэвсэглэсэн байв."},{"vNo":"19 ","txt":"Мөн леменчүүдийн их цэрэг Нифайн хүмүүсийг эсвээс Моронай, өөрийн хүмүүсийг цээжний хуяг мөн гарын хаалт, тийм ээ, мөн түүнчлэн толгойгоо хамгаалах дуулга өмсгөж, мөн түүнчлэн тэднийг зузаан хувцсаар хувцаслаж бэлтгэснийг хараад—"},{"vNo":"20 ","txt":"Эдүгээ Зерахемнагийн их цэрэг тийм зүйлээр огт бэлтгэгдээгүй байв; тэдэнд зөвхөн сэлэм, илднүүд, мөн нум, сумнууд, чулуу мөн дүүгүүрүүд нь байв; мөн тэд хэвлийн тус газраасаа унжуулсан арьснаас өөр юмгүй нүцгэн байв; тийм ээ, зорамчууд мөн амалекайчуудаас бусад нь бүгд нүцгэн байв;"},{"vNo":"21 ","txt":"Гэвч тэд цээжний хуягтай бас бамбайгаар хуягласангүй—тиймийн тул, тэд тэдний хуяг дуулгынх нь учир, тэдний тоо нифайчуудынхаас илүү олон байсан ч нифайчуудын их цэргээс үлэмж айв."},{"vNo":"22 ","txt":"Болгоогтун, эдүгээ улиран тохиох дор тэд Жершоны хил дээр нифайчуудын эсрэг довтолж зүрхэлсэнгүй; тиймийн тул тэд Мантай нутагт ирж мөн уг нутгийг эзэмшилдээ авч болохын тулд тэд Антионумын нутгаас гарч аглаг буйд тийш одоод, мөн аглаг буйдын дотор тойрон явж, Сидон голын эх рүү очив; учир нь тэд Моронайн их цэрэг тэдний хааш одсоныг мэднэ хэмээн бодсонгүй ажээ."},{"vNo":"23 ","txt":"Гэвч улиран тохиох дор, тэднийг аглаг буйдад одмогц тэдний буудлыг тандуулахаар Моронай туршуулууд илгээсэн байжээ; мөн Моронай түүнчлэн, Алмагийн бошиглолуудын тухай мэдсэн учир, хэдэн эрсийг түүнд илгээж, нифайчуудын их цэрэг леменчүүдээс өөрсдийгөө хамгаалахын тулд хааш явахыг Их Эзэнээс лавлахыг түүнээс хүсэв."},{"vNo":"24 ","txt":"Мөнхүү улиран тохиох дор Их Эзэний үг Алмад ирж, мөн леменчүүдийн их цэрэг аглаг буйдад, тэд Мантай нутагт дайран орж болно хэмээн, тэд уг хүмүүсийн арай дорой хэсэг рүү дайралтыг эхэлж болохын тулд тойрон явж байгааг Моронайн элч нарт Алма мэдээлэв. Мөн тэдгээр элчүүд одож мөн Моронайд мэдээг хүргэв."},{"vNo":"25 ","txt":"Эдүгээ Моронай, леменчүүдийн хэсэг уг нутагт ирж мөн хотыг эзэмшилдээ авах вий хэмээн их цэргийнхээ нэг хэсгийг Жершоны нутагт орхиод, цэргийнхээ үлдсэн хэсгийг авч мөн Мантай нутагт жагсан очив."},{"vNo":"26 ","txt":"Мөн тэрээр уг нутгийн тэр хэсгийн бүх хүмүүсийг леменчүүдийн эсрэг тулалдахаар, газар нутгаа мөн улс орноо, эрх хийгээд эрх чөлөөгөө хамгаалахаар цугларцгаах болгов; тиймийн тул тэд леменчүүдийн ирэх цагт бэлтгэгдсэн байв."},{"vNo":"27 ","txt":"Мөнхүү улиран тохиох дор Моронай их цэргээ Сидон голын эргийн ойролцоох, аглаг буйд дахь Сидон голын өрнөд эрэг дээрх тэр хөндийд нуугдах болгов."},{"vNo":"28 ","txt":"Мөн Моронай эргэн тойрондоо туршуулуудыг леменчүүдийн буудал хэзээ ирэхийг мэдэж болохын тулд байрлуулав."},{"vNo":"29 ","txt":"Мөн эдүгээ, тэд бүх нутаг даяар өөрсдөдөө хаант улсыг байгуулж болохын тулд тэднийг харьяатаа болгон мөн боолчлолд оруулах нь эсвээс ах дүүсээ устгах нь тэдний зорилго, леменчүүдийн зорилго болохыг Моронай мэдсэн учир;"},{"vNo":"30 ","txt":"Мөн түүнчлэн тэрээр өөрсдийн нутаг, өөрсдийн эрх чөлөө, мөн өөрсдийн сүмийг хамгаалах нь нифайчуудын цорын ганц хүсэл байсныг мэдсэн учир, тиймийн тул тэрээр зальт аргаар өөрсдийгөө хамгаалах нь нүгэл биш хэмээн бодож; тиймийн тул тэр туршуулуудаасаа леменчүүд аль замаар явах гэж буйг олж мэдсэн бөлгөө."},{"vNo":"31 ","txt":"Тиймийн тул тэрээр цэргээ хуваан мөн нэг хэсгийг нь уг хөндийд авчирч, мөн тэднийг Рипла толгойн дорнодод, мөн урд талд нь нуужээ;"},{"vNo":"32 ","txt":"Мөн үлдсэнийг нь тэрээр өрнөдөд байх хөндийд, Сидон голын баруун талд, мөн тийн Мантай нутгийн хязгаарыг хүртэл далдалжээ."},{"vNo":"33 ","txt":"Мөн тийн тэрээр хүссэнийхээ дагуу их цэргээ байрлуулсан учир, тэр тэдэнтэй тулахаар бэлтгэсэн байв."},{"vNo":"34 ","txt":"Мөнхүү улиран тохиох дор леменчүүд Моронайн цэргийн нэг хэсэг нь нуугдсан нөгөөх толгойн хойд талд ирэв."},{"vNo":"35 ","txt":"Мөн леменчүүд Рипла толгойг өнгөрч мөн уг хөндийд орж мөн Сидон голыг гаталж эхэлсэн учир, толгойн урд нуугдаж байсан Лихай гэгчээр удирдуулсан цэргүүд мөн тэрээр өөрийн цэргийг урагш удирдаж мөн леменчүүдийг дорнодод араар нь ороон бүслэв."},{"vNo":"36 ","txt":"Мөнхүү улиран тохиох дор нифайчуудыг тэдний зүг араас нь ирж буйг леменчүүд хармагцаа, тэд эргэж мөн Лихайн цэргүүдтэй тулалдаж эхлэв."},{"vNo":"37 ","txt":"Мөн хоёр тал аль аль нь алалдах тулааныг эхлэв. Харин энэ нь леменчүүдийн хувьд илүү айдас төрүүлэм байв. Учир нь нифайчуудын сэлэм мөн илднүүдэд, бараг цохилт болгон нь үхлийг авчрах хүнд цавчилтуудад тэдний нүцгэн биес өртсөн болой."},{"vNo":"38 ","txt":"Нөгөө талаас нь үзвэл нифайчуудын дунд энд тэнд илдэнд өртөж мөн цус алдсанаас хааяа нэг хүн унав, тэд биенийхээ амин газруудыг халхалсан, өөрөөр хэлбэл илүү амин газрууд нь леменчүүдийн цохилтоос цээжний хуягаар мөн гарын хаалтаар, мөн дуулгаар халхлагдсан байлаа; мөн тийн нифайчууд леменчүүдийн дунд үхлийг үргэлжлүүлэн тарьж байв."},{"vNo":"39 ","txt":"Мөнхүү улиран тохиох дор леменчүүд, тэдний дундах агуу устгалын учир, бүр тэд Сидон голын зүг зугтаж эхэлтлээ айж эхлэв."},{"vNo":"40 ","txt":"Мөн тэд Лихай болон түүний эрчүүдээр мөрдөгдөж байв; мөн тэд Лихайгаар Сидоны ус уруу туугдаж, мөн тэд Сидоны усыг гатлав. Мөн Лихай тэд гатлахгүйн тулд их цэргээ Сидон голын эрэг дээр авч үлдэв."},{"vNo":"41 ","txt":"Мөнхүү улиран тохиох дор Моронай мөн түүний их цэрэг уг хөндийд, Сидон голын нөгөө эрэг дээр леменчүүдтэй тулж мөн тэдний дээрээс дайран орж мөн тэднийг алж эхлэв."},{"vNo":"42 ","txt":"Мөн леменчүүд тэдний өмнө Мантай нутгийг чиглэн дахин зугтав; мөн тэд Моронайн их цэрэгтэй дахин тулгарав."},{"vNo":"43 ","txt":"Эдүгээ энэ нөхцөлд леменчүүд үлэмж улайран тулалджээ; тийм ээ, леменчүүд хэзээ ч ийм агуу хүч хийгээд зоригтойгоор тулалдсан нь бүр эхлэлээс хүртэл үзэгдсэн нь үгүй болой."},{"vNo":"44 ","txt":"Мөн тэд өөрсдийн ерөнхий ахмадууд хийгээд удирдагчид асан зорамчууд мөн амалекайчуудаар мөн тэдний ерөнхий ахмад эсвээс тэдний ерөнхий удирдагч мөн захирагч асан Зерахемнагаар зоригжуулагдав; тийм ээ, тэд луу лугаа адил тулалдаж, мөн нифайчуудаас олон нь тэдний гарт алагдав; тийм ээ, учир нь толгойн дуулгуудаас нь олныг хоёр хуваан цөм цохиж, мөн тэд цээжний хуягуудаас нь олныг нэвт цоолж, мөн тэдний олных нь гарыг тас цавчжээ; мөн тийн леменчүүд хэрцгий догшин уурандаа цохин байв."},{"vNo":"45 ","txt":"Гэсэн хэдий ч нифайчууд зөв шалтгааны улмаас зоригжуулагдав, учир нь тэд эзэрхийллийн хийгээд эрх мэдлийн төлөө тулалдаагүй, харин гэр орон мөн эрх чөлөөнийхөө, эхнэр хийгээд хүүхдүүдийнхээ төлөө мөн байгаа бүгдийнхээ төлөө, тийм ээ, шүтэн бишрэх эрх мөн сүмийнхээ төлөө тулалдсан юм."},{"vNo":"46 ","txt":"Мөн тэд Бурхандаа өргөх ёстой үүрэг хэмээн бодсон түүнийгээ хийж байв; учир нь Их Эзэн тэдэнд, мөн түүнчлэн тэдний эцэг өвгөдөд, тийн: Та нар эхний болон хоёр дахь өдөөн хатгалгад буруугүй байхын хэрээр, та нар дайснуудынхаа гарт эрсдэхийг тэвчихгүй байх болно хэмээн хэлсэн ажгуу."},{"vNo":"47 ","txt":"Мөн түүнчлэн Их Эзэн хэлсэн нь: Та нар цус урсгах хүртэл ч гэсэн гэр бүлээ хамгаалах болно хэмээжээ.Тиймийн тул энэ шалтгааны учир нифайчууд өөрсдийгөө, мөн гэр бүлээ мөн газар нутгаа, эх орноо, эрхээ, мөн шашин шүтлэгээ хамгаалахаар леменчүүдтэй тулалдаж байв."},{"vNo":"48 ","txt":"Мөнхүү улиран тохиох дор Моронайн эрс леменчүүдийн хэрцгий догшныг мөн уурыг нь үзээд, тэд нугдайн мөн тэднээс зугтахад ойрхон байв. Мөн Моронай тэдний зорилгыг ойлгосон учир, үгийг илгээж мөн тэдний зүрх сэтгэлийг эдгээр бодлоор—тийм ээ, газар нутаг, эрх чөлөөнийх нь, тийм ээ, дарангуйллаас тусгаар байдлын тухай бодлуудаар зоригжуулав."},{"vNo":"49 ","txt":"Мөнхүү улиран тохиох дор тэд леменчүүдийг эргэн довтолж, мөн тэд нэгэн дуугаар Их Эзэн Бурхандаа хандан эрх чөлөө мөн дарангуйллаас тусгаар байдлынхаа төлөө залбиран гуйв."},{"vNo":"50 ","txt":"Мөн тэд леменчүүдийн эсрэг хүчтэйгээр зогсож эхлэв; мөн тэд Их Эзэнд эрх чөлөөнийхөө төлөө залбиран гуйсан чухам тэр цагт, леменчүүд тэдний өмнө зугтаж эхлэв; мөн тэд бүр Сидоны усанд хүртэл зугтав."},{"vNo":"51 ","txt":"Эдүгээ, леменчүүд тоогоор илүү олон, тийм ээ, нифайчуудын тоог хоёр нугалснаас илүү байв; гэсэн хэдий ч тэд туугдаж, үүнийхээ хэрээр тэд уг хөндийд Сидон голын эрэг дээр нэг хэсэгт нэгдэн цуглуулагдав."},{"vNo":"52 ","txt":"Тиймийн тул Моронайн их цэрэг тэднийг бүсэлж, тийм ээ, бүр голын хоёр эргээр, учир нь болгоогтун зүүн эрэгт нь Лихайн эрчүүд байв."},{"vNo":"53 ","txt":"Тиймийн тул Зерахемна Сидон голын зүүн эрэг дээрх Лихайн эрчүүдийг мөн Сидон голын баруун эрэг дээрх Моронайн их цэргийг, тэд нифайчуудаар бүслэгдсэнээ хараад, тэд айн цочирдов."},{"vNo":"54 ","txt":"Эдүгээ Моронай, тэдний айдсыг хараад, өөрийн эрчүүдэд тэдний цусыг урсгахаа зогсоохыг зарлиг болов."}]}