{"heading":"Алма тэнгэр элчийн урам зоригтойгоор наманчлалыг зарлахыг хүсэв—Их Эзэн бүх үндэстнүүдэд зориулан багш нарыг соёрхдог—Алма Их Эзэний ажлаар түүнчлэн Аммон болон түүний ах дүүсийн амжилтаар бахархав. Ойролцоогоор мэө 76 он.","prevAbbr":"alma","nextAbbr":"alma","prevNo":28,"nextNo":30,"chapterTitle":"Алма 29","prevTitle":"Алма 28","nextTitle":"Алма 30","verses":[{"vNo":1,"txt":"Ай би тэнгэр элч болж, зүрхний минь хүсэл гүйцэлдэх болоосой, тиймээс би явж мөн Бурханы бүрээн дуугаар, газар дэлхийг сэгсрэх дуу хоолойгоор ярьж мөн хүмүүс болгонд наманчлалыг зарлаж болдог ч болоосой!"},{"vNo":2,"txt":"Тийм ээ, наманчлалыг мөн гэтэлгэлийн төлөвлөгөөг, газар дэлхийн бүхий л гадаргуу дээр дахин харамсал үгүй байж болохын тулд тэд наманчилж мөн Бурханд ирэхийг бодгаль болгонд аянгын дуун мэт зарлах сан би."},{"vNo":3,"txt":"Гэвч болгоогтун, би бол хүн, мөн энэ хүсэлдээ нүглийг үйлдлээ; учир нь Их Эзэн надад тохоосон зүйлүүдэд хангалуун байвал зохино би."},{"vNo":4,"txt":"Шударга Бурханы чанд тогтоолыг би өөрийн хүслээр гуйвуулах ёсгүй, учир нь тэрээр тэдний хүслийн дагуу, тэр нь үхэлд эсвэл амьдралд хүргэх байлаа ч түүнийг нь хүмүүнд зөвшөөрдгийг мэднэ би, тийм ээ, тэдний тааллуудын дагуу, тэд авралд эсвээс устгалд хүргэх байлаа ч тэрээр хүмүүнд түүнийг нь оногдуулдаг, тийм ээ, өөрчлөгдөшгүй тэр тогтоолуудыг тэдэнд тохоодог."},{"vNo":5,"txt":"Тийм ээ, мөн бүх хүмүүний өмнө сайн болон муу ирсэн байдгийг би мэднэ; муугаас сайныг ялгаж мэддэггүй тэр нь гэм зэмгүй; харин сайн хийгээд мууг мэддэг тэр, тэрээр сайн эсвээс мууг, амьдралыг эсвээс үхлийг, баяслыг эсвээс ухамсрын гэмшлийг алийг нь ч хүслээ гэсэн түүний хүслийн дагуу тэр нь түүнд өгөгддөг бөлгөө."},{"vNo":6,"txt":"Эдүгээ, би эдгээр зүйлийг мэддэг атал, өөрийнхөө дуудагдсан тэр ажлыг гүйцэтгэхээс илүүг би яагаад хүсэх болов"},{"vNo":7,"txt":"Би тэнгэр элч байхыг, тиймээс дэлхийн бүх хязгаарт ч би ярьж чаддаг байхыг яагаад хүсэх болов, би"},{"vNo":8,"txt":"Учир нь болгоогтун, Их Эзэн бүх үндэстнүүдэд, өөрийн үгийг, тийм ээ, мэргэн ухаанаар, өөрийнхөө болно хэмээн үзсэн бүгдийг заах заримыг тэдний өөрсдийнх нь үндэстэн хийгээд хэлтнээс өгдөг болой; тиймийн тул Их Эзэн мэргэн ухаанд, шударга ёс хийгээд үнэний дагуу зөвлөдгийг бид харлаа."},{"vNo":9,"txt":"Их Эзэний надад зарлигласныг би мэднэ, мөн үүгээр бахархана би. Би өөрөөрөө бахархахгүй, харин Их Эзэн надад зарлигласан түүгээр бахархана би; тийм ээ, мөн энэ нь, зарим бодгалиудыг наманчлалд авчрахад Бурханы мутар дахь зэмсэг байж болох нь миний бахархал; мөн энэ нь миний баясал."},{"vNo":10,"txt":"Мөн болгоогтун, ах дүүсийн маань олон нь үнэхээр гэмшихийг, мөн Их Эзэн Бурхандаа ирэхийг харахад, бодгаль минь баяслаар дүүрнэм; тэгээд Их Эзэн миний төлөө юу хийснийг санадаг би, тийм ээ, бүр тэрээр залбирлыг минь сонссоныг; тийм ээ, тэгээд миний зүг сунгасан түүний нигүүлсэнгүй мутрыг санадаг болой би."},{"vNo":11,"txt":"Тийм ээ, мөн түүнчлэн эцэг өвгөдийнхөө боолчлогдож байсныг би санадаг; учир нь Их Эзэн тэднийг боолчлолоос чөлөөлж, мөн тэгснээр өөрийн сүмийг байгуулсныг лавтай мэддэг болой би; тийм ээ, Их Эзэн Бурхан, Абрахамын Бурхан, Исаакийн Бурхан, мөн Иаковын Бурхан тэднийг боолчлолоос чөлөөлсөн билээ."},{"vNo":12,"txt":"Тийм ээ, эцэг өвгөдийнхөө боолчлогдсоныг үргэлж санасаар байдаг би; мөн тэднийг египетчүүдийн гараас чөлөөлсөн тэрхүү Бурхан тэднийг боолчлолоос чөлөөлсөн билээ."},{"vNo":13,"txt":"Тийм ээ, мөнхүү тэр Бурхан тэдний дунд өөрийн сүмийг байгуулсан билээ; тийм ээ, мөнхүү тэр Бурхан намайг, энэ хүмүүст үгийг номлох ариун дуудлагаар дуудсан юм, мөн тэрэндээ баясал минь дүүрэх их амжилтыг надад өгсөн билээ."},{"vNo":14,"txt":"Гэвч би зөвхөн өөрийн амжилтанд баясах бус, харин Нифайн нутагт байсан ах дүүсийнхээ амжилтын төлөө баясал минь илүү дүүрэн байна."},{"vNo":15,"txt":"Болгоогтун, тэд үлэмж их хөдөлмөрлөсөн, мөн их үр шимийг авчирсан; мөн шагнал нь хичнээн агуу байх билээ!"},{"vNo":16,"txt":"Эдүгээ, эдгээр ах дүүсийнхээ амжилтын тухай намайг бодоход сүнс минь зөөгдөн одож, бүр биеэс салах лугаа адил, баясал минь тийм агуу байна."},{"vNo":17,"txt":"Мөн эдүгээ эдэнд, ах дүүст маань, тэд Бурханы хаант улсад сууж болно хэмээн Бурхан соёрхох болтугай; тийм ээ, мөн түүнчлэн тэдний хөдөлмөрийн үр шим болох тэдгээр нь бүгд дахин хэзээ ч алга болохгүй, харин түүнийг үүрд магтах болтугай. Мөн энэ нь миний үгсийн дагуу бүр ярьсны минь адилаар байхыг Бурхан соёрхох болтугай. Амен."}]}