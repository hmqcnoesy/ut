{"heading":"नफाई ने मूसा की व्यवस्था का पालन करते हैं, मसीह के आने की प्रतिक्षा करते हैं, और प्रदेश में समृद्ध होते हैं—बहुत से भविष्यवक्ता लोगों को सच्चाई के मार्ग में रखने का परिश्रम करते हैं । लगभग 399–361 ई.पू.","prevAbbr":"enos","prevNo":1,"nextAbbr":"omni","nextNo":1,"chapterTitle":"जेरम 1","verses":[{"vNo":"1 ","txt":"अब देखो, मैं, जेरम, अपने पिता इनोस की आज्ञा के अनुसार थोड़े से शब्दों को लिख रहा हूं, ताकि हमारी वंशावली रखी जा सके ।"},{"vNo":"2 ","txt":"और जब कि ये पट्टियां छोटी हैं, और इन बातों को हमारे भाइयों लमनाइयों के लाभ के लिए लिखा जा रहा है इसलिए यह जरूरी है कि मैं कुछ लिखूं; परन्तु मैं अपनी भविष्यवाणियों और प्रकटीकरणों को नहीं लिखूंगा, क्योंकि जो कुछ मेरे पूर्वजों के द्वारा लिखा जा चुका है उससे अधिक मैं और क्या लिख सकता हूं ? क्या उन्होंने उद्धार की योजना को प्रकट नहीं किया ? मैं तुम से कहता हूं कि हां; और मेरे लिए यह पर्याप्त है ।"},{"vNo":"3 ","txt":"देखो, इन लोगों के बीच में बहुत परिश्रम करने की आवश्यकता है, क्योंकि इनके हृदय कठोर हैं, इनके कान बहरे हैं, इनकी बुद्धि अंधी है, और ये हठी हैं; लेकिन फिर भी परमेश्वर इन पर बहुत अधिक दयालु है और उसने इन्हें इस प्रदेश से अब तक मिटाया नहीं है ।"},{"vNo":"4 ","txt":"और हम लोगों में कई लोग हैं जिन्हें बहुत से प्रकटीकरण हुए हैं, क्योंकि वे सब जिद्दी नहीं हैं । और जितने जिद्दी नहीं हैं और विश्वासी हैं उनका संपर्क पवित्र आत्मा से है जो मानव संतान में उनके विश्वास के अनुसार प्रकट होती है ।"},{"vNo":"5 ","txt":"और अब, देखो, दो सौ वर्ष बीत चुके थे, और नफी के लोग इस प्रदेश में मजबूत हुए थे । वे मूसा की व्यवस्था का पालन करते और प्रभु के लिए विश्राम दिन को पवित्र रखते थे । वे भ्रष्ट नहीं हुए; और न ही वे परमेश्वर की निंदा करते थे । और इस देश की व्यवस्था भी कठोर थी ।"},{"vNo":"6 ","txt":"और वे प्रदेश अधिकतर भाग में बिखरे हुए थे, और लमनाई भी । और वे नफाइयों से संख्या में बहुत अधिक थे; और वे हत्या करना और जानवरों का लहू पीना पसंद करते थे ।"},{"vNo":"7 ","txt":"और ऐसा हुआ कि वे हम, नफाइयों, से युद्ध करने के लिए कई बार आए । लेकिन हमारे राजा और मार्गदर्शक प्रभु के विश्वास में महान थे; और उन्होंने लोगों को प्रभु के अनुकूल शिक्षा दी थी; इसलिए हमने लमनाइयों को पराजित करके उन्हें अपनी भूमि से खदेड़ दिया था, और हम अपने शहरों या अपने पैतृक-स्थानों की सुरक्षा को मजबूत करने लगे थे ।"},{"vNo":"8 ","txt":"और हमारी जनसंख्या में बहुत वृद्धि हुई और हम सारे प्रदेश में फैल गए और हम सोना, चांदी, आदि मूल्यवान वस्तुओं में अत्याधिक धनी हो गए थे और काष्ठकारी, मकान बनाने, यंत्र बनाने, लोहे और तांबे की वस्तुओं को बनाने, पीतल और कठोर लोहे के हर प्रकार के तरह तरह के खेत जोतने के औजार, युद्ध के हथियार, जैसे पैने तीर और तरकस, छोटी बरछी, भाले आदि बनाने और हर तरह से युद्ध की तैयारी में कारीगर हो गए थे ।"},{"vNo":"9 ","txt":"और इस तरह लमनाइयों से सामना करने की तैयारी के कारण, वे हम पर सफलता प्राप्त नहीं कर सके । लेकिन प्रभु का वह वचन जो उन्होंने हमारे पूर्वजों से बोले थे: जितना तुम मेरी आज्ञाओं का पालन करोगे उतना तुम प्रदेश में प्रगति करोगे, वह साबित हो गया था ।"},{"vNo":"10 ","txt":"और ऐसा हुआ कि प्रभु के भविष्यवक्ताओं ने नफी के लोगों को परमेश्वर के वचन के अनुसार यह चेतावनी दी, कि यदि वे आज्ञाओं का पालन नहीं करते, परन्तु अपराध करते रहे, तो वे इस प्रदेश से नष्ट कर दिए जाएंगे ।"},{"vNo":"11 ","txt":"इसलिए, भविष्यवक्ताओं, और याजकों, और शिक्षकों ने, कष्ट सहने वाले लोगों को उपदेश देने के लिए बहुत परिश्रम किया; मूसा की व्यवस्था, और उसके दिए जाने के उद्देश्य की शिक्षा दी; और उनसे आग्रह किया कि वे मसीह के आगमन की प्रतीक्षा करें और ऐसा विश्वास करें कि जैसे मानो वह आ चुका था । और इस तरह उन्होंने उनको शिक्षा दी ।"},{"vNo":"12 ","txt":"और ऐसा हुआ कि ऐसा करने से उन्होंने उनको प्रदेश से नष्ट होने से बचा लिया; क्योंकि उन्होंने लगातार उनको पश्चाताप करने के लिए उत्साहित करते हुए, अपने वचन द्वारा उनके हृदयों को उकसाया ।"},{"vNo":"13 ","txt":"और ऐसा हुआ कि दो सौ अड़तीस वर्ष व्यतीत हो गए—और अधिकांश समय युद्ध, विवाद और मतभेद में बीता ।"},{"vNo":"14 ","txt":"और मैं, जेरम, और अधिक नहीं लिखूंगा, क्योंकि पट्टियां छोटी हैं । लेकिन देखो, मेरे भाइयों, तुम नफी की अन्य पट्टियों को देख सकते हो; क्योंकि हमारे युद्धों का वर्णन जैसा कि हमारे राजाओं ने लिखा, या जिन विषयों को उनसे लिखवाया गया वे सब उस में अंकित हैं ।"},{"vNo":"15 ","txt":"और मैं इन पट्टियों को अपने पुत्र ओमनी को दे रहा हूं, जिससे कि मेरे पूर्वजों की आज्ञा के अनुसार इनको रखा जा सके ।"}]}