{"heading":"Waovu wanachukua ukweli kuwa mgumu—Wana wa Lehi wanaoa mabinti za Ishmaeli—Liahona inawaongoza njiani huko nyikani—Ujumbe kutoka kwa Bwana unaandikwa kwenye Liahona mara kwa mara—Ishmaeli anafariki; jamii yake inanung’unika kwa sababu ya masumbuko. Kutoka karibu mwaka wa 600 hadi 592 kabla ya kuzaliwa kwa Kristo.","prevAbbr":"1-ne","prevNo":15,"nextAbbr":"1-ne","nextNo":17,"chapterTitle":"1 Nefi 16","verses":[{"vNo":"1 ","txt":"Na sasa ikawa kwamba baada ya mimi, Nefi, kumaliza kuwazungumzia kaka zangu, tazama wakaniambia: Wewe umetuelezea vitu vigumu, kuliko tunavyoweza kuvumilia."},{"vNo":"2 ","txt":"Na ikawa kwamba niliwaambia kuwa nilijua kwamba nilikuwa nimezungumza vitu vigumu kinyume cha waovu, kulingana na ukweli; na nilikuwa nimewathibitisha wenye haki, na kushuhudia kwamba watainuliwa katika siku ya mwisho; kwa hivyo, wenye hatia huchukua ukweli kuwa mgumu, kwani huwakata hadi sehemu zao za ndani."},{"vNo":"3 ","txt":"Na sasa kaka zangu, kama nyinyi mngekuwa watakatifu na mngetaka kusikiza ukweli, na kuufuata, ili mtembee imara mbele ya Mungu, basi hamngenung’unika kwa sababu ya ukweli, mkisema: Unazungumza vitu vigumu dhidi yetu."},{"vNo":"4 ","txt":"Na ikawa kwamba mimi, Nefi, niliwasihi kaka zangu, kwa bidii zote, watii amri za Bwana."},{"vNo":"5 ","txt":"Na ikawa kwamba walijinyenyekesha kwa Bwana; hata kwamba nikawa na shangwe na matumaini mengi, kwamba watatembea katika njia za utakatifu."},{"vNo":"6 ","txt":"Sasa, vitu hivi vyote vilizungumziwa na kufanyika vile baba yangu alipoishi kwenye hema katika bonde aliloliita Lemueli."},{"vNo":"7 ","txt":"Na ikawa kwamba mimi, Nefi, nilimchukua binti mmoja wa Ishmaeli kuwa mke wangu, na pia kaka zangu wakaoa mabinti za Ishmaeli; na pia Zoramu akamwoa binti mkubwa wa Ishmaeli."},{"vNo":"8 ","txt":"Na hivyo baba yangu alitimiza amri zote ambazo alipewa na Bwana. Na pia, mimi, Nefi, nilibarikiwa na Bwana zaidi."},{"vNo":"9 ","txt":"Na ikawa kwamba sauti ya Bwana ikamzungumzia baba yangu usiku, na kumwamuru kwamba kesho yake aanze kusafiri nyikani."},{"vNo":"10 ","txt":"Na ikawa kwamba wakati baba yangu alipoamka asubuhi, na akaenda mlangoni mwa hema, kwa mshangao wake mkuu, akaona hapo chini mpira wa ufundi maalumu; na ulikuwa wa shaba nyeupe ya hali ya juu. Na ndani ya huu mpira kulikuwa mishale miwili; na moja ilionyesha njia tutakayofuata nyikani."},{"vNo":"11 ","txt":"Na ikawa kwamba tulikusanya pamoja vitu ambavyo tungebeba nyikani, na pia mabaki ya maakuli ambayo Bwana alikuwa ametupatia; na tukachukua mbegu za kila aina ili tubebe nyikani."},{"vNo":"12 ","txt":"Na ikawa kwamba tulichukua hema zetu na kuelekea nyikani, na tukavuka ng’ambo ya mto Lamani."},{"vNo":"13 ","txt":"Na ikawa kwamba tulisafiri kwa muda wa siku nne, tukielekea karibu upande wa kusini-kusini-mashariki, na tukapiga hema zetu tena; na tukaita mahali pale Shazeri."},{"vNo":"14 ","txt":"Na ikawa kwamba tulichukua pinde zetu na mishale yetu, na kuenda nyikani kuwindia jamii zetu; na baada ya kuwindia jamii zetu chakula tulirejea tena kwa jamii zetu huko nyikani, mahali palipoitwa Shazeri. Na tulisafiri tena nyikani, tukielekea upande ule ule, tukifuata sehemu ambazo zilikuwa nzuri nyikani, ambazo zilikuwa mipakani mwa Bahari ya Shamu."},{"vNo":"15 ","txt":"Na ikawa kwamba tulisafiri kwa muda wa siku nyingi, tukiwinda chakula chetu njiani, kwa pinde zetu na mishale yetu na mawe yetu na kwa kombeo zetu."},{"vNo":"16 ","txt":"Na tulifuata majira ya ule mpira, ambayo ilituelekeza katika sehemu zenye rutuba zaidi nyikani."},{"vNo":"17 ","txt":"Na baada ya kusafiri kwa muda wa siku nyingi, tukapiga hema zetu kwa muda mfupi, ili tujipumzishe tena na tutafutie jamii zetu chakula."},{"vNo":"18 ","txt":"Na ikawa kwamba mimi, Nefi, nilipoenda kuwinda, tazama, nikavunja upinde wangu, ambao ulikuwa umetengenezwa kwa chuma nyororo; na baada ya kuvunja upinde wangu, tazama, ndugu zangu walinikasirikia kwa kupotelewa na upinde wangu, kwa sababu hatukupata chakula chochote."},{"vNo":"19 ","txt":"Na ikawa kwamba tulirudi kwa jamii zetu bila chakula, na wakiwa wamechoka zaidi, kwa sababu ya kusafiri, waliteseka sana kwa kutaka chakula."},{"vNo":"20 ","txt":"Na ikawa kwamba Lamani na Lemueli na wana wa Ishmaeli walianza kunung’unika zaidi, kwa sababu ya mateso yao na masumbuko huko nyikani; na pia baba yangu alianza kumnung’unikia Bwana, Mungu wake; ndio, na wote walikuwa na huzuni zaidi, hata wakamnung’unikia Bwana."},{"vNo":"21 ","txt":"Sasa ikawa kwamba mimi, Nefi, nikiwa nimeumizwa na kaka zangu kwa sababu ya kupotelewa na upinde wangu, na pinde zao zikiwa zimelegea na zimenyumbuka, ilianza kuwa shida zaidi, ndio, hata tukakosa chakula."},{"vNo":"22 ","txt":"Na ikawa kwamba mimi, Nefi, niliwazungumzia kaka zangu, kwa sababu walikuwa wameshupaza mioyo yao tena, hata wakamnung’unikia Bwana Mungu wao."},{"vNo":"23 ","txt":"Na ikawa kwamba mimi, Nefi, nikatengeneza upinde kutoka kwa mbao, na kutoka kwa kijiti kinyoofu, nikatengeneza mshale; kwa hivyo, nikajiami kwa upinde, na mshale, kombeo na mawe. Na nikamuuliza baba yangu: Niende kuwinda wapi?"},{"vNo":"24 ","txt":"Na ikawa kwamba akamuomba Bwana, kwani walijinyenyekeza kwa sababu ya maneno yangu; kwani niliwaambia vitu vingi kwa nguvu za nafsi yangu."},{"vNo":"25 ","txt":"Na ikawa kwamba sauti ya Bwana ikamjia baba yangu; na akakemewa kwa kweli kwa kumnung’unikia Bwana, hadi akadhilika kwa huzuni mwingi."},{"vNo":"26 ","txt":"Na ikawa kwamba sauti ya Bwana ikamwambia: Angalia kwenye ule mpira, na uone vitu vilivyoandikwa."},{"vNo":"27 ","txt":"Na ikawa kwamba wakati baba yangu alipoona vitu vilivyoandikwa kwenye mpira, aliogopa na kutetemeka sana, pia na kaka zangu, na wana wa Ishmaeli na wake zetu."},{"vNo":"28 ","txt":"Na ikawa kwamba mimi, Nefi, niliona kwamba vile vyuma vilivyokuwa kwenye mpira, vilifanya kazi kulingana na imani na bidii na utiifu, ambao tulivipatia."},{"vNo":"29 ","txt":"Na pia paliandikwa juu yao maandishi mengine mapya, ambayo yalikuwa rahisi kwa kusomwa, ambayo yalitupatia ufahamu kuhusu njia za Bwana; na yaliandikwa na kubadilishwa mara kwa mara, kulingana na imani na bidii ambayo tuliipatia. Na hivyo tunaona kwamba kwa njia ndogo Bwana anaweza kuleta vitu vikubwa."},{"vNo":"30 ","txt":"Na ikawa kwamba mimi, Nefi, nilienda juu ya mlima, kulingana na maelezo yaliyokuwa kwenye mpira."},{"vNo":"31 ","txt":"Na ikawa kwamba niliwinda wanyama wa mwitu, hata nikapata chakula cha jamii zetu."},{"vNo":"32 ","txt":"Na ikawa kwamba nilirudi kwenye hema zetu, nikibeba wanyama ambao niliwinda; na sasa walipoona nilikuwa nimepata chakula, walifurahia sana! Na ikawa kwamba walijinyenyekeza kwa Bwana, na wakamtolea shukrani."},{"vNo":"33 ","txt":"Na ikawa kwamba tulianza safari yetu tena, tukisafiri kwa majira karibu kama mwanzoni, na baada ya kusafiri kwa muda wa siku nyingi tulipiga hema zetu tena, ili tukae kwa muda."},{"vNo":"34 ","txt":"Na ikawa kwamba Ishmaeli alifariki, na akazikwa mahali palipoitwa Nahomu."},{"vNo":"35 ","txt":"Na ikawa kwamba mabinti za Ishmaeli waliomboleza zaidi, kwa sababu ya kifo cha baba yao, na kwa sababu ya masumbuko yao nyikani; na wakamnung’unikia baba yangu, kwa sababu aliwatoa nchi ya Yerusalemu, wakisema: Baba yetu amekufa; ndio, na tumezunguka sana nyikani, na tumepata masumbuko mengi, njaa, kiu, na uchovu; na baada ya haya mateso yote tutaangamia nyikani kwa njaa."},{"vNo":"36 ","txt":"Na hivyo wakalalamika dhidi ya baba yangu, na pia dhidi yangu; na wakataka kurudi tena Yerusalemu."},{"vNo":"37 ","txt":"Na Lamani akamwambia Lemueli na pia wana wa Ishmaeli: Tazama, tumuue baba yetu, na pia kaka yetu Nefi, ambaye amejifanya kuwa mtawala na mwalimu wetu, sisi ambao ni kaka zake wakubwa."},{"vNo":"38 ","txt":"Na sasa, anasema kwamba Bwana amemzungumzia, na pia kwamba malaika wamemhudumia. Lakini tazama, tunajua kwamba anatudanganya; na anatuambia vitu hivi, na anatenda vitu vingi kwa ujanja wake, ili atufunike macho yetu, akidhani, kwamba, labda atatuelekeza kwenye nyika ya ugeni; na baada ya kufanya hivyo, amepanga kujifanya mfalme na mtawala wetu, ili atutendee kulingana na nia na mapenzi yake. Na jinsi hii ndivyo kaka yangu Lamani alivyochochea hasira mioyoni mwao."},{"vNo":"39 ","txt":"Na ikawa kwamba Bwana alikuwa pamoja nasi, ndio, hata sauti ya Bwana ikaja na kuwazungumzia maneno mengi, na ikawakemea zaidi; na baada ya kukemewa na sauti ya Bwana wakaacha hasira yao, na wakatubu dhambi zao, hata kwamba Bwana akatubariki tena kwa chakula, kwamba hatukuangamia."}]}