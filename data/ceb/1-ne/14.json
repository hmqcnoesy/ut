{"heading":"Usa ka anghel misulti kang Nephi sa mga panalangin ug sa mga tunglo nga modangat diha sa mga Hentil—Adunay duha lamang ka mga simbahan: ang Simbahan sa Kordero sa Dios ug ang simbahan sa yawa—Ang mga Santos sa Dios sa tanan nga mga kanasuran gipanggukod pinaagi sa dako ug salawayon nga simbahan—Ang Apostol Juan mosulat mahitungod sa katapusan sa kalibutan. Mga 600–592 b.c.","prevAbbr":"1-ne","prevNo":13,"nextAbbr":"1-ne","nextNo":15,"chapterTitle":"1 Nephi 14","verses":[{"vNo":"1 ","txt":"Ug mahinabo, nga kon ang mga Hentil mopatalinghug ngadto sa Kordero sa Dios niana nga adlaw nga siya magpakita sa iyang kaugalingon ngadto kanila diha sa pulong, ug usab diha sa gahum, sa pagkatinuod, ngadto sa pagkakuha sa ilang mga babag—"},{"vNo":"2 ","txt":"Ug dili magpatig-a sa ilang mga kasingkasing batok sa Kordero sa Dios, sila pagaiphon taliwala sa binhi sa imong amahan; oo, sila pagaiphon diha sa balay ni Israel; ug mahimo sila nga usa ka bulahan nga mga katawhan diha sa gisaad nga yuta hangtud sa hangtud; sila dili na mahimo nga mga bihag; ug ang balay ni Israel dili na gayud pagalibugon."},{"vNo":"3 ","txt":"Ug kanang dako nga gahong, diin gikalot alang kanila nianang gamhanan ug salawayon nga simbahan, diin gitukod sa yawa ug sa iyang mga anak, nga siya unta modala sa kalag sa mga tawo ngadto sa impyerno—oo, kanang dako nga gahong nga gikalot alang sa kalaglagan sa mga tawo mapuno niadto kinsa nagkalot niini, ngadto sa ilang hingpit nga kalaglagan, miingon ang Kordero sa Dios; dili ang kalaglagan sa kalag, apan sa pagtambug niini ngadto niana nga impyerno diin walay katapusan."},{"vNo":"4 ","txt":"Kay tan-awa, kini sumala sa pagbihag sa yawa, ug usab sumala sa kaangayan sa Dios, diha sa tanan niadto kinsa nagbuhat sa pagkadautan ug pagkasalawayon sa iyang atubangan."},{"vNo":"5 ","txt":"Ug nahinabo nga ang anghel namulong ngari kanako, Nephi, nag-ingon: Ikaw nakakita nga kon ang mga Hentil maghinulsol kini maayo alang kanila; ug ikaw usab nasayud mahitungod sa mga pakigsaad sa Ginoo ngadto sa balay ni Israel; ug ikaw usab nakadungog nga kinsa kadto nga dili maghinulsol kinahanglan mamatay."},{"vNo":"6 ","txt":"Busa, alaot ngadto sa mga Hentil, kon kini mao nga sila magpatig-a sa ilang mga kasingkasing batok sa Kordero sa Dios."},{"vNo":"7 ","txt":"Kay ang panahon moabut, miingon ang Kordero sa Dios, nga Ako mobuhat og usa ka mahinungdanon ug kahibulongan nga buhat diha sa mga katawhan; usa ka buhat nga walay katapusan, bisan sa unsa nga paagi—bisan sa pagkabig kanila ngadto sa kalinaw ug kinabuhi nga dayon, o ngadto sa pagtugyan kanila tungod sa pagkatig-a sa ilang mga kasingkasing ug pagkabuta sa ilang mga salabutan ngadto sa ilang pagkadala ubos sa pagkabihag, ug usab ngadto sa kalaglagan, nga lawasnon ug espirituhanon, sumala ngadto sa pagbihag sa yawa, diin Ako namulong."},{"vNo":"8 ","txt":"Ug nahinabo nga human ang anghel nakapamulong niini nga mga pulong, siya miingon ngari kanako: Nahinumdom ba ikaw sa mga pakigsaad sa Amahan ngadto sa balay ni Israel? Ako miingon ngadto kaniya, Oo."},{"vNo":"9 ","txt":"Ug nahinabo nga siya miingon ngari kanako: Tan-awa, ug sud-onga kanang gamhanan ug salawayon nga simbahan, diin mao ang inahan sa mga pagkasalawayon, kansang magtutukod mao ang yawa."},{"vNo":"10 ","txt":"Ug siya miingon ngari kanako: Tan-awa adunay duha lamang ka mga simbahan; ang usa mao ang simbahan sa Kordero sa Dios, ug ang lain mao ang simbahan sa yawa; busa, kinsa kadto nga wala mahisakop sa simbahan sa Kordero sa Dios nahisakop niana nga gamhanan nga simbahan, diin mao ang inahan sa mga pagkasalawayon; ug siya mao ang nagbaligya sa iyang dungog sa tibuok yuta."},{"vNo":"11 ","txt":"Ug nahinabo nga ako mitan-aw ug nakakita sa nagbaligya sa iyang dungog sa tibuok yuta, ug siya naglingkod diha sa daghan nga mga katubigan; ug siya adunay kamandoan ibabaw sa tibuok yuta, taliwala sa tanan nga mga kanasuran, mga kaliwatan, mga pinulongan, ug mga katawhan."},{"vNo":"12 ","txt":"Ug nahinabo nga ako nakakita sa simbahan sa Kordero sa Dios, ug ang iyang gidaghanon diyutay ra, tungod sa mga pagkadautan ug mga pagkasalawayon nianang nagbaligya sa iyang dungog kinsa naglingkod diha sa daghan nga mga katubigan; bisan pa niana, ako nakakita nga ang simbahan sa Kordero, kinsa mao ang mga Santos sa Dios, diha usab sa ibabaw sa tibuok yuta; ug ang ilang mga kamandoan diha sa ibabaw sa yuta gamay ra, tungod sa pagkadautan nianang gamhanan nga nagbaligya sa iyang dungog kinsa ako nakakita."},{"vNo":"13 ","txt":"Ug nahinabo nga ako nakakita nga ang gamhanan nga inahan sa mga pagkasalawayon mitigum og pundok sa mga katawhan diha sa tibuok yuta, taliwala sa tanan nga mga kanasuran sa mga Hentil, sa pagpakig-away batok sa Kordero sa Dios."},{"vNo":"14 ","txt":"Ug nahinabo nga ako, si Nephi, nakakita sa gahum sa Kordero sa Dios, nga kini mikunsad diha sa mga Santos sa simbahan sa Kordero, ug diha sa mga katawhan sa pakigsaad sa Ginoo, kinsa nagkatibulaag diha sa ibabaw sa tibuok yuta; ug sila gisangkapan sa katarung ug uban sa gahum sa Dios sa dako nga himaya."},{"vNo":"15 ","txt":"Ug nahinabo nga ako nakakita nga ang kasuko sa Dios diha gibu-bu niana nga gamhanan ug salawayon nga simbahan, hangtud nga dihay mga gubat ug mga hungihong sa mga gubat taliwala sa tanan nga mga kanasuran ug mga kaliwatan sa yuta."},{"vNo":"16 ","txt":"Sa diha nga nagsugod na ang mga gubat ug mga hungihong sa mga gubat taliwala sa tanan nga mga kanasuran diin gipanag-iya ngadto sa inahan sa mga pagkasalawayon, ang anghel namulong ngari kanako, nag-ingon: Tan-awa, ang kasuko sa Dios anaa diha sa inahan sa mga babaye nga nagbaligya sa dungog; ug tan-awa, ikaw nakakita sa tanan niini nga mga butang—"},{"vNo":"17 ","txt":"Ug kon moabut ang adlaw nga ang kasuko sa Dios ibu-bu diha sa inahan sa mga babaye nga nagbaligya sa dungog, diin mao ang gamhanan ug salawayon nga simbahan sa tanan nga yuta, kansang magtutukod mao ang yawa, dayon, niana nga adlaw, ang buhat sa Amahan pagasugdan, sa pag-andam sa agianan alang sa katumanan sa iyang mga pakigsaad, diin siya mihimo ngadto sa iyang mga katawhan kinsa mga sakop sa balay ni Israel."},{"vNo":"18 ","txt":"Ug nahinabo nga ang anghel namulong ngari kanako, nag-ingon: Tan-awa!"},{"vNo":"19 ","txt":"Ug ako mitan-aw ug nakakita sa usa ka tawo, ug siya nagsul-ob og saput nga puti."},{"vNo":"20 ","txt":"Ug ang anghel miingon ngari kanako: Tan-awa ang usa sa napulog duha ka mga apostoles sa Kordero."},{"vNo":"21 ","txt":"Tan-awa, siya makakita ug mosulat sa nahibilin niini nga mga butang; oo, ug daghan usab nga mga butang nga nahinabo na."},{"vNo":"22 ","txt":"Ug siya usab mosulat mahitungod sa katapusan sa kalibutan."},{"vNo":"23 ","txt":"Busa, ang mga butang diin siya mosulat makiangayon ug tinuod; ug tan-awa sila nahisulat diha sa basahon diin ikaw nakakita nga nagagikan sa ba-ba sa Judeo; ug niana nga panahon nga sila mogula gikan sa ba-ba sa Judeo, o, niana nga panahon nga ang basahon mogula gikan sa ba-ba sa Judeo, ang mga butang diin nahisulat mga yano ug putli, ug labing bililhon ug sayon ngadto sa panabut sa tanan nga mga tawo."},{"vNo":"24 ","txt":"Ug tan-awa, ang mga butang nga isulat niini nga apostol sa Kordero mao ang daghan nga mga butang diin ikaw nakakita; ug tan-awa, ang mahibilin ikaw makakita."},{"vNo":"25 ","txt":"Apan ang mga butang diin ikaw makakita human niini ikaw dili mosulat; kay ang Ginoong Dios mi-orden sa apostol sa Kordero sa Dios nga siya gayud ang mosulat kanila."},{"vNo":"26 ","txt":"Ug ang uban usab kinsa mao, ngadto kanila siya mipakita sa tanan nga mga butang, ug sila misulat kanila; ug sila gisilyohan aron nga motungha diha sa ilang kaputli, sumala ngadto sa kamatuoran diin anaa sa Kordero, diha sa kaugalingon nga tukma nga panahon sa Ginoo, ngadto sa balay ni Israel."},{"vNo":"27 ","txt":"Ug ako, si Nephi, nakadungog ug nagpamatuod, nga ang ngalan sa apostol sa Kordero mao si Juan, sumala sa pulong sa anghel."},{"vNo":"28 ","txt":"Ug tan-awa, ako, si Nephi, gidid-an nga ako mosulat sa nahibilin nga mga butang diin ako nakakita ug nakadungog; busa ang mga butang diin ako misulat igo na alang kanako; ug ako misulat apan sa usa ka diyutay lamang nga bahin sa mga butang diin ako nakakita."},{"vNo":"29 ","txt":"Ug ako mopamatuod nga ako nakakita sa mga butang diin ang akong amahan nakakita, ug ang anghel sa Ginoo mao ang mipahibalo kanila ngari kanako."},{"vNo":"30 ","txt":"Ug karon ako mohimo ug pagtapos sa pagpamulong mahitungod sa mga butang diin ako nakakita samtang ako nadala sa layo diha sa espiritu; ug kon ang tanan nga mga butang diin ako nakakita wala masulat, ang mga butang diin ako misulat mga tinuod. Ug sa ingon kini mao. Amen."}]}