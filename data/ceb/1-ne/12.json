{"heading":"Si Nephi nakakita sa usa ka panan-awon sa yuta sa saad; ang pagkamatarung, pagkadautan, ug ang pagkapukan sa mga lumulupyo niini; ang pag-abut sa Kordero sa Dios diha kanila; unsaon sa Napulog Duha ka mga Tinun-an ug sa Napulog Duha ka mga Apostoles sa paghukom sa Israel; ug ang makalagot ug mahugaw nga kahimtang niadto kinsa mikunhod tungod sa pagkawalay pagtuo.  Mga 600â€“592 b.c.","prevAbbr":"1-ne","nextAbbr":"1-ne","prevNo":11,"nextNo":13,"chapterTitle":"1 Nephi 12","prevTitle":"1 Nephi 11","nextTitle":"1 Nephi 13","verses":[{"vNo":1,"txt":"Ug nahinabo nga ang anghel miingon ngari kanako:  Tan-awa, ug sud-onga ang imong mga binhi, ug usab ang mga binhi sa imong mga igsoon nga lalaki.  Ug ako mitan-aw ug nakita ang yuta sa saad; ug ako nakakita sa pundok sa mga katawhan, oo, gani ingon kini ka daghan sa mga balas sa dagat."},{"vNo":2,"txt":"Ug nahinabo nga ako nakakita sa pundok sa mga katawhan nga nagkatigum aron sa pagpakig-away batok sa usag usa; ug ako nakakita sa mga gubat, ug mga hungihong sa mga gubat, ug dako nga mga kamatay uban sa espada taliwala sa akong mga katawhan."},{"vNo":3,"txt":"Ug nahinabo nga ako nakakita nga milabay ang daghan nga mga kaliwatan, subay sa matang sa mga gubat ug mga panagbingkil diha sa yuta; ug ako nakakita sa daghan nga mga dakbayan, oo, gani wala ko na sila maihap."},{"vNo":4,"txt":"Ug nahinabo nga ako nakakita sa usa ka gabon sa kangitngit diha sa ibabaw sa yuta sa saad; ug ako nakakita sa mga kilat ug ako nakadungog sa mga dugdog, ug mga linog ug tanan nga matang sa nagkaguliyang nga kasaba; ug ako nakakita sa yuta ug sa mga dagko nga mga bato, nga sila nangabuak; ug ako nakakita sa mga bukid nga nangatumpag, ug ako nakakita sa mga kapatagan sa yuta, nga sila nangabuak; ug ako nakakita sa daghan nga mga dakbayan nga sila nangaunlod; ug ako nakakita sa daghan nga sila nangasunog sa kalayo; ug ako nakakita sa daghan nga sila nangatumba sa yuta, tungod sa paglinog niini."},{"vNo":5,"txt":"Ug nahinabo human ako makakita niini nga mga butang, ako nakakita sa inalisngaw sa kangitngit, nga kini milabay gikan sa ibabaw sa yuta; ug tan-awa, ako nakakita sa pundok sa mga katawhan kinsa wala mangamatay sa dako ug makalilisang nga mga paghukom sa Ginoo."},{"vNo":6,"txt":"Ug ako nakakita sa mga kalangitan nga nabukas, ug ang Kordero sa Dios nga mikunsad gikan sa langit; ug siya nanaog ug nagpakita sa iyang kaugalingon ngadto kanila."},{"vNo":7,"txt":"Ug ako usab nakakita ug nagpamatuod nga ang Espiritu Santo mikunsad sa lain nga napulog duha; ug sila gi-orden sa Dios, ug gipili."},{"vNo":8,"txt":"Ug ang anghel namulong ngari kanako, nag-ingon:  Tan-awa ang napulog duha ka mga tinun-an sa Kordero, kinsa gipili aron mangalagad ngadto sa imong mga binhi."},{"vNo":9,"txt":"Ug siya miingon ngari kanako:  Ikaw nahinumdom ba sa napulog duha ka mga apostoles sa Kordero?  Tan-awa sila mao sila kinsa ang mohukom sa napulog duha ka mga tribo sa Israel; busa, ang napulog duha ka mga tigpangalagad sa imong mga binhi mao ang mohukom kanila; kay ikaw anaa sa balay ni Israel."},{"vNo":10,"txt":"Ug kining napulog duha ka mga tigpangalagad kinsa imong nakita mao ang mohukom sa imong binhi.  Ug, tan-awa, sila mga matarung hangtud sa hangtud; kay tungod sa ilang hugot nga pagtuo sa Kordero sa Dios ang ilang mga saput nahimo nga maputi pinaagi diha sa iyang dugo."},{"vNo":11,"txt":"Ug ang anghel miingon ngari kanako:  Tan-awa!  Ug ako mitan-aw, ug nakita ang tulo ka mga kaliwatan nga nangamatay diha sa pagkamatarung; ug ang ilang mga saput maputi sama sa Kordero sa Dios.  Ug ang anghel miingon ngari kanako:  Kini nahimo nga maputi pinaagi sa dugo sa Kordero, tungod sa ilang hugot nga pagtuo diha kaniya."},{"vNo":12,"txt":"Ug ako, si Nephi, nakakita usab og daghan sa ikaupat nga kaliwatan kinsa namatay diha sa pagkamatarung."},{"vNo":13,"txt":"Ug nahinabo nga ako nakakita sa pundok sa mga katawhan sa yuta nga nagkatigum."},{"vNo":14,"txt":"Ug ang anghel miingon ngari kanako:  Tan-awa ang imong mga binhi, ug usab ang mga binhi sa imong mga igsoon."},{"vNo":15,"txt":"Ug nahinabo nga ako mitan-aw ug nakakita sa mga katawhan sa akong binhi nga nagkatigum ingon nga pundok sa mga katawhan batok sa binhi sa akong mga igsoon; ug sila nagkatigum sa pag-away."},{"vNo":16,"txt":"Ug ang anghel namulong ngari kanako, nag-ingon:  Tan-awa ang tubod sa tubig nga hugaw nga nakita sa imong amahan; oo, gani ang suba nga iyang gipamulong; ug ang kinahiladman niini mao ang kinahiladman sa impyerno."},{"vNo":17,"txt":"Ug ang mga gabon sa kangitngit mao ang mga pagtintal sa yawa, diin nakapabuta sa mga mata, ug nakapatig-a sa mga kasingkasing sa mga katawhan, ug midala kanila ngadto sa lapad nga mga dalan, nga sila mamatay ug malaglag."},{"vNo":18,"txt":"Ug ang dako ug lapad nga gambalay, diin nakita sa imong amahan, mao ang kawang nga mga paghanduraw ug ang garbo sa mga katawhan.  Ug usa ka dako ug makalilisang nga bung-aw nagbulag kanila; oo, gani ang pulong sa kaangayan sa Dios sa Kahangturan, ug ang Mesiyas kinsa mao ang Kordero sa Dios, kang kinsa ang Espiritu Santo nagpamatuod, gikan sa sinugdanan sa kalibutan hangtud niini nga panahon, ug sukad karon ug gikan niini nga panahon, ug hangtud sa hangtud."},{"vNo":19,"txt":"Ug samtang ang anghel nagsulti niini nga mga pulong, ako nakakita ug nakasud-ong sa binhi sa akong mga igsoon nga nakig-away batok sa akong binhi, sumala sa pulong sa anghel; ug tungod sa garbo sa akong binhi, ug sa mga pagtintal sa yawa, ako nakakita nga ang binhi sa akong mga igsoon mibuntog sa mga katawhan sa akong binhi."},{"vNo":20,"txt":"Ug nahinabo nga ako nakakita, ug nakasud-ong sa mga katawhan nga binhi sa akong mga igsoon nga sila nakabuntog sa akong binhi; ug sila midaghan nga pundok sa mga katawhan diha sa ibabaw sa yuta."},{"vNo":21,"txt":"Ug ako nakakita kanila nga nagtigum ingon nga pundok sa mga katawhan; ug ako nakakita sa mga gubat ug mga hungihong sa mga gubat taliwala kanila; ug diha sa mga gubat ug sa mga hungihong sa mga gubat ako nakakita sa daghan nga mga kaliwatan nga nangamatay."},{"vNo":22,"txt":"Ug ang anghel miingon ngari kanako:  Tan-awa kini sila mokunhod tungod sa pagkawalay pagtuo."},{"vNo":23,"txt":"Ug nahinabo nga ako nakakita, human sila mikunhod tungod sa pagkawalay pagtuo sila nahimo nga mga itum, ug makalagot, ug usa ka mahugaw nga mga katawhan, puno sa katapul ug sa tanan nga matang sa pagkasalawayon."}]}