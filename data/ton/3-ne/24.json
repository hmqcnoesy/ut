{"heading":"ʻE teuteu ʻe he talafekau ʻa e ʻEikí ʻa e hala ki he Hāʻele ʻAnga Ua maí—ʻE fakamāuʻi ʻe Sīsū ʻa e kakai kotoa pē—ʻOku fekau ki ʻIsileli ke nau totongi ʻa e ngaahi vahehongofulú mo e ngaahi foakí—ʻOku tauhi ha tohi ʻo e manatú—Fakafehoanaki mo e Malakai vahe 3. Taʻu T.S. 34 nai.","prevAbbr":"3-ne","prevNo":23,"nextAbbr":"3-ne","nextNo":25,"chapterTitle":"3 Nīfai 24","verses":[{"vNo":"1 ","txt":"Pea naʻe hoko ʻo pehē naʻá ne fekau kiate kinautolu ke nau tohi ʻa e ngaahi folofola ʻa ia kuo fakahā ʻe he Tamaí kia Malakaí, ʻa ia naʻe totonu ke ne fakahā kiate kinautolú. Pea naʻe hoko ʻo pehē naʻe hili hono tohi ʻo e ngaahi meʻa ní naʻá ne fakamatalaʻi ia. Pea ko e ngaahi folofola ʻeni ʻa ia naʻá ne folofola ʻaki kiate kinautolú, ʻo pehē: Naʻe folofola peheni ʻa e Tamaí kia Malakai—Vakai, te u fekau ʻa ʻeku talafekau, pea te ne teuteu ʻa e hala ʻi hoku ʻaó, pea ko e ʻEiki ʻa ia ʻoku mou kumi ki aí te ne hāʻele fakafokifā mai ki hono temipalé, ʻio ʻa e talafekau ʻo e fuakavá, ʻa ia ʻoku mou fiefia ke mamata ki aí; vakai, ʻe hāʻele mai ia, ʻoku folofola ʻe he ʻEiki ʻo e Ngaahi Kau Taú."},{"vNo":"2 ","txt":"Ka ko hai ʻokú ne lava ke kātakiʻi ʻa e ʻaho ʻo ʻene hāʻele maí, pea ko hai ʻokú ne lava ke tuʻu ʻo ka ne hā maí? He ʻokú ne hangē ko e afi ʻa e tangata fakamaʻa ukameá, pea tatau mo e koa fakamaʻa ʻa e kau foó."},{"vNo":"3 ","txt":"Pea te ne nofo ʻo hangē ko e tangata fakamaʻa mo fakahaohaoaʻi ʻo e silivá; pea te ne fakahaohaoaʻi ʻa e ngaahi foha ʻo Līvaí, mo fakamaʻa ʻa kinautolu ʻo hangē ko e koulá mo e silivá, koeʻuhi ke nau ʻoatu ki he ʻEikí ha feilaulau ʻi he māʻoniʻoni."},{"vNo":"4 ","txt":"ʻE toki lelei ʻa e feilaulau ʻa Siuta mo Selūsalemá ki he ʻEikí, ʻo hangē ko e ngaahi ʻaho ʻi muʻá, pea hangē ko e ngaahi taʻu ʻi muʻá."},{"vNo":"5 ","txt":"Pea te u ʻunuʻunu atu kiate kimoutolu ke fakamaau; pea te u talatalaakiʻi vave ʻa e kau fie maná, mo e kau feʻauakí, mo e kau fuakava loí, pea kiate kinautolu ʻoku ngaohikoviʻi ʻa e tangata ngāué ʻi heʻene totongí, mo e uitoú pea mo e tamai maté, pea mo kinautolu ʻoku tekeʻi ʻa e mulí, mo kinautolu ʻoku ʻikai manavahē kiate aú, ʻoku folofola ʻe he ʻEiki ʻo e Ngaahi Kau Taú."},{"vNo":"6 ","txt":"He ko au ko e ʻEikí, ʻoku ʻikai te u liliu; ko ia ʻe ʻikai fakaʻauha ʻa kimoutolu ʻe ngaahi foha ʻo Sēkopé."},{"vNo":"7 ","txt":"ʻIo kuo talu mei he ngaahi ʻaho ʻo hoʻomou ngaahi tamaí mo hoʻomou hē mei heʻeku ngaahi ouaú, pea ʻikai tauhi ki ai. Tafoki mai kiate au pea te u tafoki atu kiate kimoutolu, ʻoku folofola ʻe he ʻEiki ʻo e Ngaahi Kau Taú. Ka ʻoku mou pehē: Ko e hā te mau fai ke mau tafoki atu aí?"},{"vNo":"8 ","txt":"ʻE kaihaʻa ha tangata mei he ʻOtuá? Ka kuo mou kaihaʻa meiate au. Ka ʻoku mou pehē: Kuo mau kaihaʻa meiate koe ʻi he hā? ʻI he ngaahi vahehongofulú mo e ngaahi foakí."},{"vNo":"9 ","txt":"ʻOku fakamalaʻiaʻi ʻa kimoutolu ʻaki ʻa e malaʻia, he kuo mou kaihaʻa meiate au, ʻio ʻa e puleʻangá ni kotoa."},{"vNo":"10 ","txt":"Mou ʻomi ʻa e ngaahi vahehongofulu kotoa pē ki he fale tukuʻanga koloá, koeʻuhi ke ʻi ai ha meʻakai ʻi hoku falé; pea ʻahiʻahiʻi au ʻi he meʻá ni, ʻoku folofola ʻe he ʻEiki ʻo e Ngaahi Kau Taú, pe te u fakaava kiate kimoutolu ʻa e ngaahi matapā ʻo e langí, mo lilingi hifo kiate kimoutolu ha tāpuaki ʻe ʻikai ha potu ʻe faʻa hao ia ki ai."},{"vNo":"11 ","txt":"Pea te u valokiʻi ʻa e fai fakaʻauhá koeʻuhi ko kimoutolu, pea ʻe ʻikai te ne fakaʻauha ʻa e fua ʻo homou kelekelé; pea ʻe ʻikai foki laku mai ʻe he vainé ʻa hono fuá ʻi he ngaahi ngoue ʻoku teʻeki ke motuʻa, ʻoku folofola ʻe he ʻEiki ʻo e Ngaahi Kau Taú."},{"vNo":"12 ","txt":"Pea ʻe ui ʻa kimoutolu ʻe he ngaahi puleʻanga kotoa pē ko e monūʻia, he te mou hoko ko e fonua fakaʻofoʻofa ke nofo ai, ʻoku folofola ʻe he ʻEiki ʻo e Ngaahi Kau Taú."},{"vNo":"13 ","txt":"Kuo fielahi mai hoʻomou ngaahi leá kiate au, ʻoku folofola ʻe he ʻEikí. Ka ʻoku mou pehē: Ko e hā ʻemau lea kuo fai kiate koé?"},{"vNo":"14 ","txt":"Kuo mou pehē: ʻOku taʻeʻaonga ʻa e tauhi ki he ʻOtuá, pea ko e hā hono ʻaonga ʻo ʻetau tauhi ʻene ngaahi ouaú mo ʻetau mamahi koeʻuhi ko ʻetau ngaahi angahalá ʻi he ʻao ʻo e ʻEiki ʻo e Ngaahi Kau Taú?"},{"vNo":"15 ","txt":"Pea ko ʻeni ʻoku tau ui ʻa e pōlepolé ko e fiefia; ʻio, ko kinautolu ʻoku fai angahalá ʻoku nau tuʻumālie; ʻio, ko kinautolu ʻoku ʻahiʻahi kovi ki he ʻOtuá ʻoku fakahaofi ʻa kinautolu."},{"vNo":"16 ","txt":"Pea ko kinautolu naʻe manavahē ki he ʻEikí naʻa nau toutou fetalanoaʻaki, pea naʻe ongoʻi ʻe he ʻEikí mo ne fanongo ki ai; pea naʻe tohi ʻi hono ʻaó ha tohi ʻo e manatú maʻanautolu naʻe manavahē ki he ʻEikí, mo fakaʻapaʻapa ki hono huafá."},{"vNo":"17 ","txt":"Pea te nau hoko ko hoku kakai ʻoku folofola ʻe he ʻEiki ʻo e Ngaahi Kau Taú, ʻi he ʻaho ko ia te u fili ai ʻa e kakai ke hoko ko ʻeku ngaahi siuelí; pea te u fakahaofi ʻa kinautolu ʻo hangē ko hono fakahaofi ʻe ha tangata ʻa hono foha ʻoʻona ʻa ia ʻoku tauhi kiate iá."},{"vNo":"18 ","txt":"Pea te mou tafoki mai pea ʻiloʻi hono fai kehekehe ʻo e māʻoniʻoní mo e angahalá, mo ia ʻoku tauhi ki he ʻOtuá mo ia ʻoku ʻikai tauhi kiate iá."}]}