{"heading":"ຄວາມ​ມືດ ແລະ ການ​ຫລົງ​ຜິດ​ຈະ​ປົກ​ຄຸມ​ແຜ່ນດິນ​ໂລກ​ໃນ​ຍຸກ​ສຸດ​ທ້າຍ—ພຣະ​ຄຳ​ພີ​ມໍ​ມອນ​ຈະ​ອອກ​ມາ—ພະຍານ​ສາມ​ຄົນ​ຈະ​ເປັນ​ພະຍານ​ເຖິງ​ພຣະ​ຄຳ​ພີ​ນີ້—ຜູ້​ທີ່​ມີ​ການ​ສຶກສາ​ຈະເວົ້າ​ວ່າ​ລາວ​ບໍ່​ສາມາດ​ອ່ານພຣະ​ຄຳ​ພີ ຊຶ່ງ​ຜະ​ນຶກ​ໄວ້ນີ້—ພຣະຜູ້​ເປັນ​ເຈົ້າຈະ​ທຳ​ງານ​ແປກ​ປະຫລາດ ແລະ ອັດສະຈັນ—ປຽບທຽບ​ກັບ​ເອ​ຊາ​ຢາ 29. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":26,"nextAbbr":"2-ne","nextNo":28,"chapterTitle":"2 ນີ​ໄຟ ໒໗","verses":[{"vNo":"1 ","txt":"ແຕ່​ຈົ່ງ​ເບິ່ງ, ໃນ​ຍຸກ​ສຸດ​ທ້າຍ ຫລື ໃນ​ຍຸກ​ຂອງ​ຄົນ​ຕ່າງຊາດ—​ແທ້​ຈິງ​ແລ້ວ, ຈົ່ງ​ເບິ່ງ ປະຊາ​ຊາດ​ທັງ​ໝົດ​ຂອງ​ຄົນ​ຕ່າງ​ຊາດ ແລະ ຊາວ​ຢິວ, ທຸກ​ຄົນ​ທີ່​ຈະ​ມາ​ຫາ​ແຜ່ນດິນ​ນີ້ ແລະ ຄົນ​ທີ່​ຈະ​ຢູ່​ໃນ​ແຜ່ນດິນ​ອື່ນ, ແທ້​ຈິງ​ແລ້ວ, ແມ່ນ​ໃນ​ທົ່ວແຜ່ນດິນ​ຂອງ​ແຜ່ນດິນ​ໂລກ, ຈົ່ງ​ເບິ່ງ, ພວກ​ເຂົາ​ຈະ​ເມົາ​ດ້ວຍ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ນາໆ​ປະການ—"},{"vNo":"2 ","txt":"ແລະ ເມື່ອ​ມື້ນັ້ນ​ມາ​ເຖິງ ຈອມ​ໂຍທາ​ຈະ​ສະ​ເດັດ​ມາ​ຢ້ຽມຢາມ​ພວກ​ເຂົາ​ດ້ວຍ​ສຽງ​ຟ້າຮ້ອງ ແລະ ແຜ່ນດິນ​ໄຫວ, ແລະ ດ້ວຍ​ສຽງ​ກຶກ​ກ້ອງ​ຢ່າງ​ໃຫຍ່​ຫລວງ, ດ້ວຍ​ພາຍຸ ແລະ ລົມພາຍຸ​ຮ້າຍ, ແລະ ແປວ​ໄຟ​ທີ່​ຈະ​ເຜົາ​ຜານ."},{"vNo":"3 ","txt":"ແລະ ປະຊາ​ຊາດ​ທັງ​ໝົດ​ທີ່​ຕໍ່ສູ້​ກັບ​ສີ​ໂອນ ແລະ ເຮັດ​ໃຫ້​ມັນ​ເດືອດຮ້ອນຈະ​ເປັນ​ຄື​ກັນ​ກັບ​ຄວາມ​ຝັນ​ຂອງ​ພາບ​ນິມິດ​ໃນ​ຕອນ​ກາງຄືນ; ແທ້​ຈິງ​ແລ້ວ, ມັນ​ຈະ​ບັງ​ເກີດ​ຂຶ້ນກັບ​ພວກ​ເຂົາ ຈະ​ເປັນ​ດັ່ງ​ຄົນ​ຫິວ​ໂຫຍ​ທີ່​ຝັນ​ໄປ, ແຕ່​ຈົ່ງ​ເບິ່ງ ເຂົາ​ໄດ້​ກິນ​ແຕ່​ເມື່ອ​ເຂົາ​ຕື່ນ​ຂຶ້ນ​ແລ້ວ ຈິດ​ວິນ​ຍານ​ຂອງ​ເຂົາ​ຈະ​ວ່າງ​ເປົ່າ ຫລື ຄື​ກັນ​ກັບ​ຄົນ​ຫິວ​ນ້ຳທີ່​ຝັນ​ໄປ, ແລະ ຈົ່ງ​ເບິ່ງ ເຂົາ​ໄດ້​ດື່ມ​ແຕ່​ເມື່ອ​ເຂົາ​ຕື່ນ​ຂຶ້ນ​ແລ້ວ, ເຂົາ​ຈະ​ເຫັນ​ວ່າ​ເຂົາ​ອ່ອນ​ເພຍ ແລະ ຈິດ​ວິນ​ຍານ​ຂອງ​ເຂົາ​ມີ​ຄວາມ​ຫິວ​ໂຫຍ; ແທ້​ຈິງ​ແລ້ວ, ແມ່ນ​ຝູງ​ຊົນ​ຂອງ​ປະຊາ​ຊາດ​ທັງ​ໝົດ​ທີ່​ຕໍ່ສູ້​ກັບ​ພູ​ສີ​ໂອນຈະ​ເປັນ​ເຊັ່ນນັ້ນ."},{"vNo":"4 ","txt":"ເພາະ​ຈົ່ງ​ເບິ່ງ, ເຈົ້າ​ທັງ​ຫລາຍ​ທີ່​ສ້າງ​ຄວາມ​ຊົ່ວ​ຮ້າຍ, ຈົ່ງ​ຫ້າມ​ຕົນ​ເອງ ແລະ ປະ​ຫລາດ​ໃຈ​ເພາະ​ເຈົ້າ​ຈະ​ຮ້ອງ​ອອກ​ມາ ແລະ ຮ້ອງ​ໄຫ້; ແທ້​ຈິງ​ແລ້ວ, ເຈົ້າ​ຈະ​ເມົາ​ແຕ່​ບໍ່​ແມ່ນ​ດ້ວຍ​ເຫລົ້າ​ແວງ, ເຈົ້າ​ຈະ​ໂຊ​ເຊ​ແຕ່​ບໍ່​ແມ່ນ​ດ້ວຍ​ເຄື່ອງ​ທີ່​ມຶນ​ເມົາ."},{"vNo":"5 ","txt":"ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າຈະ​ຖອກ​ວິນ​ຍານ​ແຫ່ງ​ການ​ນອນ​ຫລັບ​ໃຫ້​ເຈົ້າ. ເພາະ​ຈົ່ງ​ເບິ່ງ, ເຈົ້າຫລັບ​ຕາ ແລະ ເຈົ້າປະຕິ​ເສດ​ສາດສະດາ, ແລະ ພຣະ​ອົງ​ໄດ້​ປິດ​ບັງ​ຜູ້​ປົກຄອງ​ຂອງ​ເຈົ້າ ແລະ ຜູ້​ພະຍາກອນ​ໄວ້ ເພາະ​ຄວາມ​ຊົ່ວ​ຮ້າຍ​ຂອງ​ເຈົ້າ."},{"vNo":"6 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ອົງ​ພຣະຜູ້​ເປັນ​ເຈົ້າຈະ​ນຳ​ເອົາ​ຂໍ້ຄວາມ​ຂອງ​ໜັງສື​ເຫລັ້ມໜຶ່ງ​ມາ​ຫາ​ເຈົ້າ ແລະ ມັນ​ຈະ​ເປັນ​ຂໍ້ຄວາມ​ຂອງ​ຄົນຊຶ່ງລ່ວງ​ລັບ​ໄປ​ແລ້ວ."},{"vNo":"7 ","txt":"ແລະ ຈົ່ງ​ເບິ່ງ ໜັງສື​ນັ້ນຈະ​ຖືກ​ຜະ​ນຶກ​ໄວ້ ແລະ ໜັງສື​ຈະ​ເປັນ​ການ​ເປີດ​ເຜີຍ​ຈາກ​ພຣະ​ເຈົ້າ, ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ໂລກ​ເຖິງ​ການ​ສິ້ນ​ສຸດ​ຂອງ​ມັນ."},{"vNo":"8 ","txt":"ສະນັ້ນ, ຍ້ອນ​ສິ່ງ​ຊຶ່ງ​ຖືກ​ຜະ​ນຶກ​ໄວ້​ແລ້ວ ຈຶ່ງ​ຈະ​ບໍ່​ມອບ​ສິ່ງ​ຊຶ່ງ​ຖືກ​ຜະ​ນຶກ​ໄວ້​ໃຫ້ ໃນ​ວັນ​ແຫ່ງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ຜູ້​ຄົນ. ສະນັ້ນ ໜັງສື​ຈະ​ໄດ້​ຖືກ​ຮັກສາ​ໄວ້​ຈາກ​ພວກ​ເຂົາ."},{"vNo":"9 ","txt":"ແຕ່​ຈະ​ມອບ​ໜັງສື​ໃຫ້​ຊາຍ​ຜູ້​ໜຶ່ງ ແລະ ເຂົາ​ຈະ​ມອບ​ຂໍ້ຄວາມ​ໃນ​ໜັງສື ຊຶ່ງ​ເປັນ​ຂໍ້ຄວາມ​ຂອງ​ຄົນ​ທີ່​ລ່ວງ​ລັບໄປ​ແລ້ວ​ສູ່​ພື້ນ​ດິນ, ແລະ ລາວ​ຈະ​ມອບ​ຂໍ້ຄວາມ​ນີ້​ໃຫ້​ອີກ​ຜູ້​ໜຶ່ງ;"},{"vNo":"10 ","txt":"ແຕ່​ຂໍ້ຄວາມ​ທີ່​ຖືກ​ຜະ​ນຶກ​ໄວ້​ລາວ​ຈະ​ບໍ່​ມອບ​ໃຫ້ ແລະ ລາວ​ຈະ​ບໍ່​ມອບ​ໜັງສື​ໃຫ້ ເພາະ​ໜັງສື​ຈະ​ຖືກ​ຜະ​ນຶກ​ໄວ້​ໂດຍ​ອຳນາດ​ຂອງ​ພຣະ​ເຈົ້າ, ແລະ ການ​ເປີດ​ເຜີຍ ຊຶ່ງຖືກ​ຜະ​ນຶກ​ໄວ້​ຈະ​ໄດ້​ຖືກ​ຮັກສາ​ໄວ້​ໃນ​ໜັງສື​ຈົນ​ເຖິງ​ເວລາ​ອັນ​ເໝາະ​ສົມ​ຂອງ​ພຣະຜູ້​ເປັນ​ເຈົ້າທີ່ມັນ​ຈະ​ອອກ​ມາ; ເພາະ​ຈົ່ງ​ເບິ່ງ, ມັນ​ຈະ​ເປີດ​ເຜີຍ​ເລື່ອງ​ທັງ​ໝົດ ນັບ​ຕັ້ງ​ແຕ່​ການວາງ​ຮາກ​ຖານ​ຂອງ​ໂລກ​ຈົນ​ເຖິງ​ການ​ສິ້ນ​ສຸດ​ຂອງ​ມັນ."},{"vNo":"11 ","txt":"ແລະ ວັນນັ້ນຈະ​ມາ​ເຖິງ ເມື່ອ​ຈະ​ອ່ານ​ຂໍ້ຄວາມ​ໃນ​ໜັງສື ຊຶ່ງຖືກ​ຜະ​ນຶກ​ໄວ້​ເທິງ​ຫລັງ​ຄາ​ເຮືອນ ແລະ ຈະ​ອ່ານ​ມັນ​ໂດຍ​ອຳນາດ​ຂອງ​ພຣະ​ຄຣິດ; ແລະ ທຸກ​ເລື່ອງ​ຈະ​ຖືກ​ເປີດ​ເຜີຍ​ຕໍ່​ລູກ​ຫລານ​ມະນຸດ ແລະ ຊຶ່ງ​ເຄີຍ​ເປັນ​ຢູ່​ມາ​ແລ້ວ​ໃນ​ບັນດາ​ລູກ​ຫລານ​ມະນຸດ, ແລະ ເຄີຍ​ເປັນ​ຢູ່​ຈົນ​ເຖິງ​ທີ່ສຸດ​ຂອງ​ແຜ່ນດິນ​ໂລກ."},{"vNo":"12 ","txt":"ສະນັ້ນ, ໃນ​ມື້​ນັ້ນ ເມື່ອ​ຈະ​ມອບ​ໜັງສື​ໃຫ້​ຊາຍ​ຜູ້ນັ້ນ​ທີ່​ຂ້າພະ​ເຈົ້າ​ເວົ້າ​ເຖິງ, ໜັງສື​ຈະ​ຖືກ​ເຊື່ອງ​ໄວ້​ໃຫ້​ພົ້ນຈາກ​ສາຍຕາ​ຂອງ​ໂລກ, ເພື່ອ​ຈະ​ບໍ່​ໃຫ້​ມີ​ສາຍຕາ​ຂອງ​ຜູ້​ໃດ​ເຫັນ ນອກ​ຈາກ​ພະຍານ​ສາມ​ຄົນ​ຈະ​ເຫັນ ໂດຍ​ອຳນາດ​ຂອງ​ພຣະ​ເຈົ້າ ນອກ​ເໜືອ​ຈາກ​ຄົນ​ທີ່​ຈະ​ໄດ້​ຮັບ​ມອບ​ໜັງສື; ແລະ ພວກ​ເຂົາ​ຈະ​ໃຫ້​ຖ້ອຍ​ຄຳ​ເຖິງ​ຄວາມ​ຈິງ​ຂອງ​ໜັງສື ແລະ ສິ່ງ​ທີ່ຢູ່​ໃນ​ນັ້ນ."},{"vNo":"13 ","txt":"ແລະ ບໍ່​ມີ​ຜູ້​ອື່ນ​ທີ່​ຈະ​ເຫັນ​ມັນ​ນອກ​ຈາກ​ບໍ່​ເທົ່າ​ໃດ​ຄົນ​ຕາມ​ພຣະ​ປະສົງ​ຂອງ​ພຣະ​ເຈົ້າ, ເພື່ອ​ສະ​ແດງ​ປະຈັກ​ພະຍານ​ເຖິງ​ພຣະ​ຄຳ​ຂອງ​ພຣະ​ອົງ​ຕໍ່​ລູກ​ຫລານ​ມະນຸດ ເພາະ​ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ວ່າ ຂໍ້ຄວາມ​ຂອງ​ຜູ້​ມີ​ສັດທາຈະ​ເວົ້າວ່າ​ອອກ​ມາ​ຈາກ​ຄົນ​ຕາຍ."},{"vNo":"14 ","txt":"ສະນັ້ນ, ພຣະ​ເຈົ້າ​ຈະ​ເລີ່ມ​ນຳ​ເອົາ​ຂໍ້ຄວາມ​ໃນ​ໜັງສື​ອອກ​ມາ; ແລະ ດ້ວຍ​ປາກ​ຂອງ​ພະຍານ​ຫລາຍ​ປາກ​ເທົ່າ​ທີ່​ພຣະ​ອົງ​ເຫັນ​ວ່າ​ດີ ພຣະ​ອົງ​ຈະຕັ້ງພຣະ​ຄຳ​ຂອງ​ພຣະ​ອົງ​ໄວ້; ແລະ ວິບັດ​ແກ່​ຄົນ​ທີ່​ປະຕິ​ເສດ​ພຣະ​ຄຳ​ຂອງ​ພຣະ​ເຈົ້າ!"},{"vNo":"15 ","txt":"ແຕ່​ຈົ່ງ​ເບິ່ງ, ເຫດການ​ຈະ​ບັງ​ເກີດ​ຂຶ້ນຄື ອົງ​ພຣະຜູ້​ເປັນ​ເຈົ້າຈະ​ກ່າວ​ກັບ​ຜູ້​ທີ່ພຣະ​ອົງ​ຈະ​ມອບ​ໜັງສື​ໃຫ້​ວ່າ: ຈົ່ງ​ນຳ​ເອົາ​ຂໍ້ຄວາມ​ນີ້​ຊຶ່ງບໍ່​ໄດ້​ຖືກ​ຜະ​ນຶກ​ໄວ້ ແລະ ມອບ​ໃຫ້​ຄົນ​ອີກ​ຄົນ​ໜຶ່ງ, ເພື່ອ​ເຂົາ​ຈະ​ໄດ້​ສະ​ແດງ​ໃຫ້​ຄົນ​ທີ່​ມີ​ການ​ສຶກສາ​ເບິ່ງ ໂດຍ​ກ່າວ​ວ່າ: ຂໍ​ໃຫ້​ທ່ານ​ອ່ານ​ເລື່ອງ​ນີ້​ເບິ່ງດູ້ ແລະ ຄົນ​ທີ່​ມີ​ການ​ສຶກສາ​ຈະ​ບອກ​ວ່າ: ຈົ່ງ​ນຳ​ເອົາ​ໜັງສື​ມາ ແລ້ວ​ເຮົາ​ຈະ​ອ່ານ​ມັນ."},{"vNo":"16 ","txt":"ແລະ ບັດ​ນີ້, ເພາະວ່າ​ການ​ຍ້ອງຍໍ​ສັນລະ​ເສີນ​ຂອງ​ໂລກ ແລະ ເພື່ອ​ຫາ​ຜົນ​ປະ​ໂຫຍດ ເຂົາ​ຈະ​ກ່າວ​ເຊັ່ນ​ນີ້ ແລະ ບໍ່​ແມ່ນ​ເພື່ອ​ລັດ​ສະ​ໝີ​ພາບ​ຂອງ​ພຣະ​ເຈົ້າ."},{"vNo":"17 ","txt":"ແລະ ຊາຍ​ຜູ້ນັ້ນຈະ​ກ່າວ​ອີກ​ວ່າ: ຂ້າພະ​ເຈົ້າຈະ​ນຳ​ເອົາ​ໜັງສື​ມາ​ບໍ່ໄດ້​ເພາະ​ມັນ​ຖືກ​ຜະ​ນຶກ​ໄວ້​ແລ້ວ."},{"vNo":"18 ","txt":"ເມື່ອນັ້ນຄົນ​ມີ​ການ​ສຶກສາ​ຈະ​ເວົ້າວ່າ: ຂ້າພະ​ເຈົ້າອ່ານ​ມັນ​ບໍ່​ໄດ້."},{"vNo":"19 ","txt":"ສະນັ້ນ ເຫດການ​ຈະ​ບັງ​ເກີດຂຶ້ນຄື, ອົງ​ພຣະຜູ້​ເປັນ​ເຈົ້າຈະ​ມອບ​ໜັງສື ແລະ ຂໍ້ຄວາມ​ທີ່​ມີ​ຢູ່​ໃນ​ນັ້ນ ໃຫ້​ຄົນ​ທີ່​ບໍ່​ມີ​ການ​ສຶກສາ​ອີກ; ແລະ ຊາຍ​ຄົນ​ທີ່​ບໍ່​ມີ​ການ​ສຶກສາ​ຈະ​ເວົ້າວ່າ: ຂ້າພະ​ເຈົ້າບໍ່​ມີ​ການ​ສຶກສາ."},{"vNo":"20 ","txt":"ເມື່ອນັ້ນອົງ​ພຣະຜູ້​ເປັນ​ເຈົ້າຈະ​ກ່າວ​ກັບ​ລາວ​ວ່າ: ຄົນ​ມີ​ການ​ສຶກສາ​ຈະ​ອ່ານ​ມັນ​ບໍ່​ໄດ້ ເພາະວ່າ​ເຂົາ​ປະຕິ​ເສດ​ມັນ, ແລະ ເຮົາ​ສາມາດ​ທຳ​ງານ​ຂອງ​ເຮົາ​ໄດ້; ສະນັ້ນ ເຈົ້າຈົ່ງ​ອ່ານ​ຂໍ້ຄວາມ​ທີ່​ເຮົາ​ຈະ​ໃຫ້​ແກ່​ເຈົ້າ."},{"vNo":"21 ","txt":"ຢ່າ​ໄດ້​ແຕະຕ້ອງ​ເລື່ອງ​ທີ່​ຜະ​ນຶກ​ໄວ້ ເພາະ​ເຮົາ​ຈະ​ນຳ​ເອົາ​ມັນ​ອອກ​ມາ​ໃນ​ເວລາ​ອັນ​ເໝາະ​ສົມ​ຂອງ​ເຮົາ​ເອງ; ເພາະ​ເຮົາ​ຈະ​ສະ​ແດງ​ໃຫ້​ລູກ​ຫລານ​ມະນຸດ​ເຫັນ​ວ່າ ເຮົາ​ສາມາດ​ທຳ​ງານ​ຂອງ​ເຮົາ​ເອງ​ໄດ້."},{"vNo":"22 ","txt":"ສະນັ້ນ, ເມື່ອ​ເຈົ້າອ່ານ​ຂໍ້ຄວາມ​ຂອງ​ເຮົາ​ທີ່​ສັ່ງ​ເຈົ້າ​ໄວ້ ແລະ ໄດ້​ຮັບ​ພະຍານ ຊຶ່ງ​ເຮົາ​ສັນຍາ​ຈະ​ໃຫ້​ແກ່ເຈົ້າ, ເມື່ອນັ້ນ​ເຈົ້າຈົ່ງ​ຜະ​ນຶກ​ໜັງສື​ໄວ້​ອີກ, ແລະ ເຊື່ອງ​ມັນ​ໄວ້​ກັບ​ເຮົາ ເພື່ອ​ຈະ​ໄດ້​ຮັກສາ​ຂໍ້ຄວາມ ຊຶ່ງ​ເຈົ້າຍັງ​ບໍ່​ທັນ​ໄດ້​ອ່ານ​ຈົນ​ວ່າຕາມ​ປັນຍາ​ຂອງ​ເຮົາ​ເອງ​ຈະ​ເຫັນ​ສົມຄວນ​ທີ່​ຈະ​ເປີດ​ເຜີຍ​ທຸກ​ຢ່າງ​ແກ່​ລູກ​ຫລານ​ມະນຸດ."},{"vNo":"23 ","txt":"ເພາະ​ຈົ່ງ​ເບິ່ງ, ເຮົາ​ຄື​ພຣະ​ເຈົ້າ; ແລະ ເຮົາ​ຄື​ພຣະ​ເຈົ້າ​ແຫ່ງ​ສິ່ງ​ມະຫັດສະຈັນ; ແລະ ເຮົາ​ຈະ​ສະ​ແດງ​ແກ່​ໂລກ​ວ່າ ເຮົາ​ເໝືອນ​ກັບ​ເຊັ່ນ​ມື້ວານ​ນີ້, ມື້​ນີ້, ແລະ ຕະຫລອດ​ການ ນອກ​ຈາກ​ຈະ​ເປັນຕາມ​ສັດທາ​ຂອງ​ລູກ​ຫລານ​ມະນຸດ."},{"vNo":"24 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຈະ​ກ່າວ​ກັບ​ລາວ ຊຶ່ງຈະ​ອ່ານ​ຂໍ້ຄວາມ​ທີ່​ຈະ​ມອບ​ໃຫ້​ລາວ​ວ່າ:"},{"vNo":"25 ","txt":"ຜູ້ຄົນ​ພວກ​ນີ້​ຈະ​ເຂົ້າມາ​ໃກ້​ເຮົາ​ດ້ວຍ​ປາກ​ຂອງ​ພວກ​ເຂົາ, ແລະ ໃຫ້​ກຽດ​ເຮົາ​ດ້ວຍ​ຮິມ​ສົບ​ຂອງ​ເຂົາ, ແຕ່​ໃຈ​ຂອງ​ເຂົາ​ຫ່າງ​ໄກ​ຈາກ​ເຮົາ, ແລະ ຄວາມ​ຢ້ານ​ກົວ​ຂອງ​ເຂົາ​ທີ່​ມີ​ຕໍ່​ເຮົາ​ຖືກ​ສອນ​ໂດຍ​ກົດ​ເກນ​ຂອງ​ມະນຸດ—"},{"vNo":"26 ","txt":"ດັ່ງນັ້ນ, ເຮົາ​ຈະ​ເລີ່ມ​ເຮັດ​ສິ່ງ​ອັດສະຈັນ​ກັບ​ຜູ້ຄົນ​ພວກ​ນີ້​ອີກ, ແທ້​ຈິງ​ແລ້ວ, ງານ​ແປກ​ປະຫລາດ ແລະ ອັດສະຈັນ, ປັນຍາ​ຂອງ​ຄົນ​ທີ່​ມີ​ປັນຍາ​ຂອງ​ເຂົາ​ຈະ​ພິນາດ​ໄປ, ແລະ ຄວາມ​ເຂົ້າ​ໃຈ​ຂອງ​ຄົນ​ທີ່​ເຂົ້າ​ໃຈ​ຈະ​ຖືກ​ປິດ​ບັງ​ໄວ້."},{"vNo":"27 ","txt":"ແລະ ວິບັດ​ແກ່​ຜູ້​ທີ່​ພະຍາຍາມ​ຢ່າງ​ໜັກ ເພື່ອ​ເຊື່ອງ​ແຜນ​ຂອງ​ເຂົາ​ໃຫ້​ພົ້ນຈາກ​ພຣະຜູ້​ເປັນ​ເຈົ້າ! ແລະ ວຽກງານ​ຂອງ​ເຂົາ​ຢູ່​ໃນ​ຄວາມ​ມືດ; ແລະ ເຂົາ​ເວົ້າວ່າ: ຜູ້​ໃດ​ຈະ​ເຫັນ​ເຮົາ ແລະ ຜູ້​ໃດ​ຈະ​ຮູ້ຈັກ​ເຮົາ? ແລະ ເຂົາ​ເວົ້າອີກ​ວ່າ: ການ​ປີ້ນ​ເລື່ອງຂອງ​ເຈົ້າຈະ​ຖືກ​ຖື​ວ່າ ເປັນ​ດິນດາກ​ຂອງ​ຊ່າງ​ປັ້ນໝໍ້​ຢ່າງ​ແນ່ນອນ. ແຕ່​ຈົ່ງ​ເບິ່ງ, ຈອມ​ໂຍທາ​ໄດ້​ກ່າວ​ວ່າ, ເຮົາ​ຈະ​ສະ​ແດງ​ແກ່​ພວກ​ເຂົາ​ວ່າ ເຮົາ​ຮູ້ຈັກ​ການ​ກະທຳ​ຂອງ​ພວກ​ເຂົາ​ທັງ​ໝົດ ເພາະ​ສິ່ງ​ຂອງ​ຈະ​ກ່າວ​ເຖິງ​ຄົນ​ທີ່​ເຮັດ​ມັນ​ຂຶ້ນບໍ​ວ່າ ເຂົາ​ບໍ່​ໄດ້​ເຮັດ​ມັນ​ຂຶ້ນມາ? ຫລື ສິ່ງ​ທີ່​ໃສ່​ຂອບ​ໄວ້​ຈະ​ກ່າວ​ເຖິງ​ຜູ້​ທີ່​ໃສ່​ຂອບ​ມັນ​ບໍ​ວ່າ ມັນ​ບໍ່​ມີ​ຄວາມ​ເຂົ້າ​ໃຈ​ຫຍັງ​ໝົດ?"},{"vNo":"28 ","txt":"ແຕ່​ຈົ່ງ​ເບິ່ງ, ຈອມ​ໂຍທາ​ໄດ້​ກ່າວ​ວ່າ: ເຮົາ​ຈະ​ສະ​ແດງ​ໃຫ້​ລູກ​ຫລານ​ມະນຸດ​ເຫັນ​ວ່າ ຍັງ​ອີກ​ບໍ່​ດົນ ເລ​ບາ​ນອນ​ຈະ​ຖືກ​ປ່ຽນ​ເປັນ​ທົ່ງ​ອັນ​ອຸດົມສົມບູນ; ເພາະ​ທົ່ງ​ອັນ​ອຸດົມສົມບູນ​ຈະ​ເປັນ​ປ່າ​ໄມ້."},{"vNo":"29 ","txt":"ແລະ ໃນ​ມື້ນັ້ນຄົນ​ຫູໜວກ​ຈະ​ໄດ້​ຍິນ​ຂໍ້ຄວາມ​ຈາກ​ໜັງສື ແລະ ຄົນ​ຕາບອດ​ຈະ​ຫລຽວ​ເຫັນ​ການ​ຖືກປິດ​ບັງ ແລະ ຈາກ​ຄວາມ​ມືດ."},{"vNo":"30 ","txt":"ແລະ ຄົນ​ອ່ອນ​ໂຍນ​ຈະ​ເພີ່ມ​ຂຶ້ນ ແລະ ຄວາມສຸກ​ຂອງ​ພວກ​ເຂົາ​ຈະ​ຢູ່​ໃນ​ພຣະຜູ້​ເປັນ​ເຈົ້າ, ແລະ ຄົນ​ທຸກ​ຍາກ​ໃນ​ບັນດາ​ມະນຸດ​ຈະ​ປິ​ຕິ​ຍິນ​ດີ​ໃນ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"31 ","txt":"ເພາະ​ແນ່ນອນ​ຄື ຕາບ​ໃດ​ທີ່​ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່ ຄົນ​ທີ່​ໜ້າ​ຢ້ານ​ກົວ​ຈະ​ສູນຫາຍ​ໄປ ແລະ ຄົນ​ມັກ​ເຍາະ​ເຍີ້ຍຈະ​ໝົດ​ໄປ, ແລະ ຄົນ​ທັງ​ປວງ​ທີ່​ຫາ​ໂອກາດ​ກະທຳ​ຄວາມ​ຊົ່ວຮ້າຍ​ຈະ​ຖືກ​ຕັດ​ອອກ;"},{"vNo":"32 ","txt":"ຜູ້​ທີ່​ໃສ່​ຄວາມ​ຄົນ​ອື່ນ​ດ້ວຍ​ຖ້ອຍ​ຄຳ​ຂອງ​ຕົນ, ແລະ ວາງ​ບ້ວງ​ໃນ​ປະຕູ​ເມືອງ​ໄວ້​ດັກ​ຜູ້​ກ່າວ​ຕຳນິ ແລະ ຫັນ​ເອົາສິ່ງ​ທີ່​ທ່ຽງ​ທຳ​ໄປ​ເປັນ​ສິ່ງ​ທີ່​ບໍ່​ມີ​ຄຸນຄ່າ."},{"vNo":"33 ","txt":"ດັ່ງນັ້ນ, ພຣະຜູ້​ເປັນ​ເຈົ້າຜູ້​ໄຖ່​ອັບ​ຣາ​ຮາມ​ໄດ້​ກ່າວ​ກ່ຽວ​ກັບ​ເຊື້ອສາຍ​ຂອງ​ຢາ​ໂຄບ​ດັ່ງ​ນີ້: ບັດ​ນີ້, ຢາ​ໂຄບ​ຈະ​ບໍ່​ຕ້ອງ​ອັບອາຍ​ອີກ, ເພາະ​ໜ້າ​ຂອງ​ພວກ​ເຂົາ​ຈະ​ບໍ່​ຊີດ​ລົງ."},{"vNo":"34 ","txt":"ເພາະ​ເມື່ອ​ພວກ​ເຂົາ​ເຫັນ​ລູກ​ຫລານ​ຂອງ​ພວກ​ເຂົາ​ເປັນ​ຜົນງານ​ຈາກ​ມື​ຂອງ​ເຮົາ​ໃນ​ທ່າມກາງ​ພວກ​ເຂົາແລ້ວ, ພວກ​ເຂົາຈະ​ເຮັດ​ໃຫ້​ພຣະ​ນາມ​ຂອງ​ເຮົາ​ສັກສິດ ແລະ ເຮັດ​ໃຫ້​ພຣະຜູ້​ບໍລິສຸດ​ຂອງ​ຢາ​ໂຄບ​ສັກສິດ, ແລະ ຈະ​ຢຳ​ເກງ​ພຣະ​ເຈົ້າ​ຂອງ​ອິດ​ສະ​ຣາ​ເອນ."},{"vNo":"35 ","txt":"ພວກ​ທີ່​ເຮັດ​ຜິດ​ທາງ​ວິນ​ຍານ​ຈະ​ມາ​ເຖິງ​ຄວາມ​ເຂົ້າ​ໃຈ ແລະ ບັນດາ​ຜູ້​ທີ່ຈົ່ມ​ພຶມພຳ​ຈະ​ໄດ້​ຮຽນ​ຮູ້​ຄຳ​ສອນ."}]}