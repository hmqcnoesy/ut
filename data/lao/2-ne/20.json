{"heading":"ຄວາມ​ພິນາດ​ຂອງ​ອັດ​ຊີ​ເຣຍ​ເປັນ​ລັກສະນະ​ຂອງ​ຄວາມ​ພິນາດ​ຂອງ​ຄົນ​ຊົ່ວ​ໃນ​ການ​ສະເດັດ​ມາ​ຄັ້ງ​ທີ​ສອງ—ຫລັງ​ຈາກ​ພຣະ​ອົງ​ໄດ້​ສະເດັດ​ກັບ​ຄືນ​ມາ ມັນ​ຈະ​ມີ​ຄົນ​ພຽງ​ເລັກ​ໜ້ອຍ​ເຫລືອ​ຢູ່—ຜູ້​ທີ່​ເຫລືອ​ຢູ່​ຂອງ​ຢາ​ໂຄບ​ຈະ​ກັບ​ມາ​ໃນ​ມື້​ນັ້ນ—ປຽບທຽບ​ກັບເອ​ຊາ​ຢາ 10. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":19,"nextAbbr":"2-ne","nextNo":21,"chapterTitle":"2 ນີ​ໄຟ ໒໐","verses":[{"vNo":"1 ","txt":"ວິບັດ​ແກ່​ຜູ້​ທີ່ອອກ​ຄຳ​ສັ່ງ​ອັນ​ບໍ່​ຊອບ​ທຳ ແລະ ຂຽນ​ເລື່ອງ​ທຸກ​ໜັກ​ຊຶ່ງ​ເຂົາ​ກຳນົດ​ຂຶ້ນ;"},{"vNo":"2 ","txt":"ເພື່ອ​ຫັນ​ຄົນ​ຂັດ​ສົນ​ອອກ​ໄປ​ຈາກ​ຄວາມ​ຍຸດ​ຕິ​ທຳ, ແລະ ເພື່ອ​ເອົາ​ສິດທິ​ຈາກ​ຄົນ​ທຸກ​ຍາກ​ຂອງ​ຜູ້​ຄົນຂອງ​ເຮົາ​ໄປ, ເພື່ອ​ແມ່ໝ້າຍ​ຈະ​ໄດ້​ເປັນ​ເຄື່ອງຮັບ​ຮອງ​ຂອງ​ພວກ​ເຂົາ, ແລະ ເພື່ອ​ພວກ​ເຂົາ​ຈະ​ໄດ້​ກະທຳ​ໃຫ້​ເດັກ​ກຳພ້າພໍ່​ເປັນ​ເຫຍື່ອ​ຂອງ​ພວກ​ເຂົາ!"},{"vNo":"3 ","txt":"ແລະ ພວກ​ເຈົ້າຈະ​ເຮັດ​ແນວ​ໃດ​ໃນ​ວັນ​ແຫ່ງ​ການ​ມາ​ຢ້ຽມຢາມ ແລະ ໃນ​ຄວາມ​ເປົ່າ​ປ່ຽວ​ທີ່​ຈະ​ມາ​ຈາກ​ທາງ​ໄກ? ພວກ​ເຈົ້າຈະ​ໜີ​ໄປ​ເພິ່ງ​ຜູ້​ໃດ? ແລະ ຈະ​ຖິ້ມ​ລັດສະໝີ​ພາບ​ຂອງ​ພວກ​ເຈົ້າ​ໄວ້​ບ່ອນ​ໃດ?"},{"vNo":"4 ","txt":"ປາ​ດສະ​ຈາກ​ເຮົາ​ແລ້ວ ພວກ​ເຂົາ​ຈະ​ກົ້ມຫົວ​ລົງ​ໃຫ້​ນັກ​ໂທດ, ແລະ ພວກ​ເຂົາ​ຈະລົ້ມຕາຍ​ຢູ່​ກັບ​ພວກ​ທີ່​ຖືກ​ປະຫານ. ເພາະ​ທັງ​ໝົດ​ນີ້​ພຣະ​ພິ​ໂລດ​ຂອງ​ພຣະ​ອົງ​ຍັງ​ບໍ່​ທັນ​ເຊົາ​ເທື່ອ, ແຕ່​ພຣະຫັດ​ຂອງ​ພຣະ​ອົງ​ຍັງ​ຍື່ນ​ອອກ​ມາ."},{"vNo":"5 ","txt":"ໂອ້ ຊາວ​ອັດ​ຊີ​ເຣຍ​ເອີຍ, ຜູ້​ເປັນ​ໄມ້ຄ້ອນ​ແຫ່ງ​ຄວາມ​ໂມ​ໂຫ​ຂອງ​ເຮົາ ແລະ ເປັນ​ໄມ້​ແສ້​ແຫ່ງ​ຄວາມ​ເຄືອງ​ແຄ້ນ​ຂອງ​ເຂົາ."},{"vNo":"6 ","txt":"ເຮົາ​ຈະ​ສົ່ງ​ເຂົາ​ໄປ​ຕໍ່ສູ້​ກັບ​ປະຊາ​ຊາດ​ທີ່​ປະຕິ​ເສດ​ພຣະຜູ້​ເປັນ​ເຈົ້າ, ແລະ ເຮົາ​ຈະ​ບັນຊາ​ເຂົາ​ໃຫ້​ໄປ​ຕໍ່ສູ້​ກັບ​ຜູ້​ທີ່ເຮົາ​ພິ​ໂລດ​ເພື່ອ​ຍາດ​ເອົາ​ຂອງ​ທີ່​ປຸ້ນ​ມາ ແລະ ເພື່ອ​ຍາດ​ເອົາ​ເຫຍື່ອ ແລະ ເພື່ອ​ຢຽບຍ້ຳພວກ​ເຂົາ​ລົງ​ຄື​ກັນ​ກັບ​ຂີ້ຕົມ​ໃນ​ຖະໜົນ."},{"vNo":"7 ","txt":"ແຕ່​ເຂົາ​ບໍ່​ໄດ້​ຕັ້ງ​ໃຈ​ແນວ​ນັ້ນ, ແລະ ໃຈ​ຂອງ​ເຂົາ​ກໍ​ບໍ່​ຄິດ​ແນວ​ນັ້ນ; ແຕ່​ໃນ​ໃຈ​ຂອງ​ເຂົາ ຄືຈະ​ທຳລາຍ ແລະ ຕັດ​ປະຊາ​ຊາດ​ອອກ​ເສຍ​ບໍ່​ແມ່ນ​ພຽງ​ເລັກ​ໜ້ອຍ."},{"vNo":"8 ","txt":"ເພາະ​ເຂົາ​ໄດ້​ເວົ້າວ່າ: ຜູ້​ບັງຄັບ​ບັນຊາ​ຂອງ​ເຮົາ​ເປັນ​ກະສັດ​ໝົດ​ແລ້ວ​ແມ່ນ​ບໍ?"},{"vNo":"9 ","txt":"ເມືອງ​ການ​ໂນ​ກໍ​ເປັນ​ເມືອງ​ກັກ​ເກ​ມິດ​ແລ້ວ​ແມ່ນ​ບໍ? ເມືອງ​ຮາ​ມັດ​ກໍ​ເປັນ​ເມືອງ​ອາກ​ປັດ​ແລ້ວ​ແມ່ນ​ບໍ? ເມືອງ​ຊາ​ມາ​ເຣຍ​ກໍ​ເປັນ​ເມືອງ​ດາ​ມາ​ກັດ​ແລ້ວ​ແມ່ນ​ບໍ?"},{"vNo":"10 ","txt":"ເໝືອນ​ດັ່ງ​ມື​ຂອງ​ເຮົາ​ໄປ​ເຖິງ​ບັນດາ​ລາຊາ​ອາ​ນາ​ຈັກ​ຂອງ​ຮູບ​ບູຊາ, ຊຶ່ງຮູບ​ສະຫລັກ​ຂອງ​ພວກ​ເຂົາ​ນັ້ນ​ດີ​ລື່ນ​ຂອງ​ເຢຣູ​ຊາເລັມ ແລະ ຂອງ​ຊາ​ມາ​ເຣຍ;"},{"vNo":"11 ","txt":"ຈະ​ເປັນ​ໄປ​ບໍ່​ໄດ້​ບໍ​ວ່າ ເຮົາ​ຈະ​ບໍ່​ເຮັດ​ຫຍັງ​ກັບ​ເຢຣູ​ຊາເລັມ​ ແລະ ຮູບ​ບູຊາ​ຂອງ​ມັນ​ຄື​ກັນ​ກັບ​ເຮົາ​ໄດ້​ເຮັດມາ​ແລ້ວ​ກັບ​ຊາ​ມາ​ເຣຍ ແລະ ຮູບ​ບູຊາຂອງມັນ?"},{"vNo":"12 ","txt":"ດັ່ງນັ້ນ ເຫດການ​ຈະ​ບັງ​ເກີດ​ຂຶ້ນຄື ເມື່ອ​ອົງ​ພຣະ​ເຈົ້າ​ໄດ້​ສຳ​ເລັດ​ພາລະກິດ​ທັງ​ໝົດ​ຂອງ​ພຣະ​ອົງ​ທີ່​ພູ​ສີ​ໂອນ ແລະ ທີ່​ເຢຣູ​ຊາເລັມ​ແລ້ວ, ພຣະ​ອົງ​ຈະ​ລົງ​ໂທດ​ແກ່​ຄວາມ​ໂອ້​ອວດ​ອັນ​ຈອງຫອງ​ຂອງ​ກະສັດ​ແຫ່ງ​ອັດ​ຊີ​ເຣຍ ແລະ ລັດສະໝີ​ພາບ​ແຫ່ງ​ຄວາມ​ໄຝ່ສູງ​ຂອງ​ເຂົາ."},{"vNo":"13 ","txt":"ເພາະ​ເຂົາ​ໄດ້​ກ່າວ​ວ່າ: ດ້ວຍ​ກຳລັງມື​ຂອງ​ເຮົາ ແລະ ດ້ວຍ​ປັນຍາ​ຂອງ​ເຮົາ, ເຮົາ​ຈຶ່ງ​ໄດ້​ເຮັດ​ສິ່ງ​ເຫລົ່າ​ນີ້​ຂຶ້ນມາ; ເພາະ​ເຮົາ​ມີ​ຄວາມ​ເຂົ້າ​ໃຈ; ເຮົາ​ຈຶ່ງ​ໄດ້​ຍ້າຍ​ເຂດ​ແດນ​ຂອງ​ຊົນ​ຊາດ​ທັງຫລາຍ ແລະ ປຸ້ນ​ເອົາ​ຊັບ​ສົມບັດ​ຂອງ​ພວກ​ເຂົາ, ແລະ ເຮົາ​ໄດ້​ກົດ​ຂີ່​ຜູ້​ທີ່​ນັ່ງ​ຢູ່​ເທິງ​ບັນລັງ​ລົງ​ມາ​ເໝືອນ​ດັ່ງ​ງົວ​ເຖິກ;"},{"vNo":"14 ","txt":"ແລະ ມື​ຂອງ​ເຮົາ​ພົບ​ຂອງ​ມີຄ່າ​ຂອງ​ຜູ້​ຄົນ​ຄື​ກັນ​ກັບ​ຮັງ​ນົກ; ແລະ ເຮົາ​ເຕົ້າ​ໂຮມ​ແຜ່ນ​ດິນ​ໂລກ​ໄວ້ ທັງ​ໝົດ​ຄື​ກັນ​ກັບ​ຄົນ​ເກັບ​ໄຂ່​ທີ່​ເຫລືອ; ແລະ ບໍ່​ມີ​ຜູ້​ໃດ​ເໜັງ​ປີກ ຫລື ເປີດ​ປາກ ຫລື ສົ່ງ​ສຽງ."},{"vNo":"15 ","txt":"ຂວານ​ຈະ​ອວດ​ອ້າງ​ຕົວ​ມັນ​ເອງ​ກັບ​ຜູ້​ທີ່​ໃຊ້​ມັນ​ບໍ? ເລື່ອຍ​ຈະ​ຫັນ​ຄົມ​ໃສ່​ຄົນ​ທີ່​ໃຊ້​ມັນ​ບໍ? ໄມ້​ສ້າວ​ຈະ​ແກວ່ງຕົວ​ມັນ​ເອງ​ໃສ່​ຄົນ​ທີ່​ຍົກ​ມັນ​ຂຶ້ນບໍ? ຫລື​ວ່າ​ໄມ້ຄ້ອນ​ເທົ້າຈະ​ຍົກ​ຕົວ​ມັນ​ຂຶ້ນ​ເອງ​ຄື​ກັບ​ວ່າ​ບໍ່​ແມ່ນ​ໄມ້​ບໍ?"},{"vNo":"16 ","txt":"ສະນັ້ນພຣະ​ຜູ້​ເປັນ​ເຈົ້າ, ຈອມ​ໂຍທາ, ຈະ​ສົ່ງ​ຄວາມ​ຜອມ​ແຫ້ງ​ມາ​ໃນ​ບັນດາ​ຄົນ​ອ້ວນ​ພີ​ຂອງ​ພຣະ​ອົງ; ແລະ ພາຍ​ໃຕ້​ລັດສະໝີ​ພາບ​ຂອງ​ເຂົາ ພຣະ​ອົງຈະ​ກໍ່​ການ​ເຜົາ​ໄໝ້​ຂຶ້ນຄື​ກັນ​ກັບ​ການ​ເຜົາ​ໄໝ້​ຂອງ​ໄຟ."},{"vNo":"17 ","txt":"ແລະ ຄວາມ​ສະຫວ່າງ​ຂອງ​ອິດ​ສະ​ຣາ​ເອນ​ຈະ​ເປັນ​ແສງ​ໄຟ ແລະ ພຣະຜູ້​ບໍລິສຸດ​ຂອງ​ເຂົາ​ຈະ​ກາຍ​ເປັນ​ແປວ​ໄຟ ແລະ ຈະ​ເຜົາ​ໄໝ້ ແລະ ກືນ​ກິນ​ເຄືອ ແລະ ກົກ​ໜາມ​ໃນ​ມື້​ດຽວ;"},{"vNo":"18 ","txt":"ແລະ ຈະ​ກິນ​ລັດສະໝີ​ພາບ​ຂອງ​ປ່າ​ໄມ້​ຂອງ​ເຂົາ, ແລະ ສວນ​ໝາກ​ໄມ້​ຂອງ​ເຂົາ, ທັງ​ຈິດ​ວິນ​ຍານ ແລະ ຮ່າງກາຍ; ແລະ ເຂົາ​ຈະ​ເປັນ​ເໝືອນ​ເວລາ​ຄົນ​ເຈັບ​ຊູດ​ຊີດ​ລົ​ງ​ໄປ."},{"vNo":"19 ","txt":"ແລະ ຕົ້ນ​ໄມ້​ທີ່​ເຫລືອ​ໃນ​ປ່າ​ຂອງ​ເຂົາ​ຈະ​ເຫລືອ​ຢູ່​ພຽງ​ເລັກໜ້ອຍ, ຈົນ​ວ່າ​ເດັກນ້ອຍ​ຈະ​ຂຽນ​ລົງ​ໄດ້."},{"vNo":"20 ","txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນ​ມື້ນັ້ນຄື, ຜູ້​ທີ່​ຍັງ​ເຫລືອ​ຢູ່​ຂອງ​ອິດ​ສະ​ຣາ​ເອນ ແລະ ຄົນ​ທີ່​ໂຕນ​ໜີ​ໄປ​ຂອງ​ເຊື້ອສາຍ​ຂອງ​ຢາ​ໂຄບ​ຈະ​ບໍ່​ເພິ່ງ​ພາ​ອາ​ໄສ​ຜູ້​ທີ່​ຂ້ຽນ​ຕີ​ເຂົາ​ອີກ​ຕໍ່​ໄປ, ແຕ່​ຈະ​ເພິ່ງ​ພຣະຜູ້​ເປັນ​ເຈົ້າພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ດ້ວຍ​ຄວາມ​ຈິງ."},{"vNo":"21 ","txt":"ຜູ້​ທີ່​ຍັງ​ເຫລືອ​ຢູ່, ແທ້​ຈິງ​ແລ້ວ, ແມ່ນ​ຜູ້​ທີ່​ຍັງ​ເຫລືອ​ຢູ່​ຂອງ​ຢາ​ໂຄບ, ຈະ​ກັບ​ມາ​ຫາ​ພຣະ​ເຈົ້າຜູ້​ຊົງ​ມີ​ລິດ​ເດດ."},{"vNo":"22 ","txt":"ອິດ​ສະ​ຣາ​ເອນ​ເອີຍ ເຖິງ​ແມ່ນ​ວ່າ​ຜູ້​ຄົນ​ຂອງ​ເຈົ້າຈະ​ເປັນ​ຄື​ດັ່ງ​ດິນຊາຍ​ໃນ​ທະ​ເລ, ເຖິງ​ຢ່າງ​ໃດ​ກໍ​ຕາມ, ມີ​ແຕ່​ສ່ວນ​ໜຶ່ງ​ທີ່​ຍັງ​ເຫລືອ​ຢູ່​ຂອງ​ເຂົາ​ເທົ່າ​ນັ້ນທີ່​ຈະ​ກັບ​ມາ; ການ​ທຳລາຍ​ນັ້ນ​ໄດ້​ກຳນົດ​ໄວ້​ແລ້ວ ຈະ​ທ່ວມທົ້ນ​ໄປ​ດ້ວຍ​ຄວາມ​ຊອບ​ທຳ."},{"vNo":"23 ","txt":"ເພາະ​ອົງ​ພຣະຜູ້​ເປັນ​ເຈົ້າຈອມ​ໂຍທາ​ຈະ​ທຳລາຍ, ເຖິງ​ແມ່ນ​ກຳນົດ​ໄວ້​ທົ່ວ​ແຜ່ນດິນ."},{"vNo":"24 ","txt":"ດັ່ງນັ້ນ, ພຣະ​ເຈົ້າຈອມ​ໂຍທາ​ໄດ້​ກ່າວ​ດັ່ງ​ນີ້: ໂອ້ ຜູ້​ຄົນ​ຂອງ​ເຮົາ​ເອີຍ ຜູ້​ທີ່ຢູ່​ໃນ​ສີ​ໂອນ, ຢ່າ​ໄດ້​ຢ້ານ​ກົວ​ຊາວ​ອັດ​ຊີ​ເຣຍ​ເລີຍ; ເມື່ອ​ເຂົາ​ຕີ​ເຈົ້າດ້ວຍ​ໄມ້ຄ້ອນ ແລະ ຍົກ​ໄມ້​ແສ້​ຂອງ​ເຂົາ​ຂຶ້ນ​ໃສ່​ເໝືອນ​ທີ່​ໃນ​ເອຢິບ."},{"vNo":"25 ","txt":"ເພາະ​ຍັງ​ອີກ​ບໍ່​ນານ​ຄວາມ​ເຄືອງ​ແຄ້ນ​ຈະ​ຢຸດ​ລົງ, ແລະ ຄວາມ​ພິ​ໂລດ​ຂອງ​ເຮົາ​ຈະ​ມຸ້ງ​ເຖິງ​ການ​ທຳລາຍ​ເຂົາ."},{"vNo":"26 ","txt":"ແລະ ຈອມ​ໂຍທາ​ຈະ​ໃຫ້​ເກີດ​ໄພ​ພິບັດ​ກັບ​ເຂົາ​ດັ່ງ​ທີ່​ພຣະ​ອົງ​ໂຈມ​ຕີ​ຄົນ​ຂອງ​ມີ​ດີ​ອານ​ທີ່​ໜ້າຜາ​ໂອ​ເຣັບ; ແລະ ໄມ້​ແສ້ຂອງ​ພຣະ​ອົງຈະ​ເຄ່ຍຢູ່​ໃນ​ທະ​ເລ ດັ່ງນັ້ນ ພຣະ​ອົງ​ຈະ​ຍົກ​ມັນ​ຂຶ້ນຢ່າງ​ທີ່​ໃນ​ເອຢິບ."},{"vNo":"27 ","txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນມື້ນັ້ນຄື ພາລະ​ຂອງ​ເຂົາ​ຈະ​ຖືກ​ຍົກ​ອອກ​ຈາ​ກບ່າ​ຂອງ​ເຈົ້າ ແລະ ແອກ​ຂອງ​ເຂົາ​ຈະ​ອອກ​ຈາກ​ຄໍ​ຂອງ​ເຈົ້າ, ແລະ ແອກ​ຈະ​ຖືກ​ທຳລາຍ​ເພາະ​ການ​ຊະ​ໂລມ."},{"vNo":"28 ","txt":"ເຂົາ​ໄດ້​ມາ​ຮອດ​ອາອີ​ແລ້ວ, ເຂົາ​ໄດ້​ຂ້າມ​ມິກ​ໂຣນ​ໄປ; ເຂົາ​ໄດ້​ເກັບ​ສະບຽງ​ອາຫານ​ໄວ້​ທີ່​ມິກ​ມາດ."},{"vNo":"29 ","txt":"ເຂົາ​ເຫລົ່ານັ້ນ​ໄດ້​ຜ່ານ​ທາງນັ້ນ​ໄປ​ແລ້ວ; ເຂົາ​ຢຸດ​ພັກ​ທີ່​ເກ​ບາ; ຣາ​ມັດ​ຢ້ານ​ກົວ​ຫລາຍ; ກີ​ເບ​ອາ​ຂອງ​ໂຊນ​ໄດ້​ໜີ​ໄປ​ແລ້ວ."},{"vNo":"30 ","txt":"ໂອ້ ທິດາ​ຂອງ​ການ​ລີມ​ເອີຍ, ຈົ່ງ​ສົ່ງ​ສຽງ​ຂຶ້ນ​ໃຫ້​ໄດ້​ຍິນ​ໄປ​ຮອດ​ລາ​ອິດ​ເຖີດ, ໂອ້ ອາ​ນາ​ທົດ​ທີ່​ໜ້າ​ສົງສານ​ເອີຍ."},{"vNo":"31 ","txt":"ມັດ​ເມ​ນາ​ໄດ້​ຍ້າຍ​ອອກ​ໄປ​ແລ້ວ; ຊາວ​ເມືອງ​ຂອງ​ເກ​ບີມ​ໄດ້​ເຕົ້າ​ໂຮມ​ກັນ​ເພື່ອ​ຈະ​ໜີ​ໄປ."},{"vNo":"32 ","txt":"ໃນ​ມື້ນັ້ນ​ເອງ​ເຂົາ​ຈະ​ຢຸດ​ຢູ່​ທີ່​ເມືອງ​ໂນບ, ເຂົາ​ຈະ​ຍົກ​ກຳປັ້ນ​ໃສ່​ພູ​ເຂົາ​ຂອງ​ທິ​ດາ​ຂອງ​ສີ​ໂອນ, ເນີນ​ພູ​ຂອງ​ເຢຣູ​ຊາເລັມ."},{"vNo":"33 ","txt":"ຈົ່ງ​ເບິ່ງ, ພຣະຜູ້​ເປັນ​ເຈົ້າ, ຈອມ​ໂຍທາ​ຈະ​ຕັດ​ກິ່ງ​ງ່າ​ດ້ວຍ​ກຳລັງ​ອັນ​ໜ້າ​ຢ້ານ​ກົວ; ແລະ ພວກ​ທີ່​ສູງ​ຍິ່ງ​ຈະ​ຖືກ​ໂຄ່ນ​ລົງມາ; ແລະ ພວກ​ທີ່​ຈອງ​ຫອງ​ຈະ​ຕ້ອງ​ຖືກ​ເຮັດ​ໃຫ້​ອ່ອນ​ນ້ອມ​ລົງ."},{"vNo":"34 ","txt":"ແລະ ພຣະ​ອົງ​ຈະ​ຖາງ​ສຸມ​ໄມ້​ໃນ​ປ່າ​ດ້ວຍ​ຂວານ, ແລະ ເລ​ບາ​ນອນ​ຈະ​ຕົກ​ໂດຍ​ພຣະຜູ້​ຊົງ​ມີ​ລິດ​ທາ​ນຸພາບ."}]}