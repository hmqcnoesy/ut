{"heading":"ເອ​ຟະ​ຣາ​ອີມ ແລະ ຊີ​ເຣຍ​ປະກາດ​ສົງ​ຄາມ​ຕໍ່ຕ້ານ​ຢູດາ—ພຣະ​ຄຣິດ​ຈະ​ມາ​ກຳເນີດ​ກັບຍິງ​ທີ່​ບໍລິສຸດ—ປຽບທຽບ​ກັບ​ເອ​ຊາ​ຢາ 7. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":16,"nextNo":18,"chapterTitle":"2 ນີ​ໄຟ 17","prevTitle":"2 ນີ​ໄຟ 16","nextTitle":"2 ນີ​ໄຟ 18","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ສະ​ໄໝ​ຂອງ​ອາຮາດ​ຜູ້​ເປັນ​ລູກ​ຊາຍ​ຂອງ​ໂຢທາມ, ແລະ ໂຢທາມ ເປັນ​ລູກ​ຊາຍ​ຂອງ​ອຸດ​ສີ​ຢາ, ກະສັດ​ຂອງ​ຢູດາ, ຄື​ເຣ​ສິນ​ກະສັດ​ຂອງ​ຊີ​ເຣຍ, ແລະ ເປ​ກາ​ເປັນ​ລູກ​ຊາຍ​ຂອງ​ເຣ​ມາ​ລີ​ຢາ ກະສັດ​ຂອງ​ອິດ​ສະ​ຣາ​ເອນ​ໄດ້​ເຂົ້າ​ໂຈມ​ຕີ​ນະຄອນ​ເຢຣູ​ຊາເລັມ, ແຕ່​ພວກ​ເຂົາ​ບໍ່​ສາມາດ​ຍຶດ​ເອົາ​ເມືອງ​ນີ້​ໄດ້."},{"vNo":2,"txt":"ແລະ ເຊື້ອສາຍ​ຂອງ​ດາ​ວິດ​ໄດ້​ຂ່າວ, ມີ​ຄວາມ​ວ່າ: ຊີ​ເຣຍ​ຜູກ​ສຳພັນ​ກັບ​ເອ​ຟະ​ຣາ​ອີມ​ແລ້ວ. ແລະ ໃຈ​ຂອງ​ກະສັດ ແລະ ໃຈ​ຂອງຜູ້​ຄົນ​ຂອງ​ເພິ່ນ​ຫວັ່ນ​ໄຫວ​ຄື​ກັນ​ກັບຕົ້ນ​ໄມ້​ໃນ​ປ່າ​ເໜັງ​ຕີງ​ດ້ວຍ​ລົມ​ພັດ​ແຮງ."},{"vNo":3,"txt":"ຈາກ​ນັ້ນພຣະຜູ້​ເປັນ​ເຈົ້າ​ໄດ້​ກ່າວ​ກັບ​ເອຊາ​ຢາ​ວ່າ: ບັດ​ນີ້​ເຈົ້າກັບ​ເຊ​ອາ​ຢາ​ຊຸບ, ລູກ​ຊາຍ​ຂອງ​ເຈົ້າຈົ່ງ​ໄປ​ເຝົ້າກະສັດ​ອາຮາດ​ຢູ່​ບ່ອນ​ຮ່ອງນ້ຳ​ໄຫລ​ມາ​ສຸດ ເທິງ​ຖະໜົນ​ບ່ອນ​ທີ່​ເຮັດ​ແຜ່ນ​ຜ້າ;"},{"vNo":4,"txt":"ແລະ ບອກ​ເພິ່ນ​ວ່າ: ຈົ່ງ​ສະຫງົບ​ຈິດ​ສະຫງົບ​ໃຈ; ຢ່າ​ຢ້ານ​ກົວ ຫລື ທຸກ​ໃຈ​ເລີຍ, ເພາະ​ຄວາມ​ຄຽດ​ແຄ້ນຂອງລູກ​ຊາຍຂອງ​ເຣ​ມາ​ລີ​ຢາ, ກະສັດ​ເຣ​ສິນ ແລະ ຜູ້ຄົນ​ຊີ​ເຣຍ​ນັ້ນ ບໍ່​ມີ​ອັນຕະລາຍ​ຮ້າຍ​ແຮງ​ຫຍັງ​ດອກ, ພວກ​ເຂົາ​ທັງ​ສອງ​ເປັນ​ດັ່ງ​ໂດ້ນ​ໄຟ​ມອດ ຊຶ່ງຍັງ​ເຫລືອ​ແຕ່​ຄວັນ."},{"vNo":5,"txt":"ເພາະ​ວ່າ​ຊີ​ເຣຍ, ເອ​ຟະ​ຣາ​ອີມ, ແລະ ລູກ​ຊາຍ​ຂອງ​ເຣ​ມາ​ລີ​ຢາ​ໄດ້​ແນະ​ນຳ​ຊົ່ວ​ຕໍ່​ຕ້ານ​ເຈົ້າ, ໂດຍ​ກ່າວ​ວ່າ:"},{"vNo":6,"txt":"ໃຫ້ພວກ​ເຮົາ​ໄປ​ຕໍ່ສູ້​ກັບ​ຢູດາ ແລະ ລົບ​ກວນ​ມັນ ແລະ ຍຶດ​ເອົາ​ເປັນ​ຫົວ​ເມືອງ​ຂຶ້ນ, ແທ້ຈິງ​ແລ້ວ, ແມ່ນ​ຕັ້ງລູກ​ຊາຍ​ຂອງ​ຕາ​ເບ​ເອນ​ເປັນ​ກະສັດ​ປົກຄອງ​ປະ​ເທດ​ນີ້."},{"vNo":7,"txt":"ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ມັນ​ຈະຕັ້ງຢູ່​ບໍ່​ໄດ້, ແລະ ທັງ​ຈະ​ເກີດ​ຂຶ້ນບໍ່​ໄດ້​ດອກ."},{"vNo":8,"txt":"ເພາະ​ເມືອງ​ຫລວງຂອງ​ຊີ​ເຣຍ​ຄື​ດາ​ມາ​ກັດ, ແລະ ຫົວໜ້າ​ຂອງ​ດາ​ມາ​ກັດ​ຄື​ເຣ​ສິນ; ພາຍ​ໃນ​ຫົກ​ສິບ​ຫ້າ​ປີ ເອ​ຟະ​ຣາ​ອີມ​ຈະ​ແຕກຫັກ​ຈົນ​ວ່າ​ບໍ່​ມີ​ຜູ້​ຄົນ."},{"vNo":9,"txt":"ແລະ ເມືອງ​ຫລວງ​ຂອງ​ເອ​ຟະ​ຣາ​ອີມ​ຄື​ຊາ​ມາ​ເຣຍ, ແລະ ຫົວໜ້າ​ຂອງ​ຊາ​ມາ​ເຣຍ​ຄື​ລູກ​ຊາຍຂອງ​ເຣ​ມາ​ລີ​ຢາ. ແນ່ນອນ​ຖ້າ​ຄວາມ​ເຊື່ອ​ຂອງ​ເຈົ້າບໍ່​ຫລາຍ ເຈົ້າກໍ​ຈະຕັ້ງຢູ່​ບໍ່​ໄດ້."},{"vNo":10,"txt":"ພຣະຜູ້​ເປັນ​ເຈົ້າຮັບ​ສັ່ງ​ກັບ​ອາຮາດ​ອີກ, ມີຄວາມ​ວ່າ:"},{"vNo":11,"txt":"ເຈົ້າຈົ່ງ​ຂໍ​ເຄື່ອງໝາຍ​ອັນ​ສຳຄັນ​ຈາກ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ເຈົ້າ; ຈົ່ງ​ຂໍ​ທັງ​ໃນ​ຄວາມ​ເລິກ, ຫລື ໃນ​ຄວາມ​ສູງ​ເບື້ອງບົນ."},{"vNo":12,"txt":"ແຕ່​ອາ​ຮາດ​ທູນ​ວ່າ: ຂ້າ​ນ້ອຍ​ຈະ​ບໍ່​ຂໍ​ເຄື່ອງ​ໝາຍ​ສຳ​ຄັນ, ທັງ​ຂ້ານ້ອຍ​ຈະ​ບໍ່​ທົດ​ລອງ​ພຣະຜູ້​ເປັນ​ເຈົ້າ."},{"vNo":13,"txt":"ແລະ ເອຊາ​ຢາ​ຈຶ່ງ​ໄດ້​ເວົ້າວ່າ: ບັດ​ນີ້, ທ່ານ​ຈົ່ງ​ຟັງ, ໂອ້ ເຊື້ອສາຍ​ຂອງ​ດາ​ວິດ; ມັນ​ເປັນ​ເລື່ອງ​ເລັກ​ນ້ອຍ​ສຳລັບ​ພວກ​ເຈົ້າທີ່​ຈະລົບ​ກວນ​ມະນຸດ, ແຕ່​ພວກ​ເຈົ້າຈະ​ລົບ​ກວນ​ພຣະ​ເຈົ້າອີກ​ບໍ?"},{"vNo":14,"txt":"ດັ່ງນັ້ນ, ພຣະຜູ້​ເປັນ​ເຈົ້າ​ເອງ​ຈະ​ປະທານ​ເຄື່ອງໝາຍ​ແບບ​ໜຶ່ງ​ໃຫ້​ພວ​ກເຈົ້າ—ຈົ່ງ​ເບິ່ງ, ຜູ້ຍິງ​ບໍລິສຸດ​ຜູ້​ໜຶ່ງ ຈະຕັ້ງທ້ອງ, ແລະ ຈະ​ກຳເນີດ​ລູກ​ຊາຍ​ຜູ້​ໜຶ່ງ, ແລະ ຈະ​ເອີ້ນ​ຊື່​ຂອງ​ເດັກນັ້ນວ່າ ເອ​ມາ​ນູ​ເອນ."},{"vNo":15,"txt":"ເພິ່ນ​ຈະ​ກິນ​ເນີຍ ແລະ ນ້ຳ​ເຜິ້ງ​ເພື່ອ​ຈະ​ໄດ້​ຮູ້ຈັກ​ປະຕິ​ເສດ​ຄວາມ​ຊົ່ວ ແລະ ເລືອກ​ເອົາ​ຄວາມ​ດີ."},{"vNo":16,"txt":"ກ່ອນ​ເວລາ​ເພິ່ນຈະ​ຮູ້ຈັກ​ປະຕິ​ເສດ​ຄວາມ​ຊົ່ວ ແລະ ເລືອກ​ເອົາ​ຄວາມ​ດີ​ນັ້ນ, ແຜ່ນດິນ​ຂອງ​ກະສັດ​ທັງ​ສອງ​ອົງ​ທີ່​ພວກ​ເຈົ້າຢ້ານ​ກົວ​ຈະ​ເພພັງ​ຮ້າງ​ເປົ່າ."},{"vNo":17,"txt":"ພຣະຜູ້​ເປັນ​ເຈົ້າຈະ​ບັນດານ​ໃຫ້​ວັນ​ໂຫດຮ້າຍ​ມາ​ເຖິງ​ເຈົ້າ, ແລະ ເຖິງ​ຜູ້ຄົນຂອງເຈົ້າ ແລະ ລາຊາ​ວັງ​ຂອງ​ບິດາເຈົ້າ, ວັນນັ້ນຈະ​ໂຫດຮ້າຍ​ກວ່າ​ທຸກໆ​ວັນ​ທີ່​ເຄີຍ​ມີ​ມາຕັ້ງ​ແຕ່​ລາຊາ​ອານາຈັກ​ຂອງ​ເອ​ຟະ​ຣາ​ອີມ​ແຍກ​ອອກ​ຈາກ​ຢູດາ, ຄື​ວັນນັ້ນກະສັດ​ອັດ​ຊີ​ເຣຍ​ຈະ​ມາ​ທຳລາຍ."},{"vNo":18,"txt":"ແລະ ເຫດການ​ຈະ​ບັງ​ເກີດ​ຂຶ້ນໃນ​ມື້ນັ້ນຄື ພຣະຜູ້​ເປັນ​ເຈົ້າຈະ​ຜິວ​ເອົາ​ແມງ​ໄມ້​ທີ່ຢູ່​ທາງ​ໄກ​ສຸດ​ຂອງ​ເອຢິບ ແລະ ຈະ​ຜິວ​ເອົາ​ແມ່​ເຜິ້ງ​ທີ່ຢູ່​ໃນ​ແຜ່ນດິນ​ຂອງ​ອັດ​ຊີ​ເຣຍ."},{"vNo":19,"txt":"ແລະ ມັນ​ຈະ​ມາ, ແລະ ມັນ​ທັງ​ໝົດ​ຈະ​ມາ​ຢູ່​ໃນ​ຮ່ອມ​ພູ, ແລະ ຢູ່ໃນ​ຖ້ຳໃນ​ໂງ່ນ​ຫີນ, ແລະ ຢູ່ໃນ​ຟຸ່ມ​ໄມ້, ແລະ ຢູ່ເດີ່ນ​ຫຍ້າ​ທັງ​ໝົດ."},{"vNo":20,"txt":"ໃນ​ວັນ​ດຽວ​ກັນ​ນັ້ນ ພຣະຜູ້​ເປັນ​ເຈົ້າຈະ​ຈ້າງ​ເອົາ​ຊ່າງຕັດຜົມ​ຈາກ​ຟາກ​ແມ່ນ້ຳ​ເບື້ອງ​ນັ້ນ, ຄື​ກະສັດ​ອັດ​ຊີ​ເຣຍ, ເພິ່ນ​ຈະ​ແຖ​ໜວດ, ແຖ​ຜົມ; ແລະ ແຖ​ຂົນ​ໃນ​ຕົນ​ຕົວ​ຂອງ​ເຈົ້າຖິ້ມ."},{"vNo":21,"txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນ​ມື້ນັ້ນ, ຊາຍ​ຜູ້​ໜຶ່ງ​ຈະ​ລ້ຽງ​ງົວ​ໂຕ​ໜຶ່ງ​ກັບ​ແກະ​ສອງ​ໂຕ;"},{"vNo":22,"txt":"ແລະ ເຫດການ​ຈະ​ບັງ​ເກີດ​ຂຶ້ນ, ເພາະ​ຄວາມ​ອຸດົມສົມບູນ​ຂອງ​ນົມ ເຂົາ​ຈະ​ໄດ້​ກິນ​ເນີຍ; ເພາະ​ທຸກ​ຄົນ​ທີ່​ເຫລືອ​ຢູ່​ໃນ​ແຜ່ນດິນ​ຈະ​ກິນ​ເນີຍ ແລະ ນ້ຳ​ເຜິ້ງ."},{"vNo":23,"txt":"ແລະ ເຫດ​ການ​ຈະ​ບັງ​ເກີດ​ຂຶ້ນ​ໃນ​ມື້​ນັ້ນ, ທຸກ​ແຫ່ງ, ບ່ອນ​ທີ່​ມີ​ຕົ້ນ​ອະ​ງຸ່ນ​ພັນ​ກົກ, ຊຶ່ງມີ​ລາ​ຄາ​ໜຶ່ງ​ພັນ​ຫລຽນ ຈະ​ເຕັມ​ໄປ​ດ້ວຍ​ເຄືອ ແລະ ກົກ​ໜາມ."},{"vNo":24,"txt":"ຄົນ​ຈະ​ມາ​ທີ່​ນັ້ນດ້ວຍ​ລູກ​ທະນູ ແລະ ຄັນທະນູ, ເພາະ​ທົ່ວ​ແຜ່ນດິນ​ຈະ​ເຕັມ​ໄປ​ດ້ວຍ​ເຄືອ ແລະ ກົກໜາມ."},{"vNo":25,"txt":"ແລະ ເນີນ​ພູ​ທຸກ​ໜ່ວຍ​ຈະ​ຖືກ​ຂຸດ​ດ້ວຍ​ຈົກ, ຄວາມ​ຢ້ານ​ກົວ​ເຄືອ ແລະ ກົກ​ໜາມຈະ​ບໍ່​ເກີດ​ຈາກ​ທີ່​ນັ້ນ; ແຕ່ມັນ​ຈະ​ເປັນ​ບ່ອນ​ທີ່​ສົ່ງ​ຝູງ​ງົວ​ເຖິກອອກ​ໄປ, ແລະ ເປັນ​ບ່ອນ​ຢຽບ​ຍ່ຳ​ຂອງ​ຝູງ​ສັດ​ທີ່​ມີຄ່າ​ນ້ອຍ."}]}