{"heading":"ຍາດວົງ​ຂອງ​ເຢຊີ (ພຣະ​ຄຣິດ) ຈະ​ຕັດສິນ​ດ້ວຍ​ຄວາມ​ຊອບ​ທຳ—ຄວາມ​ຮູ້​ຂອງ​ພຣະ​ເຈົ້າຈະ​ປົກ​ຄຸມ​ແຜ່ນດິນ​ໂລກ​ພາຍ​ໃນ​ພັນ​ປີ—ພຣະຜູ້​ເປັນ​ເຈົ້າຈະ​ຍົກ​ເຄື່ອງ​ສັນຍານ​ຂຶ້ນ ແລະ ເຕົ້າ​ໂຮມ​ອິດ​ສະ​ຣາ​ເອນ—ປຽບທຽບ​ກັບ​ເອ​ຊາ​ຢາ 11. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":20,"nextAbbr":"2-ne","nextNo":22,"chapterTitle":"2 ນີ​ໄຟ ໒໑","verses":[{"vNo":"1 ","txt":"ແລະ ຈະ​ມີ​ກິ່ງ​ໄມ້​ອອກ​ມາ​ຈາກ​ຍາດ​ວົງ​ຂອງ​ເຢຊີ, ແລະ ຮຸ່ນ​ໄມ້​ຈະ​ເກີດ​ອອກ​ມາ​ຈາກ​ຮາກ​ຂອງ​ເພິ່ນ."},{"vNo":"2 ","txt":"ແລະ ພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າຈະ​ສະຖິດ​ຢູ່​ເທິງ​ເພິ່ນ, ວິນ​ຍານ​ແຫ່ງ​ປັນຍາ ແລະ ຄວາມ​ເຂົ້າ​ໃຈ, ວິນ​ຍານ​ແຫ່ງ​ການ​ແນະນຳ ແລະ ພະລັງ, ວິນ​ຍານ​ແຫ່ງ​ຄວາມ​ຮູ້ ແລະ ແຫ່ງ​ຄວາມ​ຢຳ​ເກງ​ພຣະຜູ້​ເປັນ​ເຈົ້າ;"},{"vNo":"3 ","txt":"ແລະ ຈະ​ເຮັດ​ໃຫ້​ເພິ່ນ​ມີ​ຄວາມ​ເຂົ້າ​ໃຈ​ຢ່າງ​ວ່ອງ​ໄວ​ໃນ​ຄວາມ​ຢ້ານ​ກົວ​ພຣະຜູ້​ເປັນ​ເຈົ້າ; ແລະ ເພິ່ນ​ຈະ​ບໍ່​ຕຳ​ນິຕາມ​ທີ່​ເຫັນ ຫລື ໄດ້​ຍິນ."},{"vNo":"4 ","txt":"ແຕ່​ເພິ່ນ​ຈະ​ຕັດສິນ​ຄົນ​ທຸກ​ຍາກ​ດ້ວຍ​ຄວາມ​ຊອບ​ທຳ, ແລະ​ຕຳ​ນິດ້ວຍ​ຄວາມ​ທ່ຽງ​ທຳ ເພື່ອ​ຄົນ​ໃຈ​ອ່ອນ​ໂຍນຂອງ​ແຜ່ນ​ດິນ​ໂລກ; ແລະ ປ້ອງ​ກັນ​ສິດທິ​ຂອງ​ຜູ້​ທີ່​ຕ່ຳຕ້ອຍ, ແຜ່ນດິນ​ໂລກ​ຈະ​ຖືກ​ຕີ​ດ້ວຍ​ຄຳ​ສັ່ງ​ຂອງ​ເພິ່ນ, ແລະ ຄົນ​ຊົ່ວ​ກໍ​ຈະ​ຕາຍ​ດ້ວຍ​ຄຳ​ຕັດສິນ​ຂອງ​ເພິ່ນ."},{"vNo":"5 ","txt":"ແລະ ພຣະ​ອົງ​ຈະ​ປົກຄອງ​ພົນລະ​ເມືອງ​ດ້ວຍຄວາມ​ຊອບ​ທຳ ແລະ ຄວາມ​ຊື່ສັດ."},{"vNo":"6 ","txt":"ໝາ​ປ່າ​ຈະ​ຢູ່​ກັບ​ລູກ​ແກະ, ເສືອ​ດາວຈະ​ນອນ​ຢູ່​ກັບ​ແກະ, ແລະ ລູກ​ງົວ​ກັບ​ລູກ​ສິງ​ຈະ​ຫາ​ກິນ​ຢູ່​ນຳ​ກັນ, ແລະ ເດັກ​ນ້ອຍ​ຈະ​ເປັນ​ຜູ້​ລ້ຽງ​ມັນ."},{"vNo":"7 ","txt":"ແລະ ງົວ​ແມ່​ກັບ​ໝີ​ຈະ​ກິນ​ນຳ​ກັນ; ລູກ​ຂອງ​ພວກ​ມັນ​ກໍ​ຈະ​ນອນ​ຢູ່​ນຳ​ກັນ; ແລະ ສິງ​ຈະ​ກິນ​ເຟືອງ​ເຂົ້າຄື​ກັນ​ກັບ​ງົວ​ເຖິກ."},{"vNo":"8 ","txt":"ແລະ ເດັກນ້ອຍ​ກິນ​ນົມ​ຈະ​ຫລິ້ນ​ໃນ​ຮູ​ຂອງ​ງູ​ພິດ, ແລະ ເດັກນ້ອຍ​ທີ່​ເຊົາ​ນົມ ຈະ​ວາງ​ມື​ຂອງ​ເຂົາ​ໃນ​ກົງ​ງູ​ຮ້າຍ."},{"vNo":"9 ","txt":"ມັນ​ຈະ​ບໍ່​ມີ​ອັນຕະລາຍ ຫລື ສິ່ງ​ຮ້າຍ​ໃດໆ​ຢູ່​ເທິງ​ພູ​ສັກສິດ​ຂອງ​ເຮົາ ເພາະ​ແຜ່ນດິນ​ໂລກ​ຈະ​ເຕັມ​ໄປ​ດ້ວຍ​ຄົນ​ທີ່​ຮູ້ຈັກ​ພຣະ​ຜູ້​ເປັນເຈົ້າ​ເໝືອນ​ດັ່ງ​ທະ​ເລ​ທີ່​ເຕັມ​ໄປ​ດ້ວຍ​ນ້ຳ."},{"vNo":"10 ","txt":"ແລະ ໃນ​ມື້ນັ້ນກະສັດ​ອົງ​ໃໝ່​ຈາກ​ຍາດ​ວົງ​ຂອງ​ເຢຊີ​ຈະ​ເປັນ​ສັນຍາ​ລັກ​ຂອງ​ຊົນ​ຊາດ​ທັງຫລາຍ; ຄົນ​ຕ່າງ​ຊາດ​ຈະ​ສະ​ແຫວງ​ຫາ; ແລະ ການ​ພັກຜ່ອນ​ຂອງ​ພຣະ​ອົງ​ຈະ​ມີ​ລັດສະໝີ​ພາບ."},{"vNo":"11 ","txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນ​ມື້ນັ້ນຄື ພຣະ​ເຈົ້າຈະ​ວາງ​ພຣະຫັດ​ລົງ​ອີກ​ເປັນ​ເທື່ອທີ​ສອງ ເພື່ອ​ນຳ​ເອົາ​ຜູ້​ຄົນ​ຂອງ​ພຣະ​ອົງ​ທີ່​ຍັງ​ເຫລືອ​ຢູ່​ກັບ​ມາ​ຈາກ​ອັດ​ຊີ​ເຣຍ, ແລະ ຈາກ​ເອຢິບ, ແລະ ຈາກ​ປັດ​ໂຣ, ແລະ ຈາກ​ກູ​ເຊ, ແລະ ຈາກ​ເອລາມ, ແລະ ຈາກ​ຊີ​ນາ, ແລະ ຈາກ​ຮາ​ມັດ, ແລະ ຈາກ​ເກາະ​ຕ່າງໆ​ໃນ​ທະ​ເລ."},{"vNo":"12 ","txt":"ແລະ ພຣະ​ອົງ​ຈະຕັ້ງຫລັກ​ສັນຍານ​ຂຶ້ນ​ໃຫ້​ແກ່​ປະຊາ​ຊາດ ແລະ ຈະ​ຊຸມນຸມ​ອິດ​ສະ​ຣາ​ເອນ​ທີ່​ຖືກ​ຂັບ​ໄລ່​ອອກ​ໄປ ແລະ ເຕົ້າ​ໂຮມ​ຄົນ​ຂອງ​ຢູດາ​ທີ່​ກະ​ຈັດ​ກະຈາຍ​ໄປ​ເພື່ອ​ເຂົ້າມາ​ຈາກ​ສີ່​ທິດ​ຂອງ​ແຜ່ນດິນ​ໂລກ."},{"vNo":"13 ","txt":"ແລະ ຄວາມ​ອິດສາ​ຂອງ​ເອ​ຟະ​ຣາ​ອີມ​ຈະ​ໝົດ​ໄປ, ແລະ ຄູ່​ຕໍ່ສູ້​ຂອງ​ຢູດາ​ຈະ​ຖືກ​ຕັດ​ອອກ; ເອ​ຟະ​ຣາ​ອີມ​ຈະ​ບໍ່​ອິດສາ​ຢູດາ, ແລະ ຢູດາ​ຈະ​ບໍ່​ລົບ​ກວນ​ເອ​ຟະ​ຣາ​ອີມ."},{"vNo":"14 ","txt":"ແຕ່​ພວກ​ເຂົາ​ຈະ​ບິນ​ລົງ​ທີ່​ບ່າ​ຂອງ​ຟີ​ລິດ​ສະ​ຕິນ​ທາງ​ຕາ​ເວັນ​ຕົກ; ພວກ​ເຂົາຈະ​ຮ່ວມ​ກັນ​ປຸ້ນ​ທາງ​ຕາ​ເວັນ​ອອກ; ພວກ​ເຂົາ​ຈະ​ຍຶດ​ເອົາ​ເອ​ໂດມ ແລະ​ໂມ​ອາບ; ແລະ ລູກ​ຫລານ​ຂອງ​ອຳ​ໂມນ​ຈະ​ເຊື່ອ​ຟັງ​ພວກ​ເຂົາ."},{"vNo":"15 ","txt":"ແລະ ພຣະຜູ້​ເປັນ​ເຈົ້າຈະ​ທຳລາຍ​ລີ້ນ​ຂອງ​ທະ​ເລ​ເອຢິບ​ໃຫ້​ໝົດ​ສິ້ນ; ແລະ ດ້ວຍ​ລົມ​ອັນ​ມີ​ລິດ​ເດດ​ຂອງ​ພຣະ​ອົງ, ພຣະ​ອົງ​ຈະ​ຍົກ​ພຣະຫັດ​ເທິງ​ແມ່ນ້ຳ ແລະ ຈະ​ຕີ​ມັນ​ໃຫ້​ເປັນ​ຮ່ອງນ້ຳ​ເຈັດ​ສາຍ ແລະ ໃຫ້​ຄົນ​ຂ້າມ​ໄປ​ໄດ້​ໂດຍ​ຕີນ​ບໍ່​ປຽກ."},{"vNo":"16 ","txt":"ແລະ ຈະ​ມີ​ທາງ​ຫລວງ​ຈາກ​ອັດ​ຊີ​ເຣຍ​ສຳລັບ​ຜູ້​ຄົນ​ຂອງ​ພຣະ​ອົງ​ທີ່​ຍັງ​ເຫລືອ​ຢູ່​ດັ່ງ​ທີ່​ມີ​ຢູ່​ສຳລັບ​ອິດ​ສະ​ຣາ​ເອນ​ໃນ​ວັນ​ທີ່​ພວກ​ເຂົາ​ຂຶ້ນມາ​ຈາກ​ແຜ່ນດິນ​ເອຢິບ."}]}