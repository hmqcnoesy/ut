{"heading":"ຄົນ​ຕ່າງ​ຊາດ​ທີ່​ປ່ຽນ​ໃຈ​ເຫລື້ອມ​ໃສ​ຈະ​ຖືກ​ນັບ​ເຂົ້າຢູ່​ກັບ​ຜູ້​ຄົນ​ແຫ່ງ​ພັນທະ​ສັນຍາ—ຊາວ​ເລ​ມັນ​ກັບ​ຊາວ​ຢິວ ເປັນ​ຈຳນວນ​ຫລວງຫລາຍ​ຈະ​ເຊື່ອ​ຖື​ພຣະ​ຄຳ ແລະ ຈະ​ກັບກາຍ​ເປັນ​ຜູ້​ຄົນ​ທີ່​ໜ້າ​ຊົມ—ອິດ​ສະ​ຣາ​ເອນ​ຈະ​ຖືກ​ນຳ​ກັບ​ຄືນ ແລະ ຄົນ​ຊົ່ວ​ຈະ​ຖືກ​ທຳລາຍ. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":29,"nextNo":31,"chapterTitle":"2 ນີ​ໄຟ 30","prevTitle":"2 ນີ​ໄຟ 29","nextTitle":"2 ນີ​ໄຟ 31","verses":[{"vNo":1,"txt":"ແລະ ບັດ​ນີ້​ຈົ່ງ​ເບິ່ງ, ພີ່ນ້ອງ​ທີ່​ຮັກແພງ​ຂອງ​ຂ້າພະເຈົ້າ, ຂ້າພະເຈົ້າ​ຈະ​ເວົ້າ​ກັບ​ພວກ​ທ່ານ; ເພາະວ່າ ຂ້າພະເຈົ້ານີ​ໄຟຈະ​ບໍ່​ຍອມ​ໃຫ້​ພວກ​ທ່ານ​ຄິດ​ວ່າ ພວກ​ທ່ານ​ຊອບ​ທຳ​ຫລາຍ​ກວ່າ​ຄົນ​ຕ່າງ​ຊາດ. ເພາະ​ຈົ່ງ​ເບິ່ງ, ຖ້າ​ຫາກພວກ​ທ່ານ​ບໍ່ຮັກສາ​ພຣະ​ບັນຍັດ​ຂອງ​ພຣະ​ເຈົ້າ ພວກ​ທ່ານ​ກໍ​ຈະ​ຕາຍ​ຄື​ກັນ​ໝົດ; ຍ້ອນ​ວ່າ​ຂໍ້​ຄວາມ​ທີ່​ເວົ້າ​ໄວ້ ພວກ​ທ່ານ​ກໍ​ຈຳ​ຕ້ອງ​ຄິດ​ວ່າ​ຄົນ​ຕ່າງ​ຊາດ​ຖືກ​ທຳລາຍ​ໃຫ້​ສິ້ນ​ໄປ."},{"vNo":2,"txt":"ເພາະ​ຈົ່ງ​ເບິ່ງ, ຂ້າພະເຈົ້າ​ເວົ້າ​ກັບ​ພວກ​ທ່ານ​ວ່າ ຄົນ​ຕ່າງ​ຊາດ​ຜູ້​ໃດ​ທີ່​ຈະ​ກັບ​ໃຈ​ຍ່ອມ​ເປັນ​ຜູ້​ຄົນ​ແຫ່ງ​ພັນທະ​ສັນຍາ​ຂອງ​ພຣະຜູ້ເປັນເຈົ້າ; ແລະ ຊາວ​ຢິວ​ຜູ້​ໃດ​ທີ່​ຈະ​ບໍ່​ກັບ​ໃຈ​ຈະ​ຖືກ​ປະ​ຖິ້ມ ເພາະ​ວ່າພຣະ​ຜູ້​​ເປັນ​ເຈົ້າ​ບໍ່​ມີ​ພັນ​ທະ​ສັນ​ຍາ​ກັບ​ຜູ້​ໃດ​ນອກ​ຈາກ​ກັບ​ຄົນ​ທີ່​ກັບ​ໃຈ ແລະ ເຊື່ອ​ຖື​ໃນ​ພຣະ​ບຸດ​ຂອງ​ພຣະ​ອົງ ຜູ້​ເປັນ​ພຣະ​ຜູ້ບໍ​ລິ​ສຸດ​ຂອງ​ອິດ​ສະ​ຣາ​ເອນ."},{"vNo":3,"txt":"ແລະ ບັດ​ນີ້, ຂ້າ​ພະ​ເຈົ້າ​ຈະ​ທຳ​ນາຍ​ເພີ່ມ​ເຕີມ​ອີກ​ກ່ຽວ​ກັບ​ຊາວ​ຢິວ​ກັບ​ຄົນ​ຕ່າງ​ຊາດ. ເພາະ​ຫລັງ​ຈາກ​ໜັງສື​ທີ່​ຂ້າພະເຈົ້າ​ເວົ້າ​ເຖິງ​ຈະ​ປະກົດ​ອອກ​ມາ, ແລະ ຖືກ​ບັນທຶກ​ໄວ້​ໃຫ້​ຄົນ​ຕ່າງ​ຊາດ, ແລະ ຖືກ​ຜະ​ນຶກ​ໄວ້​ໃຫ້​ພຣະຜູ້ເປັນເຈົ້າ​ອີກ, ແລະ ກໍ​ຈະ​ມີ​ຄົນ​ຈຳນວນ​ຫລວງຫລາຍ​ທີ່​ຈະ​ເຊື່ອ​ຖື​ຂໍ້ຄວາມ​ທີ່​ຂຽນ​ໄວ້; ແລະ ພວກ​ເຂົາ​ຈະ​ນຳ​ເອົາ​ມັນ​ອອກ​ໄປ​ຫາ​ພວກ​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ພວກ​ເຮົາ."},{"vNo":4,"txt":"ແລະ ເວລາ​ນັ້ນ​ຜູ້​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ພວກ​ເຮົາ​ຈະ​ໄດ້​ຮູ້ຈັກ​ກ່ຽວ​ກັບ​ພວກ​ເຮົາ​ວ່າ ພວກ​ເຮົາ​ມາ​ຈາກ​ເຢຣູ​ຊາເລັມ​ແບບ​ໃດ, ແລະ​ວ່າ​ພວກ​ເຂົາ​ເປັນ​ຜູ້​ສືບ​ຕະກຸນ​ຂອງ​ຊາວ​ຢິວ."},{"vNo":5,"txt":"ແລະ ພຣະ​ກິດ​ຕິ​ຄຸນ​ຂອງ​ພຣະ​ເຢ​ຊູ​ຄຣິດ​ຈະ​ຖືກ​ປະ​ກາດ​ໃນ​ບັນ​ດາ​ພວກ​ເຂົາ; ສະນັ້ນ, ພວກ​ເຂົາ​ຈະ​ຖືກ​ນຳ​ກັບ​ມາ​ຫາ​ຄວາມ​ຮູ້​ເລື່ອງ​ບັນພະບຸລຸດ​ຂອງ​ພວກ​ເຂົາ ແລະ ຄວາມ​ຮູ້​ເລື່ອງ​ພຣະ​ເຢ​ຊູ​ຄຣິດ​ອີກ, ຊຶ່ງ​ມີ​ຢູ່​ໃນ​ບັນດາ​ບັນພະ​ບຸລຸດ​ຂອງ​ພວກ​ເຂົາ."},{"vNo":6,"txt":"ແລະ ເມື່ອນັ້ນ ພວກ​ເຂົາ​ຈະປິ​ຕິ​ຍິນ​ດີ​ເພາະ​ພວກ​ເຂົາ​ຈະ​ຮູ້ຈັກ​ວ່າ ມັນ​ເປັນ​ພອນ​ໃຫ້​ພວກ​ເຂົາ​ຈາກ​ພຣະຫັດຂອງ​ພຣະ​ເຈົ້າ; ແລະ ສະ​ເກັດ​ແຫ່ງ​ຄວາມ​ມືດ​ຂອງ​ພວກ​ເຂົາ​ຈະ​ເລີ່ມ​ຕົກ​ຈາກ​ຕາ​ຂອງ​ພວກ​ເຂົາ; ແລະ ບໍ່​ເທົ່າໃດ​ລຸ້ນ​ຄົນ​ຈະ​ຜ່ານ​ໄປ​ໃນ​ບັນດາ​ພວກ​ເຂົາ, ຈົນ​ວ່າ​ພວກ​ເຂົາ​ຈະ​ເປັນ​ຄົນ​ຂາວ ແລະ ໜ້າຊົມ."},{"vNo":7,"txt":"ແລະ ເຫດການ​ຈະ​ບັງເກີດ​ຂຶ້ນ​ຄື ຊາວ​ຢິວ​ຊຶ່ງ​ກະຈັດກະຈາຍ​ໄປ​ຈະ​ເລີ່ມ​ເຊື່ອ​ໃນ​ພຣະ​ຄຣິດ​ອີກ; ແລະ ພວກ​ເຂົາ​ຈະ​ເລີ່ມ​ທ້ອນໂຮມ​ກັນ​ເຂົ້າ​ມາ​ໃນ​ຜືນ​ແຜ່ນດິນ; ແລະ ຫລາຍ​ຕໍ່​ຫລາຍ​ຄົນ​ຈະ​ເຊື່ອ​ໃນ​ພຣະ​ຄຣິດ ແລະ ຈະ​ກັບ​ເປັນ​ຜູ້​ຄົນ​ທີ່​ໜ້າ​ຊົມຄືກັນ."},{"vNo":8,"txt":"ແລະ ເຫດການ​ຈະ​ບັງເກີດ​ຂຶ້ນ​ຄື ອົງ​ພຣະຜູ້ເປັນເຈົ້າ ຈະ​ເລີ່ມ​ທຳ​ງານ​ຂອງ​ພຣະ​ອົງ​ໃນ​ບັນດາ​ປະຊາ​ຊາດ, ຕະ​ກຸນ, ພາສາ, ແລະ ຜູ້​ຄົນ​ທັງ​ປວງ, ເພື່ອ​ຈະ​ນຳ​ການ​ຟື້ນ​ຟູ​ມາ​ຫາ​ຜູ້​ຄົນ​ຂອງ​ພຣະ​ອົງ​ໃນ​ແຜ່ນດິນ​ໂລກ."},{"vNo":9,"txt":"ແລະ ອົງ​ພຣະຜູ້ເປັນເຈົ້າ​ຈະ​ພິ​ພາກ​ສາ​ຄົນ​ຍາກຈົນ​ດ້ວຍ​ຄວາມ​ຊອບ​ທຳ, ແລະ ຕຳ​ນິ​ດ້ວຍ​ຄວາມ​ທ່ຽງ​ທຳ ເພື່ອ​ຄົນ​ໃຈ​ອ່ອນໂຍນ​ຂອງ​ແຜ່ນດິນ​ໂລກ. ແລະ ແຜ່ນດິນ​ໂລກ​ຈະ​ຖືກ​ລົງໂທດ​ຕາມ​ຄຳ​ສັ່ງ​ຂອງ​ພຣະ​ອົງ; ແລະ ຄົນ​ຊົ່ວ​ກໍ​ຈະ​ຕາຍ​ດ້ວຍ​ຄຳ​ພິພາກສາ​ຂອງ​ພຣະ​ອົງ."},{"vNo":10,"txt":"ເພາະວ່າ​ເວລາ​ມາ​ເຖິງ​ຢ່າງ​ວ່ອງໄວ ຊຶ່ງ​ອົງ​ພຣະຜູ້ເປັນເຈົ້າ​ຈະ​ເຮັດ​ໃຫ້​ເກີດ​ຄວາມ​ແບ່ງ​ແຍກ​ຢ່າງ​ໃຫຍ່​ຫລວງ​ໃນ​ບັນດາ​ຜູ້​ຄົນ, ແລະ ພຣະ​ອົງ​ຈະ​ທຳລາຍ​ຄົນ​ຊົ່ວ; ແລະ ພຣະ​ອົງ​ຈະ​ໄວ້​ຊີວິດ​ຜູ້​ຄົນ​ຂອງ​ພຣະ​ອົງ, ແທ້​ຈິງ​ແລ້ວ, ຖ້າ​ຫາກ​ຈະ​ເປັນ​ໄປ​ວ່າ​ພຣະ​ອົງ​ຈະ​ຕ້ອງ​ທຳ​ລາຍ​ຄົນ​ຊົ່ວ​ດ້ວຍ​ໄຟ."},{"vNo":11,"txt":"ແລະ ຄວາມ​ຊອບ​ທຳ​ຈະ​ເປັນ​ຜ້າ​ຄັດ​ອຸ​ທອນ​ຂອງ​ພຣະ​ອົງ, ແລະ ຄວາມ​ຊື່ສັດ​ຈະ​ເປັນ​ຜ້າບ່ຽງ​ຂອງ​ພຣະ​ອົງ."},{"vNo":12,"txt":"ແລະ ຈາກ​ນັ້ນ​ໝາ​ປ່າ​ຈະ​ຢູ່​ກັບ​ລູກ​ແກະ; ເສືອ​ດາວ​ຈະ​ນອນ​ກັບ​ລູກ​ແກະ, ແລະ ລູກ​ງົວ, ແລະ ສິງ​ໜຸ່ມ, ແລະ ສັດລ້ຽງ​ຈະ​ລວມ​ກັນ​ຢູ່; ແລະ ເດັກນ້ອຍ​ຜູ້​ໜຶ່ງ​ຈະ​ນຳພາ​ພວກ​ເຂົາ."},{"vNo":13,"txt":"ແລະ ງົວ​ແມ່​ກັບ​ໝີ​ຈະ​ມີ​ອາ​ຫານ​ການ​ກິນ; ລູກ​ຂອງ​ມັນ​ຈະ​ນອນ​ຢູ່​ນຳ​ກັນ; ແລະ ສິງ​ຈະ​ກິນ​ເຟືອງ​ເຂົ້າ ຄື​ກັນ​ກັບ​ງົວ​ເຖິກ."},{"vNo":14,"txt":"ແລະ ເດັກນ້ອຍ​ດູດ​ນົມ​ຈະ​ຫລິ້ນ​ຢູ່​ໃນ​ຮູ​ງູ​ພິດ, ແລະ ເດັກ​ນ້ອຍ​ທີ່​ເຊົາ​ນົມ​ແລ້ວ​ຈະ​ວາງ​ມື​ຂອງ​ມັນໃນ​ກົງ​ງູ​ຮ້າຍ."},{"vNo":15,"txt":"ມັນ​ຈະ​ບໍ່​ທຳຮ້າຍ ຫລື ທຳລາຍ​ໄປ​ທົ່ວ​ພູ​ເຂົາ​ອັນ​ສັກສິດ​ຂອງ​ເຮົາ; ເພາະວ່າ​ແຜ່ນດິນ​ໂລກ​ຈະ​ເຕັມ​ໄປ​ດ້ວຍ​ຄວາມ​ຮູ້​ກ່ຽວ​ກັບ​ເລື່ອງ​ຂອງ​ພຣະ​ເຈົ້າ​ຄື​ກັນ​ກັບ​ນ້ຳ​ປົກ​ຄຸມ​ທະເລ."},{"vNo":16,"txt":"ສະນັ້ນ, ເລື່ອງ​ຂອງ​ປະ​ຊາ​ຊາດ​ທັງ​ໝົດ​ຈະ​ເປັນ​ທີ່​ຮູ້ຈັກ​ກັນ; ແທ້​ຈິງ​ແລ້ວ, ທຸກ​ຢ່າງ​ຈະ​ເປັນ​ທີ່​ຮູ້ຈັກ​ແກ່​ລູກ​ຫລານ​ມະນຸດ."},{"vNo":17,"txt":"ບໍ່​ມີ​ຫຍັງ​ທີ່​ຈະ​ເປັນຄວາມ​ລັບ​ເພາະ​ມັນ​ຈະ​ຖືກ​ເປີດເຜີຍ; ຈະ​ບໍ່​ມີ​ງານ​ແຫ່ງ​ຄວາມ​ມືດ​ເພາະ​ມັນ​ຈະ​ຖືກ​ປະກົດ​ໃຫ້​ເຫັນ​ໃນ​ຄວາມ​ສະຫວ່າງ; ແລະ ບໍ່​ມີ​ສິ່ງ​ໃດ​ຈະຖືກ​ຜະ​ນຶກ​ໄວ້​ໃນ​ແຜ່ນ​ດິນ​ໂລກ​ເພາະມັນ​ຈະ​ຖືກ​ປ່ອຍ​ອອກ​ມາ."},{"vNo":18,"txt":"ສະນັ້ນ, ທຸກ​ຢ່າງ​ທີ່​ຖືກ​ເປີດ​ເຜີຍ​ແກ່​ລູກ​ຫລານ​ມະນຸດ​ຈະ​ຖືກ​ເປີດ​ເຜີຍ​ໃນ​ນັ້ນ; ແລະ ຊາ​ຕານ​ຈະ​ບໍ່​ມີ​ອຳ​ນາດ​ເໜືອ​ໃຈ​ຂອງ​ລູກ​ຫລານ​ມະ​ນຸດ​ອີກ​ເປັນ​ເວລາ​ດົນ​ນານ. ແລະ ບັດ​ນີ້, ພີ່ນ້ອງ​ທີ່​ຮັກແພງ​ຂອງ​ຂ້າພະເຈົ້າ, ຂ້າພະເຈົ້າ​ຂໍ​ຈົບ​ຂໍ້ຄວາມ​ຂອງ​ຂ້າພະເຈົ້າ​ໄວ້​ເທົ່າ​ນີ້."}]}