{"heading":"ເອຊາ​ຢາ​ເວົ້າ​ໃນ​ພຣະ​ນາມ​ຂອງ​ພຣະ​ເມ​ຊີ​ອາ—ພຣະ​ເມ​ຊີ​ອາ​ຈະ​ມີ​ລີ້ນ​ຂອງ​ນັກ​ປາດ—ພຣະ​ອົງ​ຈະ​ຫັນ​ຫລັງ​ໃຫ້​ຜູ້​ຂ້ຽນ​ຕີ—ພຣະ​ອົງ​ຈະ​ບໍ່​ຍອມ​ຈຳນົນ—ປຽບທຽບ​ກັບ​ເອ​ຊາ​ຢາ 50. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":6,"nextAbbr":"2-ne","nextNo":8,"chapterTitle":"2 ນີ​ໄຟ ໗","verses":[{"vNo":"1 ","txt":"ແທ້​ຈິງ​ແລ້ວ, ເພາະ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ເຮົາ​ໄດ້​ແຍກ​ເຈົ້າອອກ​ໄປ ຫລື​ວ່າ​ເຮົາ​ໄດ້​ປະ​ຖິ້ມ​ເຈົ້າຕະຫລອດ​ໄປ​ບໍ? ເພາະ​ພຣະຜູ້​ເປັນ​ເຈົ້າກ່າວ​ດັ່ງ​ນີ້: ໜັງສື​ຢ່າ​ຮ້າງ​ຂອງ​ແມ່​ເຈົ້າຢູ່​ໃສ? ເຮົາ​ໄດ້​ແຍກ​ເຈົ້າ​ໃຫ້​ອອກ​ໄປ​ກັບ​ໃຜ? ຫລື​ວ່າ​ເຮົາ​ໄດ້​ຂາຍ​ເຈົ້າ​ໃຫ້​ເຈົ້າໜີ້​ຄົນ​ໃດ​ຂອງ​ເຮົາ? ແທ້​ຈິງ​ແລ້ວ, ເຮົາ​ໄດ້​ຂາຍ​ເຈົ້າ​ໃຫ້​ຜູ້​ໃດ? ຈົ່ງ​ເບິ່ງ, ເພາະ​ຄວາມ​ຊົ່ວ​ຮ້າຍ​ຂອງ​ເຈົ້າ, ເຈົ້າຈຶ່ງ​ຂາຍ​ຕົວ​ຂອງ​ເຈົ້າ​ເອງ, ແລະ ເພາະ​ການ​ລ່ວງ​ລະ​ເມີດ​ຂອງ​ເຈົ້າ ແມ່​ຂອງ​ເຈົ້າຈຶ່ງ​ຖືກ​ໄລ່​ອອກ​ໄປ."},{"vNo":"2 ","txt":"ສະນັ້ນ, ເວລາ​ເຮົາ​ມາ​ບໍ່​ມີ​ຜູ້​ໃດ​ຢູ່; ເວລາ​ເຮົາ​ເອີ້ນ, ແທ້ຈິງ​ແລ້ວ, ບໍ່​ມີ​ຜູ້​ໃດ​ຂານ​ຕອບ. ໂອ້ ເຊື້ອ​ສາຍ​ອິດ​ສະ​ຣາ​ເອນ​ເອີຍ ມື​ຂອງ​ເຮົາ​ສັ້ນ​ໄປ​ຈົນ​ວ່າ​ບໍ່​ສາມາດ​ຈະ​ໄຖ່​ບໍ? ຫລື​ວ່າ​ເຮົາ​ບໍ່​ມີ​ອຳນາດ​ທີ່​ຈະ​ປົດ​ປ່ອຍ​ພວກ​ເຈົ້າ​ບໍ? ຈົ່ງ​ເບິ່ງ, ໂດຍ​ການ​ຕິຕຽນ​ຂອງ​ເຮົາ, ເຮົາ​ຈຶ່ງ​ເຮັດ​ໃຫ້​ນ້ຳ​ທະ​ເລ​ແຫ້ງ​ລົງ, ແລະ ເຮົາ​ເຮັດ​ໃຫ້​ແມ່ນ້ຳ​ເປັນ​ຖິ່ນ​ແຫ້ງ​ແລ້ງ​ກັນດານ ແລະ ປາ​ຂອງ​ພວກ​ເຂົາ​ສົ່ງ​ກິ່ນ​ເໝັນ​ເພາະ​ວ່າ​ນ້ຳ​ແຫ້ງ ແລະ ມັນ​ໄດ້​ຕາຍ​ເພາະ​ຄວາມ​ຂາດ​ນ້ຳ."},{"vNo":"3 ","txt":"ເຮົາ​ຫົ່ມ​ສະຫວັນ​ໄວ້​ດ້ວຍ​ຄວາມ​ມືດ ແລະ ເອົາ​ຜ້າ​ກະສອບ​ມາ​ຄຸມ."},{"vNo":"4 ","txt":"ອົງ​ພຣະຜູ້​ເປັນ​ເຈົ້າ​ໄດ້​ປະທານ​ລີ້ນ​ຂອງ​ນັກ​ປາດ​ໃຫ້​ເຮົາ, ເພື່ອ​ເຮົາຈະ​ຮູ້​ຈັກ​ວ່າ​ຈະ​ເວົ້າ​ແນວ​ໃດ​ໃຫ້​ເໝາະ​ສົມ​ກັບ​ພວກ​ທ່ານ, ໂອ້ ເຊື້ອ​ສາຍ​ອິດ​ສະ​ຣາ​ເອນ​ເອີຍ. ເວລາ​ພວກ​ທ່ານ​ອິດ​ເມື່ອຍ ພຣະ​ອົງ​ໄດ້​ປຸກ​ພວກ​ທ່ານ​ລຸກ​ທຸກໆ​ເຊົ້າ. ພຣະ​ອົງ​ເຮັດ​ໃຫ້​ຫູ​ຂອງ​ເຮົາໄວ​ເພື່ອ​ຈະ​ໄດ້​ຍິນ​ດີ​ຄື​ນັກ​ປາດ."},{"vNo":"5 ","txt":"ອົງ​ພຣະຜູ້​ເປັນ​ເຈົ້າ​ໄດ້​ເປີດຫູ​ຂອງ​ເຮົາ, ແລະ ເຮົາບໍ່​ໄດ້​ຂັດ​ຂືນ, ທັງ​ບໍ່​ໄດ້​ຫັນ​ໜ້າ​ໜີ."},{"vNo":"6 ","txt":"ເຮົາຫັນ​ຫລັງ​ໃຫ້​ຜູ້​ຂ້ຽນ​ຕີ ແລະ ຫັນ​ແກ້ມ​ຂອງ​ເຮົາໃຫ້​ຜູ້​ທີ່​ດຶງ​ຜົມ. ແລະ ເຮົາບໍ່​ໄດ້​ເຊື່ອງ​ໜ້າ​ຈາກ​ຄວາມ​ອັບອາຍ ແລະ ການ​ຖົ່ມ​ນ້ຳ​ລາຍ​ໃສ່."},{"vNo":"7 ","txt":"ເພາະ​ອົງ​ພຣະຜູ້​ເປັນ​ເຈົ້າຈະ​ຊ່ອຍ​ເຮົາ, ສະນັ້​ນ​ເຮົາຈະ​ບໍ່​ຍອມ​ຈຳນົນ. ດັ່ງນັ້ນ ເຮົາ​ໄດ້​ເຮັດ​ໜ້າ​ຂອງ​ເຮົາຄື​ຫີນ​ເຫລັກ​ໄຟ, ແລະ ເຮົາຮູ້​ວ່າ​ເຮົາຈະ​ບໍ່​ອາຍ."},{"vNo":"8 ","txt":"ແລະ ພຣະຜູ້​ເປັນ​ເຈົ້າຢູ່​ໃກ້, ແລະ ພຣະ​ອົງ​ຮັບຮອງ​ເຮົາ. ແມ່ນ​ໃຜ​ຈະ​ຕໍ່ສູ້​ກັບ​ເຮົາ? ກໍໃຫ້​ພວກ​ເຮົາ​ຢືນ​ຢູ່​ດ້ວຍ​ກັນ. ແມ່ນ​ໃຜ​ຈະ​ເປັນ​ຜູ້​ປໍ​ລະ​ປັກ​ຂອງ​ເຮົາ? ກໍໃຫ້​ເຂົາ​ເຂົ້າມາ​ໃກ້​ເຮົາ ແລະ ເຮົາຈະ​ຂ້ຽນ​ຕີ​ເຂົາ​ດ້ວຍ​ພະລັງ​ປາກ​ຂອງ​ເຮົາ."},{"vNo":"9 ","txt":"ແລະ ອົງ​ພຣະຜູ້​ເປັນ​ເຈົ້າຈະ​ຊ່ອຍ​ເຮົາ. ແລະ ຜູ້​ໃດ​ທີ່​ຈະ​ກ່າວ​ໂທດ​ເຮົານັ້ນ, ຈົ່ງ​ເບິ່ງ​ເຂົາ​ຈະ​ເກົ່າ​ຄື​ກັນ​ກັບ​ເສື້ອ​ຜ້າ, ແລະ ຕົວ​ແມງ​ຈະກັດ​ກິນ​ມັນ​ຈົນໝົດ."},{"vNo":"10 ","txt":"ມີ​ຜູ້​ໃດ​ໃນ​ບັນດາ​ພວກ​ເຈົ້າທີ່ຢ້ານ​ກົວ​ພຣະຜູ້​ເປັນ​ເຈົ້າ, ແລະ ເຊື່ອ​ຟັງສຽງ​ຂອງ​ຜູ້​ຮັບ​ໃຊ້​ຂອງ​ພຣະ​ອົງ, ທີ່ດຳ​ເນີນໃນ​ຄວາມ​ມືດ ແລະ ບໍ່​ມີ​ຄວາມ​ສະຫວ່າງ?"},{"vNo":"11 ","txt":"ຈົ່ງ​ເບິ່ງ ເຈົ້າທັງຫລາຍ​ຜູ້​ກໍ່​ໄຟ, ທີ່​ອ້ອມ​ຮອບ​ຕົວ​ເຈົ້າດ້ວຍ​ແສງ​ໄຟ, ໄດ້ເດີນ​ຢູ່​ໃນ​ຄວາມ​ສະຫວ່າງ​ຂອງ​ໄຟ ຊຶ່ງ​ເຈົ້າ​ໄດ້​ກໍ່. ເຈົ້າ​ຈະ​ໄດ້​ຮັບ​ຢ່າງ​ນີ້​ຈາກ​ມື​ຂອງ​ເຮົາ​ຄື—​ເຈົ້າ​ຈະ​ຕ້ອງ​ນອນ​ລົງ​ໃນ​ຄວາມທໍລະ​ມານ."}]}