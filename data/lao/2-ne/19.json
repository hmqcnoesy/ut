{"heading":"ເອ​ຊາ​ຢາ​ເວົ້າ​ໃນ​ພຣະ​ນາມ​ຂອງ​ພຣະ​ເມ​ຊີ​ອາ—ຜູ້​ຄົນ​ໃນ​ຄວາມ​ມືດ​ຈະ​ເຫັນ​ແສງ​ສະ​ຫວ່າງ​ອັນ​ຍິ່ງ​ໃຫຍ່—ເດັກນ້ອຍ​ຜູ້​ໜຶ່ງ​ໄດ້​ເກີດ​ມາ​ໃຫ້​ແກ່​ພວກ​ເຮົາ​ແລ້ວ—ເພິ່ນ​ຈະ​ເປັນ​ເຈົ້າ​ຊາຍ​ແຫ່ງ​ສັນ​ຕິ​ສຸກ ແລະ ຈະ​ປົກຄອງ​ລາ​ຊາ​ບັນລັງ​ຂອງ​ດາ​ວິດ—ປຽບທຽບ​ກັບ​ເອ​ຊາ​ຢາ 9. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":18,"nextNo":20,"chapterTitle":"2 ນີ​ໄຟ 19","prevTitle":"2 ນີ​ໄຟ 18","nextTitle":"2 ນີ​ໄຟ 20","verses":[{"vNo":1,"txt":"ເຖິງ​ຢ່າງໃດ​ກໍ​ຕາມ, ຄວາມ​ໝົ່ນ​ໝອງ​ຈະ​ຍັງ​ບໍ່​ເທົ່າ​ກັບ​ທີ່​ເຄີຍ​ເປັນ​ມາ​ໃນ​ຄວາມ​ເດືອດຮ້ອນ​ຂອງ​ມັນ, ເມື່ອ​ຄັ້ງ​ທຳ​ອິດ ພຣະ​ອົງ​ໄດ້​ເຮັດ​ໃຫ້​ແຜ່ນດິນ​ເສ​ບູ​ໂລນ ແລະ ແຜ່ນດິນ​ເນັບ​ທະ​ລີ​ທຸກ​ທໍ​ລະ​ມານ​ພໍ​ສົມຄວນ, ແລະ ຕໍ່​ມາ​ໄດ້​ເຮັດ​ໃຫ້​ທຸກ​ໜັກ​ຫລາຍ​ຂຶ້ນ​ໂດຍ​ທາງ​ທະ​ເລ​ແດງ​ເລີຍ​ຈາກ​ແມ່ນ້ຳ​ຢໍ​ແດນ ໃນ​ຄາ​ລີ​ເລ​ຂອງ​ປະ​ຊາ​ຊາດ."},{"vNo":2,"txt":"ຜູ້​ທີ່​ດຳເນີນ​ໄປ​ໃນ​ຄວາມ​ມືດ​ໄດ້​ເຫັນ​ແສງ​ສະຫວ່າງ​ຢ່າງ​ໃຫຍ່​ຫລວງ​ມາ​ແລ້ວ; ຄວາມ​ສະຫວ່າງ​ຍ່ອມ​ສ່ອງ​ເຖິງ​ຜູ້​ທີ່ຢູ່​ໃນ​ແຜ່ນດິນ​ຂອງ​ເງົາ​ແຫ່ງ​ຄວາມ​ຕາຍ."},{"vNo":3,"txt":"ພຣະ​ອົງ​ໄດ້​ເຮັດ​ໃຫ້​ປະຊາ​ຊາດ​ເພີ່ມ​ທະວີ​ຂຶ້ນ ແລະ ເຮັດ​ໃຫ້​ຄວາມສຸກ​ເພີ່ມ​ຂຶ້ນ—ພວກ​ເຂົາ​ປິ​ຕິ​ຍິນ​ດີ​ໃນ​ສິ່ງ​ທີ່​ພຣະ​ອົງ​ເຮັດ​ເໝືອນ​ດັ່ງ​ຄົນ​ປິ​ຕິ​ຍິນ​ດີ​ເມື່ອ​ຍາມ​ເກັບ​ກ່ຽວ ຫລື ເໝືອນ​ດັ່ງ​ຄາວ​ທີ່​ພວກ​ເຂົາ​ແບ່ງ​ປັນ​ຂອງ​ທີ່​ຍຶດ​ມາ​ໄດ້."},{"vNo":4,"txt":"ເພາະ​ພຣະ​ອົງ​ໄດ້​ຫັກ​ແອກ​ທີ່​ເຮັດ​ໃຫ້​ພວກ​ເຂົາ​ໜັກ​ໜ່ວງ, ແລະ ໄມ້​ຄານ​ທີ່​ພາດ​ບ່າ​ຂອງ​ພວກ​ເຂົາ​ຫັກ​ແລ້ວ."},{"vNo":5,"txt":"ເພາະ​ທຸກ​ສະໜາມ​ຮົບ​ຂອງ​ນັກ​ຮົບ​ຍ່ອມ​ມີ​ສຽງ​ອຶກ​ກະ​ທຶກ​ຢ່າງ​ສັບສົນ, ແລະ ອາພອນ​ໂຊກ​ໄປ​ດ້ວຍ​ເລືອດ; ແຕ່​ນີ້​ຈະ​ເປັນ​ໄປ​ດ້ວຍ​ການ​ເຜົາ​ໄໝ້."},{"vNo":6,"txt":"ເພາະວ່າ​ເດັກນ້ອຍ​ຜູ້​ໜຶ່ງ​ຈະ​ເກີດ​ມາ​ເພື່ອ​ພວກ​ເຮົາ, ຈະ​ປະທານ​ບຸດ​ຊາຍ​ຜູ້​ໜຶ່ງ​ໃຫ້​ແກ່​ພວກ​ເຮົາ, ແລະ ພຣະ​ອົງ​ຈະ​ເປັນ​ຜູ້​ປົກຄອງ​ພວກ​ເຮົາ, ພຣະ​ນາມ​ຂອງ​ພຣະ​ອົງ​ຈະ​ຖືກ​ເອີ້ນ​ວ່າ ຜູ້​ປະ​ເສີດ, ຜູ້​ປຶກສາ, ພຣະ​ເຈົ້າ​ຜູ້​ຊົງ​ລິດ​ທາ​ນຸ​ພາບ, ພຣະ​ບິດາ​ຜູ້​ເປັນນິດ, ເຈົ້າ​ຊາຍ​ແຫ່ງ​ສັນ​ຕິ​ສຸກ."},{"vNo":7,"txt":"ອຳນາດ​ຂອງ​ພຣະ​ອົງ​ຈະ​ເພີ່ມ​ພູນ​ຂຶ້ນ​ເລື້ອຍໆ, ລາຊາ​ອານາຈັກ​ຂອງ​ພຣະ​ອົງ​ຈະ​ມີ​ຄວາມ​ສະຫງົບ​ສຸກ​ຕະ​ຫລອດ​ໄປ. ພຣະ​ອົງ​ຈະ​ປົກຄອງ​ສືບຕໍ່​ກະສັດ​ດາ​ວິດ, ແລະ ຈະ​ຕັ້ງ​ຂຶ້ນ​ດ້ວຍ​ຄວາມ​ສະ​ຫລາດ​ສ່ອງ​ໃສ ແລະ ຍຸດ​ຕິ​ທຳ, ເລີ່ມ​ແຕ່​ບັດ​ນີ້​ຈົນ​ເຖິງ​ຕະ​ຫລອດ​ການ, ຄວາມ​ມີ​ພຣະ​ໄທ​ອັນ​ຈົດ​ຈໍ່​ຂອງ​ຈອມ​ໂຍທາ​ຈະ​ທຳ​ການ​ນີ້."},{"vNo":8,"txt":"ພຣະຜູ້ເປັນເຈົ້າ​ສົ່ງ​ພຣະ​ຄຳ​ຂອງ​ພຣະ​ອົງ​ເຖິງ​ຢາ​ໂຄບ ແລະ ມັນ​ສ່ອງ​ແສງ​ມາ​ເຖິງ​ອິດ​ສະ​ຣາ​ເອນ."},{"vNo":9,"txt":"ແລະ ຜູ້​ຄົນ​ທັງ​ປວງ​ຈະ​ຮູ້​ຈັກ ເຖິງ​ແມ່ນ​ເອ​ຟະ​ຣາ​ອີມ ແລະ ຜູ້​ທີ່​ອາໄສ​ຂອງ​ຊາ​ມາ​ເຣຍ​ທີ່​ກ່າວ​ດ້ວຍ​ຄວາມ​ຈອງຫອງ ແລະ ດ້ວຍ​ຄວາມ​ເຍີ້​ຍິ່ງ​ຂອງ​ໃຈ​ວ່າ:"},{"vNo":10,"txt":"ຕຶກ​ທີ່​ສ້າງ​ຂຶ້ນ​ດ້ວຍ​ດິນຈີ່​ໄດ້​ເພພັງ​ລົງ​ແລ້ວ, ແຕ່​ພວກ​ເຮົາ​ຈະ​ສ້າງ​ຂຶ້ນ​ໃໝ່​ດ້ວຍ​ຫີນ; ກົກ​ເດື່ອ​ຖືກ​ໂຄ່ນ​ລົງ​ແລ້ວ, ແຕ່​ພວກ​ເຮົາ​ຈະ​ປູກ​ຕົ້ນ​ສີດາ​ແທນ."},{"vNo":11,"txt":"ດັ່ງນັ້ນ, ພຣະຜູ້ເປັນເຈົ້າ​ຈະ​ເຮັດ​ໃຫ້​ປໍ​ລະ​ປັກ​ຂອງ​ເຣ​ສິນ​ຕໍ່ສູ້​ກັບ​ເພິ່ນ, ແລະ ຮວບ​ຮວມ​ສັດຕູ​ຂອງ​ເພິ່ນ​ເຂົ້າ​ກັນ;"},{"vNo":12,"txt":"ຊາວ​ຊີ​ເຣຍ​ຢູ່​ທາງ​ໜ້າ ແລະ ຊາວ​ຟີ​ລິດ​ສະ​ຕິນ​ຢູ່​ທາງ​ຫລັງ; ແລະ ດ້ວຍ​ປາກ​ທີ່​ອ້າ​ໄວ້ ພວກ​ເຂົາ​ຈະ​ກືນ​ກິນ​ອິດ​ສະ​ຣາ​ເອນ. ເພາະ​ທັງ​ໝົດ​ນີ້ ພຣະ​ພິໂລດ​ຂອງ​ພຣະ​ອົງ​ຍັງ​ບໍ່​ທັນ​ເຊົາ​ເທື່ອ, ແຕ່​ພຣະ​ຫັດ​ຂອງ​ພຣະ​ອົງ​ຍັງ​ຍື່ນ​ອອກ​ມາ."},{"vNo":13,"txt":"ເພາະ​ຜູ້​ຄົນ​ບໍ່​ໄດ້​ຫັນ​ໄປ​ຫາ​ພຣະ​ອົງ ຜູ້​ລົງ​ທັນ​ພວກ​ເຂົາ, ທັງ​ພວກ​ເຂົາ​ບໍ່​ສະ​ແຫວງ​ຫາ​ຈອມ​ໂຍທາ."},{"vNo":14,"txt":"ສະນັ້ນ ພຣະຜູ້ເປັນເຈົ້າ​ຈະ​ຕັດ​ຫົວ ແລະ ຫາງ​ກິ່ງ​ກ້ານ ແລະ ຕົ້ນ​ອອກ​ຈາກ​ອິດ​ສະ​ຣາ​ເອນ​ໃນ​ມື້​ດຽວ."},{"vNo":15,"txt":"ຜູ້​ອະ​ວຸ​ໂສ​ຈະ​ເປັນ​ຫົວ ແລະ ສາດສະ​ດາ​ທີ່​ສິດສອນຄວາມຕົວະ​ຈະ​ເປັນ​ຫາງ."},{"vNo":16,"txt":"ເພາະ​ຜູ້​ນຳ​ຂອງ​ຜູ້ຄົນພວກ​ນີ້​ເປັນ​ເຫດ​ໃຫ້​ເຂົາ​ທຳ​ຜິດ; ແລະ ຄົນ​ທີ່​ຖືກ​ພວກ​ເຂົາ​ນຳໄປ​ຍ່ອມ​ຖືກ​ທຳລາຍ."},{"vNo":17,"txt":"ສະນັ້ນ ພຣະຜູ້ເປັນເຈົ້າ​ຈຶ່ງ​ຈະ​ບໍ່​ມີ​ຄວາມສຸກ​ໃນ​ຊາຍ​ໜຸ່ມ​ຂອງ​ເຂົາ, ແລະ ທັງ​ບໍ່​ມີ​ເມດ​ຕາ​ສົງສານ​ຕໍ່​ລູກ​ກຳ​ພ້າ​ພໍ່ ແລະ ແມ່​ໝ້າຍ​ຄົນ​ໃດ​ເລີຍ; ເພາະ​ວ່າ​ທຸກໆ​ຄົນ​ໃນ​ພວກ​ເຂົາ​ເປັນ​ຄົນ​ໜ້າ​ຊື່​ໃຈ​ຄົດ, ແລະ ເປັນ​ຄົນ​ເຮັດ​ຊົ່ວ ແລະ ທຸກໆ​ປາກ​ເວົ້າ​ແຕ່​ແນວ​ໂງ່. ເພາະ​ທັງ​ໝົດ​ນີ້​ພຣະ​ພິ​ໂລດ​ຂອງ​ພຣະ​ອົງ​ຍັງ​ບໍ່​ທັນ​ເຊົາ​ເທື່ອ, ແຕ່​ພຣະ​ຫັດ​ຂອງ​ພຣະ​ອົງ​ຍັງ​ຍື່ນ​ອອກ​ມາ."},{"vNo":18,"txt":"ເພາະ​ຄວາມ​ຊົ່ວ​ຮ້າຍ​ເຜົາ​ໄໝ້​ດັ່ງ​ໄຟ ມັນ​ຈະ​ກືນ​ກິນ​ເຄືອ ແລະ ກົກ​ໜາມ, ແລະ ຈະ​ເກີດ​ໄຟ​ຕາມ​ກໍ​ໄມ້​ໃນ​ປ່າ, ແລະ ມັນ​ຈະ​ລຸກລາມ​ຂຶ້ນ​ຄື​ກັນ​ກັບ​ການ​ຜຸ່ງ​ຂຶ້ນ​ຂອງ​ຄວັນ."},{"vNo":19,"txt":"ດ້ວຍ​ພຣະ​ພິ​ໂລດ​ຂອງ​ຈອມ​ໂຍທາ, ແຜ່ນດິນ​ຈຶ່ງ​ມືດ ແລະ ຜູ້​ຄົນ​ຈະ​ເປັນ​ຄື​ນ້ຳມັນ​ເຊື້ອ​ໄຟ; ບໍ່​ມີ​ຜູ້​ໃດ​ຈະ​ໄວ້​ຊີວິດ​ອ້າຍ​ນ້ອງ​ຂອງ​ຕົນ​ເລີຍ."},{"vNo":20,"txt":"ແລະ ເຂົາຈະ​ຍາດ​ຊີງ​ເອົາ​ແຂນ​ເບື້ອງ​ຂວາ ແລະ ຍັງ​ຫິວ​ໂຫຍ​ຢູ່; ແລະ ເຂົາ​ຈະ​ກິນ​ແຂນ​ເບື້ອງ​ຊ້າຍ​ແຕ່​ເຂົາ​ຍັງ​ບໍ່​ພໍໃຈ; ເຂົາ​ຈະ​ກິນ​ເນື້ອ​ໜັງ​ທີ່​ແຂນ​ຂອງ​ຕົນ​ເອງ​ນຳ​ອີກ—"},{"vNo":21,"txt":"ມາ​ນາ​ເຊ, ເອ​ຟະ​ຣາ​ອີມ; ແລະ ເອ​ຟະ​ຣາ​ອີມ, ມາ​ນາ​ເຊ; ທັງ​ສອງ​ຈະ​ຮ່ວມ​ກັນ​ຕໍ່ສູ້​ຢູ​ດາ. ເພາະ​ທັງ​ໝົດ​ນີ້ ພຣະ​ພິໂລດ​ຂອງ​ພຣະ​ອົງ​ຍັງ​ບໍ່​ທັນ​ເຊົາ​ເທື່ອ, ແຕ່​ພຣະຫັດ​ຂອງ​ພຣະ​ອົງ​ຍັງ​ຍື່ນ​ອອກ​ມາ."}]}