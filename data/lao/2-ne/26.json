{"heading":"ພຣະ​ຄຣິດ​ຈະ​ປະຕິບັດ​ສາ​ດສະໜາ​ກິດ​ແກ່​ຊາວ​ນີ​ໄຟ—ນີ​ໄຟ​ເຫັນ​ລ່ວງ​ໜ້າ​ເຖິງ​ຄວາມ​ພິນາດ​ຂອງ​ຜູ້​ຄົນ​ຂອງ​ເພິ່ນ—ພວກ​ເຂົາ​ຈະ​ເວົ້າອອກ​ຈາກ​ພື້ນ​ດິນ—ຄົນ​ຕ່າງ​ຊາດ​ຈະ​ສ້າງ​ສາດສະໜາ​ຈັກ​ທີ່​ບໍ່​ຖືກຕ້ອງ ແລະ ການ​ມົ້ວ​ສຸມ​ລັບ​ຂຶ້ນ—ພຣະຜູ້​ເປັນ​ເຈົ້າຫ້າມ​ຜູ້​ຄົນ​ບໍ່​ໃຫ້​ປະຕິບັດ​ໂດຍ​ອຳນາດ​ຈອມ​ປອມ. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":25,"nextNo":27,"chapterTitle":"2 ນີ​ໄຟ 26","prevTitle":"2 ນີ​ໄຟ 25","nextTitle":"2 ນີ​ໄຟ 27","verses":[{"vNo":1,"txt":"ແລະ ຫລັງ​ຈາກ​ພຣະ​ຄຣິດ​ໄດ້​ລຸກຂຶ້ນຈາກ​ຄວາມ​ຕາຍ​ແລ້ວ ພຣະ​ອົງ​ຈະ​ສະ​ແດງ​ຕົວ​ຂອງ​ພຣະ​ອົງ​ເອງ​ແກ່​ພວກ​ທ່ານ, ລູກ​ຫລານ​ຂອງ​ຂ້າພະ​ເຈົ້າ ແລະ ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ; ແລະ ພຣະ​ຄຳ​ຊຶ່ງພຣະ​ອົງ​ຈະ​ຮັບ​ສັ່ງ​ກັບ​ພວກ​ທ່ານ​ຈະ​ເປັນ​ກົດ​ທີ່​ພວກ​ທ່ານ​ຈະ​ຕ້ອງ​ປະຕິບັດ."},{"vNo":2,"txt":"ເພາະ​ຈົ່ງ​ເບິ່ງ, ຂ້າພະ​ເຈົ້າຂໍ​ເວົ້າກັບ​ພວກ​ທ່ານ​ວ່າ ຂ້າພະ​ເຈົ້າ​ເຫັນ​ວ່າ​ຄົນ​ຫລາຍ​ລຸ້ນຄົນ​ຈະ​ຜ່ານ​ໄປ ແລະ ຈະ​ມີ​ສົງຄາມ​ໃຫຍ່ ແລະ ການ​ຂັດ​ແຍ້ງ​ໃນ​ບັນດາ​ຜູ້​ຄົນ​ຂອງ​ຂ້າພະ​ເຈົ້າ."},{"vNo":3,"txt":"ແລະ ຫລັງ​ຈາກ​ພຣະ​ເມ​ຊີ​ອາ​ຈະ​ສະ​ເດັດ​ມາ ຈະ​ມີ​ເຄື່ອງ​ໝາຍ​ໄວ້​ໃຫ້​ກັບ​ຜູ້​ຄົນ​ຂອງ​ຂ້າພະ​ເຈົ້າກ່ຽວ​ກັບ​ການ​ກຳເນີດ​ຂອງ​ພຣະ​ອົງ, ແລະ ກ່ຽວ​ກັບ​ການ​ສິ້ນ​ພຣະ​ຊົນ ແລະ ການ​ຟື້ນ​ຄືນ​ຊີວິດ​ຂອງ​ພຣະ​ອົງ​ອີກ, ແລະ ມື້​ນັ້ນ​ຈະ​ຍິ່ງ​ໃຫຍ່ ແລະ ເປັນ​ຕາ​ຢ້ານ​ສຳ​ລັບ​ຄົນ​ຊົ່ວ, ເພາະ​ພວກ​ເຂົາ​ຈະ​ຕາຍ ແລະ ພວກ​ເຂົາ​ຈະ​ຕາຍ​ເພາະ​ພວກ​ເຂົາ​ຂັບ​ໄລ່​ສາດສະດາ ແລະ ໄພ່​ພົນ​ຂອງ​ພຣະ​ເຈົ້າ​ອອກ ແລະ ແກວ່ງ​ກ້ອນ​ຫີນ​ໃສ່​ເຂົາ​ເຈົ້າ ແລະ ເຂັ່ນ​ຂ້າ​ເຂົາ​ເຈົ້າ; ສະນັ້ນ​ເລືອດ​ຂອງ​ໄພ່​ພົນ​ຂອງ​ພຣະ​ເຈົ້າ​ຈະ​ຮ້ອງ​ຂຶ້ນ​ຈາກ​ພື້ນ​ດິນ​ໄປ​ເຖິງ​ພຣະ​ເຈົ້າ​ເພື່ອ​ຟ້ອງ​ພວກ​ເຂົາ."},{"vNo":4,"txt":"ສະນັ້ນ, ຄົນ​ທັງ​ໝົດ​ທີ່​ອວດດີ ແລະ ກະທຳ​ຄວາມ​ຊົ່ວ​ຮ້າຍ, ວັນ​ເວລາ​ຈະ​ມາ​ເຖິງ ທີ່​ຈະ​ເຜົາ​ຜານ​ພວກ​ເຂົາ​ໝົດ, ຈອມ​ໂຍທາ​ໄດ້​ກ່າວ​ໄວ້, ເພາະ​ພວກ​ເຂົາ​ຈະ​ເປັນ​ຄື​ເຟືອງ​ເຂົ້າ."},{"vNo":5,"txt":"ແລະ ຄົນ​ທີ່​ຂ້າ​ສາດສະດາ ແລະ ໄພ່​ພົນ​ຂອງ​ພຣະ​ເຈົ້າ, ຄວາມ​ເລິກ​ຂອງ​ແຜ່ນດິນ​ໂລກ​ຈະ​ກືນ​ກິນ​ພວກ​ເຂົາ​ໃຫ້​ໝົດ, ຈອມ​ໂຍທາ​ໄດ້​ກ່າວ​ໄວ້; ແລະ ພູ​ເຂົາ​ຈະ​ທັບ​ພວກ​ເຂົາ, ລົມ​ບ້າໝູ​ຈະ​ພັດ​ພວກ​ເຂົາ​ໄປ, ແລະ ອາຄານ​ຈະ​ເພພັງ​ລົງ​ມາ​ທັບ​ພວກ​ເຂົາ, ແລະ ບົດ​ພວກ​ເຂົາ​ໃຫ້​ເປັນ​ຕ່ອນ ແລະ ໂມ້​ພວກ​ເຂົາ​ໃຫ້​ລະອຽດ."},{"vNo":6,"txt":"ແລະ ພວກ​ເຂົາ​ຈະ​ຖືກ​ຢ້ຽມຢາມ​ດ້ວຍ​ຟ້າຮ້ອງ, ດ້ວຍ​ຟ້າ​ແມບ, ແລະ ດ້ວຍ​ແຜ່ນ​ດິນ​ໄຫວ, ແລະ ດ້ວຍ​ຄວາມ​ພິນາດ​ທຸກ​ຢ່າງ, ເພາະ​ໄຟ​ແຫ່ງ​ພຣະ​ພິ​ໂລດ​ຂອງ​ພຣະຜູ້​ເປັນ​ເຈົ້າຈະ​ເກີດ​ກັບ​ພວກ​ເຂົາ, ແລະ ພວກ​ເຂົາ​ຈະ​ເປັນ​ຄື​ເຟືອງ​ເຂົ້າ, ແລະ ວັນ​ທີ່​ມາ​ເຖິງ​ຈະ​ກືນ​ກິນ​ພວກ​ເຂົາ, ຈອມ​ໂຍທາກ່າວ."},{"vNo":7,"txt":"ໂອ້ ຄວາມ​ເຈັບ​ປວດ ແລະ ຄວາມ​ປວດ​ລ້າວ​ຂອງ​ຈິດ​ວິນ​ຍານ​ຂອງ​ຂ້າພະ​ເຈົ້າ ເພາະ​ການ​ສູນ​ເສຍ​ຜູ້​ຖືກ​ຂ້າ​ຕາຍ ຊຶ່ງ​ເປັນ​ຄົນ​ຂອງ​ຂ້າພະ​ເຈົ້າ! ເພາະວ່າ​ຂ້າພະ​ເຈົ້ານີ​ໄຟ​ເຫັນ​ມັນ​ແລ້ວ, ແລະ ມັນ​ແທບ​ຈະ​ກິນ​ຂ້າພະ​ເຈົ້າຕໍ່ໜ້າ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ; ແຕ່​ຂ້າພະ​ເຈົ້າຕ້ອງ​ຮ້ອງ​ທູນ​ພຣະ​ເຈົ້າຂອງ​ຂ້າພະ​ເຈົ້າວ່າ: ເສັ້ນທາງ​ຂອງ​ພຣະ​ອົງ​ທ່ຽງ​ທຳ."},{"vNo":8,"txt":"ແຕ່​ຈົ່ງ​ເບິ່ງ, ຄົນ​ຊອບ​ທຳ​ທີ່​ເຊື່ອ​ຟັງ​ຄຳ​ເວົ້າຂອງ​ສາດສະດາ, ແລະ ບໍ່​ທຳລາຍ​ເພິ່ນ​ແຕ່​ມຸ້ງ​ຫາ​ພຣະ​ຄຣິດ ດ້ວຍ​ຄວາມ​ໝັ້ນຄົງ​ເພື່ອ​ເຄື່ອງໝາຍ​ທີ່​ປະທານ​ໄວ້​ທັງ​ທີ່​ມີ​ການ​ຂົ່ມ​ເຫັງ​ທຸກ​ຢ່າງ—ຈົ່ງ​ເບິ່ງ, ພວກ​ເຂົາ​ຄື​ຄົນ​ທີ່​ຈະ​ບໍ່​ຕາຍ."},{"vNo":9,"txt":"ແຕ່​ພຣະ​ບຸດ​ແຫ່ງ​ຄວາມ​ຊອບ​ທຳ​ຈະ​ປະກົດ​ແກ່​ພວກ​ເຂົາ; ແລະ ພຣະ​ອົງ​ຈະ​ປິ່ນປົວ​ພວກ​ເຂົາ​ໃຫ້​ຫາຍ​ດີ, ແລະ ພວກ​ເຂົາ​ຈະ​ມີ​ຄວາມ​ສັນຕິ​ສຸກ​ກັບ​ພຣະອົງ​ຈົນ​ວ່າ​ສາມລຸ້ນຄົນ​ຜ່ານ​ໄປ, ແລະ ຄົນ​ຢ່າງ​ຫລວງຫລາຍ​ຂອງ​ລຸ້ນທີສີ່​ຈະ​ຜ່ານ​ໄປ​ໃນ​ຄວາມ​ຊອບ​ທຳ."},{"vNo":10,"txt":"ແລະ ເມື່ອ​ສິ່ງ​ເຫລົ່າ​ນີ້​ຜ່ານ​ໄປ​ແລ້ວ ຄວາມ​ພິນາດ​ອັນ​ວ່ອງ​ໄວ​ຈະ​ມາ​ຫາ​ຜູ້​ຄົນ​ຂອງ​ຂ້າພະ​ເຈົ້າ; ເພາະ​ທັງ​ທີ່​ຈິດ​ວິນ​ຍານ​ຂອງ​ຂ້າພະ​ເຈົ້າ​ເຈັບ​ປວດ, ຂ້າພະ​ເຈົ້າກໍ​ຍັງ​ເຫັນ​ມັນ; ສະນັ້ນ, ຂ້າພະ​ເຈົ້າຈຶ່ງ​ຮູ້​ວ່າ ມັນ​ຈະ​ເກີດ​ຂຶ້ນ; ແລະ ພວກ​ເຂົາ​ຂາຍ​ຕົວ​ເອງ​ໄປ​ລ້າໆ​ເພື່ອ​ລາງວັນ​ຂອງ​ຄວາມ​ຈອງຫອງ​ຂອງ​ພວກ​ເຂົາ ແລະ ຄວາມ​ໂງ່​ຂອງ​ພວກ​ເຂົາ, ພວກ​ເຂົາ​ຈະ​ເກັບ​ກ່ຽວ​ຄວາມ​ພິນາດ; ເພາະ​ພວກ​ເຂົາ​ຍອມ​ຕົວ​ໃຫ້​ກັບມານ ແລະ ເລືອກ​ເອົາ​ວຽກ​ງານ​ແຫ່​ງ​ຄວາມ​ມືດ​ແທນ​ຄວາມ​ສະຫວ່າງ, ດັ່ງນັ້ນ ພວກ​ເຂົາ​ຈຶ່ງ​ຕ້ອງ​ລົງ​ໄປ​ສູ່ນະລົກ."},{"vNo":11,"txt":"ເພາະ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າຈະ​ບໍ່​ພະຍາຍາມ​ກັບ​ມະນຸດສະ​ເໝີ​ໄປ. ແລະ ເວລາ​ພຣະ​ວິນ​ຍານ​ເຊົາ​ພະຍາຍາມ​ກັບ​ມະນຸດ ເມື່ອນັ້ນຄວາມ​ພິນາດ​ອັນ​ວ່ອງ​ໄວ​ຍ່ອມ​ມາ​ເຖິງ, ແລະ ນີ້​ເຮັດ​ໃຫ້​ຈິດ​ວິນ​ຍານ​ຂອງ​ຂ້າພະ​ເຈົ້າ​ໂສກ​ເສົ້າ."},{"vNo":12,"txt":"ແລະ ຄື​ກັນ​ກັບ​ຂ້າພະ​ເຈົ້າ​ໄດ້​ເວົ້າ​ແລ້ວ​ກ່ຽວ​ກັບ​ການ​ເຮັດ​ໃຫ້​ຊາວ​ຢິວ​ຮັບ​ຮູ້ວ່າ ພຣະ​ເຢຊູ​ຄື​ພຣະ​ຄຣິດ​ອົງ​ແທ້​ຈິງ, ມັນ​ຈຶ່ງ​ຈຳ​ເປັນ​ທີ່ຄົນ​ຕ່າງ​ຊາດ​ຕ້ອງຮັບ​ຮູ້ຄື​ກັນ​ວ່າ ພຣະ​ເຢຊູ​ຄືພຣະ​ຄຣິດພຣະ​ເຈົ້າຜູ້​ສະຖິດ​ນິລັນດອນ;"},{"vNo":13,"txt":"ແລະ​ວ່າ​ພຣະ​ອົງ​ຈະ​ປະກົດ​ຕົວ​ແກ່​ຄົນ​ທັງ​ໝົດ​ທີ່​ເຊື່ອ​ໃນ​ພຣະ​ອົງ​ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ; ແທ້​ຈິງ​ແລ້ວ, ແກ່​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງໂດຍ​ກະທຳ​ສິ່ງ​ມະຫັດສະຈັນ, ເຄື່ອງໝາຍ, ແລະ ການ​ແປກ​ປະຫລາດ​ອັນ​ຍິ່ງ​ໃຫຍ່​ໃນ​ບັນດາ​ລູກ​ຫລານ​ມະນຸດ​ຕາມ​ສັດທາ​ຂອງ​ພວກ​ເຂົາ."},{"vNo":14,"txt":"ແຕ່​ຈົ່ງ​ເບິ່ງ, ຂ້າພະ​ເຈົ້າທຳນາຍ​ຕໍ່​ພວກ​ທ່ານ​ກ່ຽວ​ກັບ​ຍຸກ​ສຸດ​ທ້າຍ​ກ່ຽວ​ກັບ​ວັນ​ທີ່​ອົງ​ພຣະຜູ້ເປັນ​ເຈົ້າຈະ​ນຳ​ສິ່ງ​ເຫລົ່າ​ນີ້ອອກ​ມາ​ໃຫ້​ລູກ​ຫລານ​ມະນຸດ."},{"vNo":15,"txt":"ແລະ ຫລັງ​ຈາກ​ນີ້​ລູກ​ຫລານ​ຂອງ​ຂ້າພະ​ເຈົ້າ ແລະ ລູກ​ຫລານ​ຂອງ​ອ້າຍ​ນ້ອງ​ຂອງ​ຂ້າພະ​ເຈົ້າຈະ​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື, ແລະ ຈະ​ຖືກ​ຄົນ​ຕ່າງ​ຊາດ​ລົງ​ທັນ; ແທ້​ຈິງ​ແລ້ວ, ຫລັງ​ຈາກ​ອົງ​ພຣະຜູ້​ເປັນ​ເຈົ້າຈະຕັ້ງຄ້າຍ​ໂດຍ​ອ້ອມ​ຮອບ​ເພື່ອ​ຕໍ່ຕ້ານ​ພວກ​ເຂົາ ແລະ ຈະ​ອ້ອມ​ຮອບ​ພວກ​ເຂົາ​ດ້ວຍ​ພູ ແລະ ສ້າງ​ປ້ອມ​ຕໍ່ຕ້ານ​ພວກ​ເຂົາ, ແລະ ຫລັງ​ຈາກ​ພວກ​ເຂົາ​ຈະ​ຖືກ​ເອົາ​ລົງ​ໄປ​ຢູ່​ໃນ​ພື້ນ​ດິນ​ຈົນ​ວ່າ ພວກ​ເຂົາ​ຢູ່​ບໍ່​ໄດ້, ເຖິງ​ຢ່າງ​ໃດ​ກໍ​ຕາມ ຄຳ​ເວົ້າຂອງ​ຄົນ​ຊອບ​ທຳ​ຈະ​ຖືກ​ບັນທຶກ​ໄວ້ ແລະ ຄຳ​ອະທິຖານ​ຂອງ​ຜູ້​ມີ​ສັດທາຈະ​ຖືກ​ໄດ້​ຍິນ, ແລະ ຄົນ​ທັງຫລາຍ​ທີ່​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື ຈະ​ບໍ່​ຖືກ​ລືມ."},{"vNo":16,"txt":"ເພາະ​ຄົນ​ທີ່​ຈະ​ຖືກ​ທຳລາຍ​ຈະ​ເວົ້າກັບ​ພວກ​ເຂົາ​ຈາກ​ພື້ນ​ດິນ, ແລະ ຄຳ​ເວົ້າຂອງ​ຄົນ​ເຫລົ່ານັ້ນຈະ​ຄ່ອຍ​ດັງ​ຂຶ້ນມາ​ຈາກຂີ້​ຝຸ່ນ, ແລະ ສຽງ​ຂອງ​ພວກ​ເຂົາ​ຈະ​ເປັນ​ຄື​ກັບ​ຄົນ​ທີ່​ມີ​ວິນ​ຍານ​ອັນ​ຄຸ້ນ​ເຄີຍ; ເພາະ​ອົງ​ພຣະຜູ້​ເປັນ​ເຈົ້າຈະປະທານ​ອຳ​ນາດ​ໃຫ້​ເຂົາ​ເພື່ອ​ເຂົາ​ຈະ​ໄດ້ຊື່​ມ​ໃສ່​ຫູ​ກ່ຽວ​ກັບ​ພວກ​ເຂົາ, ເຖິງ​ແມ່ນ​ຈາກ​ພື້ນ​ດິນ; ແລະ ຄຳ​ເວົ້າຂອງ​ຄົນ​ເຫລົ່ານັ້ນຈະ​ຊື່​ມຈາກ​ຂີ້ຝຸ່ນ."},{"vNo":17,"txt":"ເພາະ​ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ພວກ​ເຂົາຈະ​ບັນທຶກ​ເລື່ອງ​ທີ່​ຈະ​ຖືກ​ເຮັດ​ຂຶ້ນ​ໃນ​ບັນດາ​ພວກ​ເຂົາ ແລະ ມັນ​ຈະ​ຖືກ​ບັນທຶກ ແລະ ຜະ​ນຶກ​ໄວ້​ໃນ​ໜັງສື​ເຫລັ້ມໜຶ່ງ, ແລະ ຄົນ​ທີ່​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື ຈະ​ບໍ່​ໄດ້​ມັນ, ເພາະ​ພວກ​ເຂົາ​ພະຍາຍາມ​ທຳລາຍ​ສິ່ງ​ຂອງ​ຂອງ​ພຣະ​ເຈົ້າ."},{"vNo":18,"txt":"ສະນັ້ນ, ຄື​ກັນ​ກັບ​ຄົນ​ທີ່​ຖືກ​ທຳລາຍ​ຍ່ອມ​ຖືກ​ທຳລາຍ​ຢ່າງ​ວ່ອງ​ໄວ ແລະ ຝູງ​ຊົນ​ທີ່​ເປັນຕາ​ໜ້າ​ຢ້ານ​ຂອງພວກ​ເຂົາ​ ຈະ​ເປັນ​ຄື​ກັນ​ກັບ​ຂີ້​ແກບ​ທີ່​ໝົດ​ໄປ—​ແທ້​ຈິງ​ແລ້ວ, ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ມັນ​ຈະ​ໄປ​ໃນ​ທັນ​ໃດ​ຢ່າງ​ວ່ອງ​ໄວ—"},{"vNo":19,"txt":"ແລະ ເຫດການ​ຈະ​ບັງ​ເກີດ​ຂຶ້ນຄື, ຄົນ​ທີ່​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື ຈະ​ຖືກ​ມື​ຂອງ​ຄົນ​ຕ່າງ​ຊາດ​ລົງ​ທັນ."},{"vNo":20,"txt":"ແລະ ຄົນ​ຕ່າງ​ຊາດ​ເປັ່ງສຽງ​ດ້ວຍ​ຄວາມ​ທະ​ນົງ​ຕົວ​ໃນ​ສາຍ​ຕາ​ຂອງ​ພວກ​ເຂົາ, ແລະ ເຕະ​ສະດຸດ ເພາະ​ຄວາມ​ຍິ່ງ​ໃຫຍ່​ຂອງ​ສິ່ງ​ທີ່​ເຮັດ​ໃຫ້​ພວກ​ເຂົາ​ເຕະ​ສະດຸດ, ຄື​ພວກ​ເຂົາ​ສ້າງ​ສາດສະໜາ​ຈັກ​ຂຶ້ນ​ຢ່າງ​ຫລວງ​ຫລາຍ; ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ຍັງ​ບໍ່​ຫົວຊາ​ຕໍ່​ອຳນາດ ແລະ ສິ່ງ​ມະຫັດ​ສະຈັນ​ຂອງ​ພຣະ​ເຈົ້າ, ແລະ ສິດສອນ​ເຖິງ​ປັນຍາ​ຂອງ​ຕົນ​ເອງ, ເພື່ອ​ພວກ​ເຂົາ​ຈະ​ຫາ​ຜົນ​ປະ​ໂຫຍດ ແລະ ໂມ້​ໜ້າ​ຂອງ​ຄົນ​ຍາກ​ຈົນ."},{"vNo":21,"txt":"ແລະ ມີ​ສາດສະໜາ​ຈັກ​ອັນ​ຫລວງ​ຫລາຍ​ຖືກ​ສ້າງ​ຂຶ້ນ ຊຶ່ງ​ເຮັດ​ໃຫ້​ເກີດ​ການ​ອິດ​ສາ​ບັງ​ບຽດ, ການ​ຜິດ​ຖຽງ​ກັນ ແລະ ເຈດ​ຕະນາ​ຮ້າຍ."},{"vNo":22,"txt":"ແລະ ມີ​ການ​ມົ້ວ​ສຸມ​ລັບ​ອີກ, ເຖິງ​ແມ່ນ​ຄື​ກັນ​ກັບ​ໃນ​ສະ​ໄໝ​ໂບຮານ​ຕາມ​ການ​ມົ້ວ​ສຸມ​ຂອງ​ມານ ເພາະມັນ​ເປັນ​ຜູ້​ສ້າງ​ສິ່ງ​ທັງ​ໝົດ​ນີ້; ແທ້​ຈິງ​ແລ້ວ, ເປັນ​ຜູ້​ສ້າງການ​ຄາດ​ຕະກຳ ແລະ ວຽກ​ງານ​ແຫ່ງ​ຄວາມ​ມືດ; ແທ້​ຈິງ​ແລ້ວ, ແລະ ມັນ​ຈະ​ລາກ​ຄໍ​ພວກ​ນັ້ນ​ໄປ​ດ້ວຍ​ເຊືອກ​ປ່ານ​ຈົນ​ວ່າ​ຜູກ​ພວກ​ນັ້ນ​ໄວ້ດ້ວຍ​ເຊືອກ​ອັນ​ໝັ້ນຂອງ​ມັນ​ຕະຫລອດ​ໄປ."},{"vNo":23,"txt":"ເພາະ​ຈົ່ງ​ເບິ່ງ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າພະ​ເຈົ້າຂໍ​ເວົ້າກັບ​ພວກ​ທ່ານ​ວ່າ ອົງ​ພຣະຜູ້​ເປັນ​ເຈົ້າຈະ​ບໍ່​ທຳ​ງານ​ໃນ​ຄວາມ​ມືດ."},{"vNo":24,"txt":"ພຣະ​ອົງ​ຍ່ອມ​ຈະ​ບໍ່​ກະທຳ​ສິ່ງ​ໃດ​ນອກ​ຈາກ​ມັນ​ຈະ​ເປັນ​ຜົນ​ປະ​ໂຫຍດ​ແກ່​ໂລກ; ເພາະ​ພຣະ​ອົງ​ຮັກ​ໂລກ​ຈົນ​ຍອມ​ສະລະ​ຊີວິດ​ຂອງ​ພຣະ​ອົງ ເພື່ອ​ຈະ​ໄດ້​ພາ​ມະນຸດ​ທັງ​ປວງ​ມາ​ຫາ​ພຣະ​ອົງ. ສະນັ້ນ, ພຣະ​ອົງ​ຈຶ່ງ​ບໍ່​ບັນຊາ​ຜູ້​ໃດ​ວ່າ ພວກ​ເຂົາ​ຈະ​ບໍ່​ໄດ້​ຮັບ​ສ່ວນ​ຄວາມ​ລອດ​ຈາກ​ພຣະ​ອົງ."},{"vNo":25,"txt":"ຈົ່ງ​ເບິ່ງ, ພຣະ​ອົງ​ໄດ້​ຮ້ອງ​ບອກ​ຜູ້​ໃດ​ບໍ່​ວ່າ: ຈົ່ງ​ໄປ​ຈາກ​ເຮົາ? ຈົ່ງ​ເບິ່ງ, ຂ້າພະ​ເຈົ້າ​ເວົ້າກັບ​ພວກ​ທ່ານ​ວ່າ ບໍ່​ເລີຍ; ແຕ່​ພຣະ​ອົງ​ກ່າວ​ວ່າ: ເຈົ້າທັງຫລາຍ​ທີ່​ສຸດ​ຂອງ​ແຜ່ນດິນ​ໂລກ​ຈົ່ງ​ມາ​ຫາ​ເຮົາ​ເຖີດ, ຈົ່ງ​ຊື້​ນົມ ແລະ ນ້ຳ​ເຜິ້ງ​ໂດຍ​ປາ​ດສະ​ຈາກ​ເງິນ ແລະ ປາ​ດສະ​ຈາກ​ລາຄາ."},{"vNo":26,"txt":"ຈົ່ງ​ເບິ່ງ, ພຣະ​ອົງ​ບັນຊາ​ໃຫ້​ຜູ້​ໃດ​ບໍ່​ວ່າ ພວກ​ເຂົາ​ຄວນ​ອອກ​ຈາກ​ທຳ​ມະ​ສາ​ລາ ຫລື ອອກ​ຈາກ​ສະຖານ​ທີ່​ນະມັດສະການ? ຈົ່ງ​ເບິ່ງ, ຂ້າພະ​ເຈົ້າ​ເວົ້າກັບ​ພວກ​ທ່ານ​ວ່າ, ບໍ່​ເລີຍ."},{"vNo":27,"txt":"ພຣະ​ອົງ​ໄດ້​ບັນຊາ​ໃຫ້​ຜູ້​ໃດ​ບໍ​ວ່າ ພວກ​ເຂົາ​ບໍ່​ຄວນ​ຮັບ​ສ່ວນ​ຄວາມ​ລອດ​ຈາກ​ພຣະ​ອົງ? ຈົ່ງ​ເບິ່ງ ຂ້າພະ​ເຈົ້າ​ເວົ້າກັບ​ພວກ​ທ່ານ​ວ່າ, ບໍ່​ເລີຍ; ແຕ່​ພຣະ​ອົງ​ປະທານ​ໃຫ້​ມະນຸດ​ທັງ​ປວງ​ລ້າໆ; ແລະ ພຣະ​ອົງ​ບັນ​ຊາ​ຜູ້​ຄົນ​ຂອງ​ພຣະ​ອົງ​ວ່າ ພວກ​ເຂົາ​ຄວນ​ຊັກ​ຊວນ​ມະນຸດ​ທັງ​ປວງ​ໃຫ້​ມາເຖິງ​ການ​ກັບ​ໃຈ."},{"vNo":28,"txt":"ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ບັນຊາ​ຜູ້​ໃດ​ບໍ​ວ່າ ພວກ​ເຂົາ​ບໍ່​ຄວນ​ຮັບ​ສ່ວນ​ພຣະ​ກະລຸນາ​ທິຄຸນ​ຂອງ​ພຣະ​ອົງ? ຈົ່ງ​ເບິ່ງ ຂ້າພະ​ເຈົ້າ​ເວົ້າກັບ​ພວກ​ທ່ານ​ວ່າ, ບໍ່​ເລີຍ; ແຕ່​ມະນຸດ​ທັງ​ປວງ​ມີ​ສິດ​ເທົ່າ​ທຽມ​ກັນ ແລະ ບໍ່​ມີ​ໃຜ​ຖືກ​ຫ້າມ."},{"vNo":29,"txt":"ພຣະ​ອົງ​ໄດ້​ບັນຊາ​ວ່າ ຈະ​ບໍ່​ມີ​ການ​ປະຕິບັດ​ໂດຍ​ອຳນາດ​ຈອມ​ປອມ, ເພາະ​ຈົ່ງ​ເບິ່ງ, ການ​ປະຕິບັດ​ໂດຍ​ອຳນາດ​ຈອມ​ປອມ​ຄື ມະນຸດ​ສັ່ງສອນ ແລະ ຕັ້ງຕົນ​ເອງ​ຂຶ້ນ​ເປັນຄວາມ​ສະຫວ່າງ​ໃຫ້​ໂລກ ເພື່ອ​ພວກ​ເຂົາ​ຈະ​ໄດ້​ຫາ​ຜົນ​ປະ​ໂຫຍດ ແລະ ສັນລະ​ເສີນ​ຂອງ​ທາງ​ໂລກ; ແຕ່​ພວກ​ເຂົາ​ບໍ່​ໄດ້​ພະຍາຍາມ​ເພື່ອ​ຄວາມ​ຜາ​ສຸກ​ຂອງ​ສີ​ໂອນ."},{"vNo":30,"txt":"ຈົ່ງ​ເບິ່ງ, ພຣະຜູ້​ເປັນ​ເຈົ້າຫ້າມສິ່ງ​ນີ້; ສະນັ້ນ, ອົງ​ພຣະຜູ້​ເປັນ​ເຈົ້າຈຶ່ງ​ປະທານ​ພຣະ​ບັນຍັດ​ໄວ້​ຂໍ້ໜຶ່ງ​ວ່າ ມະນຸດ​ທັງ​ປວງ​ຄວນ​ມີ​ຄວາມ​ໃຈ​ບຸນ ຊຶ່ງຄວາມ​ໃຈ​ບຸນ​ຄື​ຄວາມ​ຮັກ. ແລະ ຖ້າ​ຫາກ​ພວກ​ເຂົາ​ບໍ່​ມີ​ຄວາມ​ໃຈ​ບຸນ ພວກ​ເຂົາ​ກໍ​ບໍ່​ເປັນອັນ​ໃດ​ເລີຍ. ສະນັ້ນ, ຖ້າ​ຫາກ​ພວກ​ເຂົາ​ມີ​ຄວາມ​ໃຈ​ບຸນ ພວກ​ເຂົາ​ຈະ​ບໍ່​ຍອມ​ໃຫ້​ຄົນ​ງານ​ໃນ​ສີ​ໂອນ​ຕາຍ."},{"vNo":31,"txt":"ແຕ່​ຄົນ​ງານ​ໃນ​ສີ​ໂອນ​ຈະ​ເຮັດ​ການ​ເພື່ອ​ສີ​ໂອນ; ເພາະ​ຖ້າ​ຫາກ​ພວກ​ເຂົາ​ເຮັດ​ການ​ເພື່ອ​ເງິນ ພວກ​ເຂົາ​ຈະ​ຕ້ອງ​ຕາຍ."},{"vNo":32,"txt":"ແລະ ອີກ​ຢ່າງ​ໜຶ່ງ, ອົງ​ພຣະຜູ້​ເປັນ​ເຈົ້າ​ໄດ້​ບັນຊາ​ວ່າ ມະນຸດ​ຈະ​ບໍ່​ເຮັດ​ການ​ຄາດ​ຕະກຳ; ຈະ​ບໍ່​ຕົວະ, ຈະ​ບໍ່​ລັກ, ຈະ​ບໍ່​ກ່າວ​ພຣະ​ນາມ​ຂອງ​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ໄປ​ໃນ​ທາງ​ທີ່​ຜິດ; ຈະ​ບໍ່​ອິດສາ; ຈະ​ບໍ່​ມີ​ເຈດ​ຕະນາ​ຮ້າຍ; ຈະ​ບໍ່ມີ​ການ​ຂັດ​ແຍ້ງ​ກັນ; ຈະ​ບໍ່​ທຳ​ການ​ໂສ​ເພນີ; ຈະ​ບໍ່​ເຮັດ​ສິ່ງ​ເຫລົ່າ​ນີ້​ເລີຍ ເພາະວ່າ​ຜູ້​ໃດ​ທີ່​ເຮັດ​ຈະ​ຕ້ອງ​ຕາຍ."},{"vNo":33,"txt":"ເພາະວ່າ​ຄວາມ​ອະທຳ​ເຫລົ່າ​ນີ້​ບໍ່​ໄດ້​ມາ​ຈາກ​ພຣະຜູ້​ເປັນ​ເຈົ້າ​ເລີຍ; ເພາະ​ພຣະ​ອົງ​ກະທຳ​ແຕ່​ສິ່ງ​ທີ່​ດີ​ໃນ​ບັນດາ​ລູກ​ຫລານ​ມະນຸດ; ແລະ ພຣະ​ອົງ​ບໍ່​ກະທຳ​ສິ່ງ​ໃດ​ເລີຍ​ນອກ​ຈາກ​ມັນ​ຈະ​ແຈ່ມ​ແຈ້ງ​ຕໍ່​ລູກ​ຫລານ​ມະນຸດ; ແລະ ພຣະ​ອົງ​ຈະ​ເຊື້ອ​ເຊີນ​ເຂົາ​ທັງ​ໝົດ​ໃຫ້​ເຂົ້າມາ​ຫາ​ພຣະ​ອົງ; ແລະ ຮັບ​ສ່ວນ​ພຣະ​ກະລຸນາ​ທິຄຸນ​ຂອງ​ພຣະ​ອົງ; ແລະ ພຣະ​ອົງ​ບໍ່​ປະຕິ​ເສດ​ຜູ້​ໃດ​ທີ່​ມາ​ຫາ​ພຣະ​ອົງ​ເລີຍ, ບໍ່​ວ່າ​ດຳ ຫລື ຂາວ, ຂ້າ​ທາດ ຫລື ຜູ້​ເປັນ​ອິດ​ສະລະ, ຊາຍ ຫລື ຍິງ; ແລະ ພຣະ​ອົງ​ລະນຶກ​ເຖິງ​ຄົນ​ທີ່​ບໍ່​ມີ​ສາ​ດສະໜາ​ນຳ​ອີກ; ແລະ ທຸກ​ຄົນ​ເທົ່າ​ທຽມ​ກັນ​ໝົດ​ສຳລັບ​ພຣະ​ເຈົ້າ, ທັງ​ຊາວ​ຢິວ ແລະ ຄົນ​ຕ່າງ​ຊາດ."}]}