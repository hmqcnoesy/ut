{"heading":"ສວນອະ​ງຸ່ນຂອງ​ພຣະຜູ້​ເປັນ​ເຈົ້າ (ອິດ​ສະ​ຣາ​ເອນ) ຈະ​ເປົ່າ​ແປນ, ແລະ ຜູ້​ຄົນ​ຂອງ​ພຣະ​ອົງ​ຈະ​ກະຈັດ​ກະຈາຍ​ໄປ—ວິບັດ​ຈະ​ມາ​ເຖິງ​ພວກ​ເຂົາ​ໃນ​ສະພາບ​ທີ່​ຫລົງ​ຜິດ ແລະ ການ​ກະຈັດກະຈາຍ​ໄປ​ຂອງ​ພວກ​ເຂົາ—ພຣະຜູ້​ເປັນ​ເຈົ້າຈະ​ຍົກ​ເຄື່ອງ​ສັນຍານ​ຂຶ້ນ ແລະ ເຕົ້າ​ໂຮມ​ອິດ​ສະ​ຣາ​ເອນ—ປຽບທຽບກັບ​ເອ​ຊາ​ຢາ 5. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 ນີ​ໄຟ ໑໕","verses":[{"vNo":"1 ","txt":"ແລະ ຈາກ​ນັ້ນຂ້າພະ​ເຈົ້າຈະ​ຮ້ອງ​ເພງ​ເຖິງ​ເພື່ອນ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຊຶ່ງ​ເປັນ​ເພງ​ຂອງ​ທີ່​ຮັກ​ຂອງ​ຂ້າ​ພະ​ເຈົ້າກ່ຽວ​ກັບ​ສວນອະ​ງຸ່ນຂອງ​ພຣະ​ອົງ. ທີ່​ຮັກ​ຂອງ​ຂ້າພະ​ເຈົ້າມີ​ສວນ​ອະ​ງຸ່ນຢູ່​ແປງ​ໜຶ່ງ​ໃນ​ເນີນ​ພູ​ທີ່​ອຸດົມສົມບູນດ້ວຍ​ໝາກຜົນ."},{"vNo":"2 ","txt":"ແລະ ພຣະ​ອົງ​ໄດ້​ລ້ອມຮົ້ວ​ໃຫ້​ມັນ, ແລະ ເກັບ​ຫີນ​ໃນ​ນັ້ນອອກ, ແລະ ປູກ​ແນວ​ອະ​ງຸ່ນ​ພັນ​ດີ​ທີ່​ສຸດ, ແລະ ສ້າງ​ຫໍ​ສູງ​ໄວ້​ກາງ​ສວນ, ແລະ ເຮັດ​ເຄື່ອງ​ປັ່ນ​ໝາກ​ອະ​ງຸ່ນ​ໃນ​ນັ້ນ​ອີກ; ແລະ ພຣະ​ອົງ​ຫວັງ​ວ່າ​ມັນ​ຈະ​ໄດ້​ໝາກ​ອະ​ງຸ່ນ​ດີ, ແຕ່​ໄດ້​ຮັບ​ໝາກ​ອະ​ງຸ່ນ​ປ່າ."},{"vNo":"3 ","txt":"ແລະ ບັດ​ນີ້, ໂອ້ ຜູ້​ອາ​ໄສ​ຂອງ​ເຢຣູ​ຊາເລັມ, ແລະ ຜູ້​ຄົນ​ຂອງ​ຢູດາ, ເຮົາ​ຂໍ​ໃຫ້​ເຈົ້າຕັດສິນ​ລະຫວ່າງ​ເຮົາ​ກັບ​ສວນ​ອະ​ງຸ່ນຂອງ​ເຮົາ."},{"vNo":"4 ","txt":"ແລະ ຍັງ​ມີ​ອັນ​ໃດ​ອີກ​ແດ່ ທີ່​ເຮົາ​ຍັງ​ບໍ່​ໄດ້​ເຮັດ​ໃນ​ສວນ​ນີ້? ດັ່ງນັ້ນ, ເມື່ອ​ເຮົາ​ຫວັງ​ວ່າ​ຈະ​ໄດ້​ໝາກ​ອະ​ງຸ່ນ, ແຕ່​ໄດ້​ຮັບ​ໝາກ​ອະ​ງຸ່ນສົ້ມໝົດ."},{"vNo":"5 ","txt":"ແລະ ບັດ​ນີ້​ໄປ​ເຖີດ; ເຮົາ​ຈະ​ບອກ​ເຈົ້າວ່າ ເຮົາ​ຈະ​ເຮັດ​ແນວ​ໃດ​ກັບ​ສວນອະ​ງຸ່ນຂອງ​ເຮົາ—​ເຮົາ​ຈະ​ມ້າງ​ຮົ້ວຂອງ​ມັນ​ອອກ, ແລະ ມັນ​ກໍ​ຈະ​ຖືກ​ກິນ​ໝົດ; ແລະ ເຮົາ​ຈະ​ມ້າງ​ກຳ​ແພງ​ຂອງ​ມັນ​ອອກ, ແລະ ມັນ​ກໍ​ຈະ​ຖືກ​ຢຽບຍ່ຳລົງ;"},{"vNo":"6 ","txt":"ແລະ ເຮົາ​ຈະ​ປ່ອຍ​ໃຫ້​ຫຍ້າ​ເກີດ​ເຕັມ​ໄປ​ທົ່ວ, ແລະ ກິ່ງ​ງ່າ​ຂອງ​ມັນ​ຈະ​ບໍ່​ຖືກ​ລິ​ອອກ ແລະ ດິນ​ຈະ​ບໍ່​ຖືກ​ພວນ; ແຕ່​ຈະ​ມີ​ເຄືອ ແລະ ກົກ​ໜາມຂຶ້ນມາ; ເຮົາ​ຈະ​ສັ່ງ​ເມກ​ບໍ່​ໃຫ້​ຝົນຕົກ​ລົງ​ມາ​ຮຳ​ສວນ​ນີ້."},{"vNo":"7 ","txt":"ເພາະ​ສວນ​ອະ​ງຸ່ນ​ຂອງ​ຈອມ​ໂຍທາ​ນັ້ນຄື​ເຊື້ອສາຍ​ອິດ​ສະ​ຣາ​ເອນ, ແລະ ຄົນ​ຂອງ​ຢູດາ​ຄື​ໄມ້​ພັນ​ດີ​ຂອງ​ພຣະ​ອົງ; ແລະ ພຣະ​ອົງ​ຈະ​ລໍຄອຍ​ການ​ພິພາກສາ, ແລະ ຈົ່ງ​ເບິ່ງ, ການ​ຂົ່ມ​ເຫັງ​ຄວາມ​ຊອບ​ທຳ; ແຕ່​ຈົ່ງ​ເບິ່ງ, ສຽງຮ້ອງ​ໄຫ້."},{"vNo":"8 ","txt":"ວິບັດ​ແກ່​ຜູ້​ທີ່​ເສີມ​ເຮືອນ​ຫລັງ​ໜຶ່ງ​ເຂົ້າກັບ​ເຮືອນ​ອີກ​ຫລັງ​ໜຶ່ງ, ຈົນ​ວ່າ​ບໍ່​ມີ​ບ່ອນ​ວ່າງ​ເປົ່າ, ຊຶ່ງພວກ​ເຂົາ​ຈະ​ໄດ້​ຢູ່​ໂດຍ​ລຳພັງ​ໃນ​ທ່າມກາງ​ຂອງ​ແຜ່ນດິນ​ນັ້ນ!"},{"vNo":"9 ","txt":"ຈອມ​ໂຍທາ​ໄດ້​ກ່າວ​ໃຫ້​ຂ້າພະ​ເຈົ້າ​ໄດ້​ຍິນ​ວ່າ, ເປັນຄວາມ​ຈິງ​ທີ່​ບ້ານ​ເຮືອນ​ຫລາຍ​ຫລັງ​ຈະ​ຕ້ອງ​ຮ້າງ​ເປົ່າ, ແລະ ບ້ານ​ໃຫຍ່​ເມືອງ​ງາມ​ຈະ​ປາ​ດສະ​ຈາກ​ຜູ້​ອາ​ໄສ​ຢູ່."},{"vNo":"10 ","txt":"ແທ້​ຈິງ​ແລ້ວ, ສວນ​ອະ​ງຸ່ນ​ສິບ​ເອ​ເຄີ​ຈະ​ໃຫ້​ຜົນ​ເທົ່າ​ກັບ​ບັດ​ໜຶ່ງ, ແລະ ເມັດ​ພືດ​ໜຶ່ງ​ໂຮ​ເມີ ຈະ​ມີ​ຄ່າ​ແຕ່​ໜຶ່ງ​ເອ​ຟາ."},{"vNo":"11 ","txt":"ວິບັດ​ແກ່​ຜູ້​ຄົນ​ທີ່​ຕື່ນ​ເຊົ້າ ເພື່ອ​ເລີ່ມ​ຕົ້ນ​ດື່ມ​ຂອງ​ມຶນ​ເມົາ, ແລະ ດື່ມ​ຕໍ່​ໄປ​ຈົນ​ເຖິງ​ຕອນ​ກາງຄືນ, ເພາະ​ເຫລົ້າ​ແວງ​ຈະ​ເຮັດ​ໃຫ້ພວກ​ເຂົາມຶນ​ເມົາ!"},{"vNo":"12 ","txt":"ແລະ ພິນ, ແລະ ຊໍ, ກອງ, ແລະ ປີ່, ແລະ ເຫລົ້າ​ແວງ​ໃນ​ງານ​ລ້ຽງ​ພວກ​ເຂົາ; ແຕ່​ພວກ​ເຂົາ​ບໍ່​ໄດ້​ເອົາ​ໃຈ​ໃສ່​ວຽກ​ງານ​ຂອງ​ພຣະຜູ້​ເປັນ​ເຈົ້າ​ເລີຍ, ທັງ​ບໍ່​ພິຈາລະນາ​ການ​ກະທຳ​ຈາກ​ພຣະຫັດ​ຂອງ​ພຣະ​ອົງ​ອີກ."},{"vNo":"13 ","txt":"ດັ່ງນັ້ນ, ຜູ້​ຄົນ​ຂອງ​ເຮົາ​ຈຶ່ງ​ໄປ​ຫາ​ການ​ເປັນ​ຊະ​ເລີຍ​ເພາະ​ພວກ​ເຂົາ​ບໍ່​ມີ​ຄວາມ​ຮູ້; ແລະ ຜູ້​ມີ​ກຽດ​ຂອງ​ພວກ​ເຂົາ​ກໍ​ຫິວ​ໂຫຍ, ແລະ ຝູງ​ຊົນ​ຂອງ​ພວກ​ເຂົາ​ຫ່ຽວ​ແຫ້ງ​ໄປ​ດ້ວຍ​ຄວາມ​ຫິວ​ກະຫາຍ."},{"vNo":"14 ","txt":"ດັ່ງນັ້ນ, ນະລົກ​ຈຶ່ງ​ຂະ​ຫຍາຍ​ຕົວ​ຂອງ​ມັນ​ອອກ, ແລະ ເປີດ​ປາກ​ຂອງ​ມັນ​ອອກ​ກວ້າງ​ຈົນ​ແທກ​ບໍ່​ໄດ້; ແລະ ລັດ​ສະ​ໝີ​ພາບ​ຂອງ​ພວກ​ເຂົາ, ແລະ ຝູງ​ຊົນ​ຂອງ​ພວກ​ເຂົາ, ແລະ ຄວາມ​ວາງ​ທ່າ​ຂອງ​ພວກ​ເຂົາ, ແລະ ຜູ້​ທີ່ປິ​ຕິ​ຍິນ​ດີ​ຈະ​ລົງ​ໄປ​ຫາ​ນະ​ລົກ​ນັ້ນ."},{"vNo":"15 ","txt":"ແລະ ຄົນ​ຕ່ຳ​ຊ້າ​ຈະ​ຖືກ​ນຳ​ລົງ​ໄປ, ແລະ ຄົນ​ໃຫຍ່​ໂຕ​ຈະ​ອ່ອນ​ນ້ອມ, ແລະ ສາຍຕາ​ຂອງ​ຄົນ​ທະ​ນົງ​ຕົວ ຈະ​ອ່ອນ​ໂຍນ."},{"vNo":"16 ","txt":"ແລະ ຈອມ​ໂຍທາ​ຈະ​ສູງ​ສົ່ງ​ໃນ​ການ​ພິພາກສາ, ແລະ ພຣະ​ເຈົ້າທີ່​ບໍລິສຸດ​ຈະ​ສັກສິດ​ໃນ​ຄວາມ​ຊອບ​ທຳ."},{"vNo":"17 ","txt":"ຈາກ​ນັ້ນຝູງ​ແກະ​ຈະ​ຫາ​ກິນ​ຕາມ​ພາສາ​ຂອງ​ມັນ, ແລະ ບ່ອນ​ຮົກ​ຮ້າງ​ຂອງ​ພວກ​ທີ່​ອ້ວນ​ພີ​ຈະ​ມີ​ພວກ​ທີ່​ແປກ​ໜ້າ​ມາ​ກິນ​ນຳ."},{"vNo":"18 ","txt":"ວິບັດ​ແກ່​ຜູ້​ທີ່​ດຶງ​ຄວາມ​ຊົ່ວ​ຮ້າຍ​ດ້ວຍ​ເຊືອກ​ແຫ່ງ​ຄວາມ​ຖື​ຕົວ, ແລະ ດຶງ​ບາບ​ຄື​ກັບ​ວ່າ ດຶງ​ເຊືອກ​ແກ່​ກວຽນ;"},{"vNo":"19 ","txt":"ຜູ້​ກ່າວ​ວ່າ: ໃຫ້​ພຣະ​ອົງ​ຮີບຮ້ອນ, ໃຫ້​ພຣະ​ອົງ​ເລັ່ງງານ​ຂອງ​ພຣະ​ອົງ; ເພື່ອ​ເຮົາ​ຈະ​ໄດ້​ເຫັນ; ແລະ ຂໍໃຫ້ຄຳ​ແນະນຳຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ເຂົ້າມາ​ໃກ້, ເພື່ອ​ເຮົາ​ຈະ​ໄດ້​ຮູ້."},{"vNo":"20 ","txt":"ວິບັດ​ແກ່​ຜູ້​ທີ່​ເອີ້ນ​ຄວາມ​ຊົ່ວ​ວ່າ​ດີ, ແລະ ຄວາມ​ດີ​ວ່າ​ຊົ່ວ, ແລະ ເອີ້ນ​ຄວາມ​ມືດ​ວ່າແຈ້ງ, ແລະ ຄວາມ​ແຈ້ງວ່າ​ມືດ, ແລະ ເອີ້ນ​ຄວາມ​ຂົມ​ວ່າຫວານ, ແລະ ຄວາມ​ຫວານ​ວ່າຂົມ!"},{"vNo":"21 ","txt":"ວິບັດ​ແກ່​ຄົ​ນສະຫລາດ​ໃນ​ສາຍຕາ​ຂອງ​ຕົນ​ເອງ ແລະ ຄວາມ​ສ້ຽມ​ແຫລມ​ໃນ​ສາຍຕາ​ຂອງ​ຕົນ​ເອງ!"},{"vNo":"22 ","txt":"ວິບັດແກ່​ຄົນ​ໃຫຍ່​ໂຕ​ທີ່​ດື່ມ​ເຫລົ້າ​ແວງ, ແລະ ແກ່​ຄົນ​ແຂງ​ແຮງ​ທີ່​ປະສົມ​ເຄື່ອງດື່ມ​ແຮງ;"},{"vNo":"23 ","txt":"ຜູ້​ທີ່​ຮັບຮອງ​ຄົນ​ຊົ່ວ​ເພື່ອ​ລາງວັນ, ແລະ ເອົາ​ຄວາມຊອບ​ທຳ​ຂອງ​ຄົນ​ຊອບ​ທຳໄປ​ຈາກ​ເຂົາ!"},{"vNo":"24 ","txt":"ດັ່ງນັ້ນ, ຄື​ກັນ​ກັບ​ໄຟ​ໃໝ້​ຕົ້ນ​ເຂົ້າ, ແລະ ແປວ​ໄຟ​ລາມ​ເລຍ​ແກບ, ຮາກ​ຂອງ​ມັນ​ຈະ​ຜຸ​ອອກ, ແລະ ດອກ​ຂອງ​ມັນ​ຈະ​ຂຸ​ຫລົ່ນຄື​ກັນ​ກັບ​ຂີ້ຝຸ່ນ; ເພາະວ່າ​ພວກ​ເຂົາ​ໂຍນ​ກົດ​ຂອງ​ຈອມ​ໂຍທາ​ຖິ້ມ, ແລະ ປະ​ໝາດພຣະ​ຄຳ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"25 ","txt":"ສະນັ້ນ, ພຣະ​ພິ​ໂລດ​ຂອງ​ພຣະຜູ້​ເປັນ​ເຈົ້າຈຶ່ງ​ເກີດ​ກັບ​ຜູ້​ຄົນ​ຂອງ​ພຣະ​ອົງ, ແລະ ພຣະ​ອົງ​ຈະ​ຍື່ນ​ພຣະຫັດ​ອອກ ຕໍ່ຕ້ານ​ພວກ​ເຂົາ, ແລະ ລົງ​ທັນ​ພວກ​ເຂົາ; ແລະ ເນີນ​ພູ​ໄດ້​ສັ່ນ​ສະ​ເທືອນ, ແລະ ຊາກ​ສົບ​ຂອງ​ພວກ​ເຂົາ​ສີກ​ຂາດ​ຢູ່​ກາງ​ຖະໜົນ. ເພາະ​ທັງ​ໝົດ​ນີ້​ພຣະ​ພິ​ໂລດ​ຂອງ​ພຣະ​ອົງ​ຍັງ​ບໍ່​ເຊົາ​ເທື່ອ, ແຕ່​ພຣະຫັດ​ຂອງ​ພຣະ​ອົງ​ຍັງ​ຍື່ນ​ອອກ​ມາ."},{"vNo":"26 ","txt":"ແລະ ພຣະ​ອົງ​ຈະ​ຍົກ​ເຄື່ອງ​ສັນຍານ​ໃຫ້​ແກ່​ປະ​ເທດ​ທີ່ຢູ່​ຫ່າງ​ໄກ, ແລະ ຈະ​ເປັ່ງສຽງ​ເອີ້ນ​ພວກ​ເຂົາ​ຈາກທີ່​ສຸດ​ຂອງ​ແຜ່ນດິນ​ໂລກ; ແລະ ຈົ່ງ​ເບິ່ງ, ພວກ​ເຮົາ​ຈະ​ມາ​ດ້ວຍ​ຄວາມ​ຟ້າວ​ຟັ່ງ; ບໍ່​ມີ​ຜູ້​ໃດ​ໃນ​ບັນດາ​ພວກ​ເຂົາ​ຈະ​ອິດ​ເມື່ອຍ ແລະ ເຕະ​ສະ​ດຸດ."},{"vNo":"27 ","txt":"ບໍ່​ມີ​ຜູ້​ໃດ​ຈະ​ເຫງົານອນ ຫລື ນອນ​ຫລັບ; ທັງ​ຜ້າ​ຄຽນ​ແອວ​ກໍ​ບໍ່​ຫລຸດ, ຫລື ສາຍຮັດ​ເກີບ​ກໍ​ບໍ່​ຂາດ;"},{"vNo":"28 ","txt":"ລູກ​ທະນູ​ຂອງ​ພວກ​ເຂົາ​ຈະ​ແຫລມ, ແລະ ຄັນທະ​ນູທັງ​ໝົດ​ຈະ​ກົ່ງ, ແລະ ເລັບ​ມ້າ​ຂອງ​ພວກ​ເຂົາ​ຈະ​ຄື​ກັນ​ກັບ​ຫີນ​ເຫລັກ​ໄຟ, ແລະ ລໍ້ລົດ​ຂອງ​ພວກ​ເຂົາ​ຈະ​ຄື​ກັນ​ກັບ​ລົມ​ໝຸນ, ແລະ ສຽງ​ຂອງມັນ​ຈະ​ດັງ​ກ້ອງ​ຄື​ກັນ​ກັບ​ສຽງ​ສິງ."},{"vNo":"29 ","txt":"ມັນ​ຈະ​ດັງ​ກ້ອງ​ຄື​ກັນ​ກັບ​ສິງ​ໜຸ່ມ; ແທ້​ຈິງ​ແລ້ວ, ມັນ​ຈະ​ດັງກ້ອງ, ແລະ ຄາບ​ເຫຍື່ອ, ແລະ ມັນ​ຈະ​ຂົນ​ໄປ​ເສຍ​ດ້ວຍ​ຄວາມ​ປອດ​ໄພ, ແລະ ບໍ່​ມີ​ໃຜ​ຍາດ​ເອົາ​ໄດ້."},{"vNo":"30 ","txt":"ແລະ ໃນ​ມື້ນັ້ນ, ມັນ​ຈະ​ສົ່ງ​ສຽງ​ດັງ​ຕໍ່ຕ້ານ​ສັດຕູຄື​ກັນ​ກັບ​ສຽງ​ດັງ​ຂອງ​ນ້ຳທະ​ເລ; ແລະ ຖ້າ​ຫາກ​ຜູ້​ໃດ​ຜູ້​ໜຶ່ງ​ຫລຽວ​ເບິ່ງ​ແຜ່ນດິນ, ຈົ່ງ​ເບິ່ງ, ຄວາມ​ມືດ ແລະ ຄວາມ​ເສົ້າສະຫລົດ​ໃຈ, ແລະ ຄວາມ​ສະຫວ່າງ​ກໍ​ຖືກ​ເມກ​ຂອງ​ແຜ່ນດິນ​ປິດ​ບັງ​ເສຍ."}]}