{"heading":"ຢາ​ໂຄບ​ເລົ່າ​ປະຫວັດສາດ​ຂອງ​ຊາວ​ຢິວ: ການ​ເປັນ​ຊະ​ເລີຍ​ໃນ​ບາ​ບີ​ໂລນ ແລະ ການ​ກັບ​ຄືນ; ການ​ປະຕິບັດ​ສາດສະໜາ​ກິດ ແລະ ການ​ຄຶງ​ໄວ້​ເທິງ​ໄມ້​ກາງ​ແຂນ​ຂອງ​ພຣະຜູ້​ບໍລິສຸດ​ແຫ່ງ​ອິດ​ສະ​ຣາ​ເອນ; ຄວາມ​ຊ່ອຍ​ເຫລືອທີ່​ໄດ້​ຮັບ​ຈາກ​ຄົນ​ຕ່າງ​ຊາດ; ການ​ຟື້ນ​ຟູໃນ​ຍຸກ​ສຸດ​ທ້າຍ​ຂອງ​ຊາວ​ຢິວ​ເມື່ອ​ພວກ​ເຂົາ​ເຊື່ອ​ຖື​ໃນ​ພຣະ​ເມ​ຊີ​ອາ. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2 ນີ​ໄຟ ໖","verses":[{"vNo":"1 ","txt":"ຄຳ​ເວົ້າຂອງ​ຢາ​ໂຄບ, ນ້ອງ​ຊາຍ​ຂອງນີ​ໄຟ, ຊຶ່ງ​ໄດ້​ເວົ້າ​ກັບຜູ້​ຄົນ​ຂອງ​ນີ​ໄຟວ່າ:"},{"vNo":"2 ","txt":"ຈົ່ງ​ເບິ່ງ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າພະ​ເຈົ້າຢາ​ໂຄບໂດຍ​ທີ່​ໄດ້​ຖືກ​ເອີ້ນ​ຈາກ​ພຣະ​ເຈົ້າ, ແລະ ໄດ້​ຖືກ​ແຕ່ງຕັ້ງຕາມ​ວິທີ​ແຫ່ງ​ຖານະ​ອັນ​ສັກສິດ​ຂອງ​ພຣະ​ອົງ, ແລະ ຖືກ​ແຕ່ງຕັ້ງ​ໂດຍ​ນີ​ໄຟ​ອ້າຍ​ຂອງ​ຂ້າພະ​ເຈົ້າ, ຜູ້​ທີ່​ທ່ານ​ນັບຖື​ເປັນ​ກະສັດ ຫລື ຜູ້​ຄຸ້ມ​ຄອງ ແລະ ຜູ້​ທີ່​ທ່ານ​ເພິ່ງ​ພາ​ເພື່ອ​ຄວາມ​ປອດ​ໄພ, ຈົ່ງ​ເບິ່ງ ທ່ານ​ຮູ້​ວ່າ​ຂ້າພະ​ເຈົ້າກ່າວ​ກັບ​ທ່ານ​ມາ​ຫລາຍ​ຕໍ່​ຫລາຍ​ເລື່ອງ​ແລ້ວ."},{"vNo":"3 ","txt":"ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າຂໍ​ເວົ້າກັບ​ທ່ານ​ອີກ; ເພາະ​ຂ້າພະ​ເຈົ້າ​ປາ​ຖະໜາ​ເພື່ອ​ຄວາມ​ຜາ​ສຸກ​ຂອງ​ຈິດ​ວິນ​ຍານ​ຂອງ​ທ່ານ. ແທ້​ຈິງ​ແລ້ວ, ແມ່ນ​ຄວາມ​ຫ່ວງ​ໄຍຂອງ​ຂ້າພະ​ເຈົ້າທີ່ມີ​ຕໍ່​ທ່ານ​ນັ້ນ​ໃຫຍ່​ຫລວງ; ແລະ ທ່ານ​ເອງ​ກໍ​ຮູ້ຈັກ​ແລ້ວ​ວ່າມັນ​ເປັນ​ຢູ່​ຕະຫລອດ​ມາ. ເພາະ​ຂ້າພະ​ເຈົ້າ​ໄດ້​ແນະນຳ​ທ່ານ​ດ້ວຍ​ສຸດ​ຄວາມ​ພາກ​ພຽນ; ແລະ ຂ້າພະ​ເຈົ້າສອນ​ຕາມ​ຄຳ​ເວົ້າຂອງ​ບິດາ​ຂອງ​ຂ້າພະ​ເຈົ້າ; ແລະ ຂ້າພະ​ເຈົ້າຂໍ​ເວົ້າກັບ​ທ່ານ​ກ່ຽວ​ກັບ​ທຸກ​ຢ່າງ​ທີ່​ໄດ້​ບັນທຶກ​ໄວ້​ນັບ​ຕັ້ງ​ແຕ່​ການ​ສ້າງ​ໂລກ​ມາ."},{"vNo":"4 ","txt":"ແລະ ບັດ​ນີ້, ຈົ່ງ​ເບິ່ງຂ້າພະ​ເຈົ້າຈະ​ເວົ້າກັບ​ທ່ານ​ກ່ຽວ​ກັບ​ເລື່ອງ​ທີ່​ເປັນ​ຢູ່ ແລະ ເລື່ອງ​ທີ່​ຈະ​ມາ​ເຖິງ; ສະນັ້ນ, ຂ້າພະ​ເຈົ້າຈະ​ອ່ານ​ຄຳ​ເວົ້າຂອງ​ເອຊາ​ຢາ​ຕໍ່​ທ່ານ. ແລະ ເປັນ​ຄຳ​ເວົ້າທີ່​ອ້າຍ​ຂອງ​ຂ້າພະ​ເຈົ້າ​ປາ​ຖະໜາ​ຢາກ​ໃຫ້​ຂ້າພະ​ເຈົ້າ​ເວົ້າກັບ​ທ່ານ. ແລະ ຂ້າພະ​ເຈົ້າຂໍ​ເວົ້າກັບ​ທ່ານ​ເພາະ​ເຫັນ​ແກ່​ຜົນ​ປະ​ໂຫຍດ​ຂອງ​ທ່ານ, ເພື່ອ​ທ່ານ​ຈະ​ໄດ້​ຮຽນ​ຮູ້ ແລະ ຖະຫວາຍ​ບາ​ລະ​ມີ​ໃນ​ພຣະ​ນາມ​ຂອງ​ພຣະ​ເຈົ້າຂອງ​ທ່ານ."},{"vNo":"5 ","txt":"ແລະ ບັດ​ນີ້, ຄຳ​ເວົ້າທີ່​ຂ້າພະ​ເຈົ້າຈະ​ອ່ານ​ເປັນ​ຄຳ​ເວົ້າ​ຂອງ​ເອຊາ​ຢາ​ກ່ຽວ​ກັບ​ເຊື້ອສາຍ​ອິດ​ສະ​ຣາ​ເອນ​ທັງ​ໝົດ; ສະນັ້ນ, ມັນ​ຈະ​ປຽບທຽບ​ໄດ້​ກັບ​ທ່ານ, ເພາະ​ທ່ານ​ເປັນ​ເຊື້ອສາຍ​ອິດ​ສະ​ຣາ​ເອນ. ແລະ ມີ​ຫລາຍ​ຢ່າງ​ທີ່​ເອຊາ​ຢາ​ໄດ້​ເວົ້າ​ໄວ້ ຊຶ່ງຈະ​ປຽບທຽບ​ໄດ້​ກັບ​ທ່ານ ເພາະ​ທ່ານ​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":"6 ","txt":"ແລະ ບັດ​ນີ້, ນີ້​ຄື​ຂໍ້ຄວາມ: ອົງ​ພຣະຜູ້​ເປັນ​ເຈົ້າ​ໄດ້​ກ່າ​ວດັ່ງ​ນີ້: ຈົ່ງ​ເບິ່ງ, ເຮົາ​ຈະ​ຍົກ​ມື​ກວັກ​ຄົນ​ຕ່າງ​ຊາດ ແລະ ຍົກ​ສັນຍານ​ຂອງ​ເຮົາ​ຕໍ່​ຜູ້​ຄົນ; ແລະ ເຂົາ​ຈະ​ອູ້ມ​ລູກ​ຊາຍ​ຂອງ​ເຈົ້າມາ​ໃນ​ອ້ອມ​ແຂນ​ຂອງ​ເຂົາ, ແລະ ສ່ວນລູກ​ສາວ​ຂອງ​ເຈົ້ານັ້ນ ເຂົາ​ຈະ​ໃສ່​ບ່າ​ແບກ​ມາ."},{"vNo":"7 ","txt":"ແລະ ກະສັດຈະ​ເປັນ​ພໍ່​ລ້ຽງ​ຂອງ​ເຈົ້າ, ແລະ ລາຊິນີ​ທັງຫລາຍ​ຈະ​ເປັນ​ແມ່ລ້ຽງ​ຂອງ​ເຈົ້າ; ເຂົາ​ເຫລົ່ານັ້ນຈະ​ກົ້ມໜ້າ​ລົງ​ເຖິງ​ດິນ​ກາບ​ເຈົ້າ, ແລະ ເຂົາ​ຈະ​ເລຍ​ຂີ້​ຝຸ່ນ​ທີ່​ຕີນ​ຂອງ​ເຈົ້າ; ແລ້ວ​ເຈົ້າຈະ​ຮູ້​ວ່າ ເຮົາ​ຄື​ພຣະຜູ້​ເປັນ​ເຈົ້າ ຜູ້​ທີ່​ລໍຄອຍ​ເຮົາ​ຈະ​ບໍ່​ປະສົບ​ຄວາມ​ອັບອາຍ."},{"vNo":"8 ","txt":"ແລະ ບັດ​ນີ້, ຂ້າພະ​ເຈົ້າຢາ​ໂຄບຈະ​ເວົ້າບາງ​ຢ່າງ​ກ່ຽວ​ກັບ​ຂໍ້ຄວາມ​ນີ້. ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ສະ​ແດງ​ກັບ​ຂ້າພະ​ເຈົ້າວ່າຄົນ​ທີ່ຢູ່​ໃນ​ເຢຣູ​ຊາເລັມ​ຊຶ່ງ​ພວກ​ເຮົາ​ໜີ​ຈາກ​ມານັ້ນ​ໄດ້​ຖືກ​ຂ້າ​ຕາຍ ແລະ ຖືກ​ຈັບ​ໄປ​ເປັນ​ຊະ​ເລີຍ​ແລ້ວ."},{"vNo":"9 ","txt":"ເຖິງ​ຢ່າງ​ໃດ​ກໍຕາມ, ພຣະຜູ້​ເປັນ​ເຈົ້າ​ໄດ້​ສະ​ແດງ​ຕໍ່​ຂ້າພະ​ເຈົ້າວ່າ ພວກ​ເຂົາ​ຈະ​ກັບ​ຄືນ​ມາ​ອີກ. ແລະ ພຣະ​ອົງ​ຈະ​ສະ​ແດງ​ຕໍ່​ຂ້າພະ​ເຈົ້າອີກ​ວ່າ ອົງ​ພຣະ​ຜູ້​ເປັນ​ເຈົ້າພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ຈະ​ປະກົດ​ຕົວ​ໃນ​ເນື້ອໜັງ​ຕໍ່​ພວກ​ເຂົາ; ແລະ ຫລັງ​ຈາກ​ພຣະ​ອົງ​ໄດ້​ປະກົດ​ຕົວ​ແລ້ວ ພວກ​ເຂົາ​ຈະ​ຂ້ຽນ​ຕີ​ພຣະ​ອົງແລ້ວ​ຄຶງ​ພຣະ​ອົງ​ໄວ້​ເທິງ​ໄມ້​ກາງ​ແຂນ​ຕາມ​ຄຳ​ເວົ້າຂອງ​ທູດ​ ຊຶ່ງ​ໄດ້​ກ່າວ​ເລື່ອງ​ນີ້ກັບ​ຂ້າພະ​ເຈົ້າ."},{"vNo":"10 ","txt":"ແລະ ຫລັງ​ຈາ​ພວກ​ເຂົາ​ເຮັດ​ໃຈແຂງ​ກະດ້າງ ແລະ ແຂງ​ຄໍ​ຕໍ່​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ແລ້ວ, ຈົ່ງ​ເບິ່ງ, ການ​ພິພາກສາ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ຈະ​ເກີດ​ກັບ​ພວກ​ເຂົາ. ແລະ ວັນນັ້ນຈະ​ມາ​ເຖິງ ຊຶ່ງພວກ​ເຂົາ​ຈະ​ຖືກ​ລົງ​ທັນ ແລະ ຮັບ​ຄວາມທຸກ​ທໍລະມານ."},{"vNo":"11 ","txt":"ສະນັ້ນ, ຫລັງ​ຈາກ​ພວກ​ເຂົາ​ຖືກ​ຂັບ​ໄລ່​ໄປມາ​ເພາະ​ທູດ​ໄດ້​ກ່າວ​ໄວ້​ດັ່ງນັ້ນ, ຄົນ​ຈຳ​ນວນ​ຫລວງຫລາຍ​ຈະ​ໄດ້​ຮັບ​ຄວາມ​ທຸກ​ທໍລະ​ມານ​ໃນ​ເນື້ອ​ໜັງ ແລະ ຈະ​ບໍ່​ໃຫ້​ເຖິງ​ຕາຍ​ເພາະ​ຄຳ​ອະ​ທິຖານ​ຂອງ​ຜູ້​ມີ​ສັດທາ; ພວກ​ເຂົາ​ຈະ​ກະຈັດກະຈາຍ​ໄປ ແລະ ຖືກ​ລົງ​ທັນ; ເຖິງ​ຢ່າງ​ໃດ​ກໍ​ຕາມ, ພຣະຜູ້​ເປັນ​ເຈົ້າຍັງ​ຈະ​ເມດ​ຕາ​ພວກ​ເຂົາ, ເພາະ​ເວລາ​ທີ່​ພວກ​ເຂົາ​ຈະ​ມາຮູ້​ກ່ຽວ​ກັບ​ພຣະຜູ້​ໄຖ່​ຂອງ​ພວກ​ເຂົາ, ພວກ​ເຂົາ​ຈະ​ມາ​ເຕົ້າ​ໂຮມ​ກັນ​ອີກ​ໃນ​ແຜ່ນດິນຊຶ່ງ​ເປັນ​ມູນ​ມໍລະດົກ​ຂອງ​ພວກ​ເຂົາ."},{"vNo":"12 ","txt":"ແລະ ຄົນ​ຕ່າງ​ຊາດ​ຜູ້​ທີ່​ສາດສະດາ​ໄດ້​ບັນ​ທຶກ​ເລື່ອງ​ຂອງ​ພວກ​ເຂົາ​ຍ່ອມ​ເປັນ​ສຸກ; ແລະ ຈົ່ງ​ເບິ່ງ, ຖ້າ​ຫາກ​ເປັນ​ໄປ​ວ່າ​ພວກ​ເຂົາ​ຈະ​ກັບ​ໃຈ ແລະ ບໍ່​ຕໍ່ສູ້​ກັບ​ສີ​ໂອນ ແລະ ບໍ່​ເຂົ້າ​ຮ່ວມ​ກັບ​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ​ນັ້ນ​ພວກ​ເຂົາ​ຈະ​ລອດ; ເພາະ​ອົງ​ພຣະຜູ້ເປັນ​ເຈົ້າ​ຈະ​ເຮັດ​ໃຫ້​ພັນທະ​ສັນຍາ​ຂອງ​ພຣະ​ອົງ​ທີ່​ກະທຳ​ໄວ້​ກັບ​ລູກ​ຫລານຂອງ​ພຣະ​ອົງ​ສຳ​ເລັດ ແລະ ເພື່ອ​ເຫດ​ນີ້​ສາດສະດາ​ຈຶ່ງ​ໄດ້​ບັນ​ທຶກ​ເລື່ອງ​ເຫລົ່າ​ນີ້​ໄວ້."},{"vNo":"13 ","txt":"ສະນັ້ນ, ພວກ​ທີ່​ຕໍ່ສູ້​ກັບ​ສີ​ໂອນ ແລະ ຜູ້​ຄົນ​ແຫ່ງ​ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າ ຈະ​ເລຍ​ຂີ້ຝຸ່ນ​ຈາກ​ຕີນ​ຂອງ​ພວກ​ເຂົາ ແລະ ຜູ້​ຄົນ​ຂອງ​ພຣະ​ຜູ້​ເປັນ​ເຈົ້າຈະ​ບໍ່​ໜ້າ​ອາຍ. ເພາະ​ຜູ້​ຄົນ​ຂອງ​ພຣະຜູ້​ເປັນ​ເຈົ້າຄື ຜູ້​ທີ່​ຄອຍ​ຖ້າ​ພຣະ​ອົງ ເພາະ​ພວກ​ເຂົາ​ຍັງ​ຄອຍ​ຖ້າ​ການສະ​ເດັດ​ມາ​ຂອງ​ພຣະ​ເມ​ຊີອາ."},{"vNo":"14 ","txt":"ແລະ ຈົ່ງ​ເບິ່ງ, ຕາມ​ຄຳ​ເວົ້າຂອງ​ສາດ​ສະ​ດາ, ພຣະ​ເມ​ຊີ​ອາ​ຈະ​ແຕ່ງ​ຕັ້ງ​ພຣະ​ອົງ​ເອງ​ເປັນຄັ້ງທີ​ສອງ ເພື່ອ​ນຳ​ພາພວກ​ເຂົາ​ກັບ​ຄືນ; ສະນັ້ນ, ພຣະ​ອົງ​ຈະປະກົດ​ຕົວ​ພຣະ​ອົງ​ເອງ​ຕໍ່​ພວກ​ເຂົາ​ດ້ວຍ​ອຳນາດ ແລະ ລັດສະໝີ​ພາບ​ອັນ​ຍິ່ງ​ໃຫຍ່​ຈົນ​ເຖິງ​ຄວາມ​ພິນາດ​ຂອງ​ສັດຕູ​ຂອງ​ພວກ​ເຂົາ; ເມື່ອມື້ນັ້ນ​ມາ​ເຖິງ​ເວລາ​ທີ່​ພວກ​ເຂົາ​ຈະ​ເຊື່ອ​ຖື​ໃນ​ພຣະ​ອົງ; ແລະ ພຣະ​ອົງ​ຈະ​ບໍ່​ທຳລາຍ​ຜູ້​ໃດ​ທີ່​ເຊື່ອ​ຖື​ໃນ​ພຣະ​ອົງ."},{"vNo":"15 ","txt":"ແລະ ພວກ​ທີ່​ບໍ່​ເຊື່ອ​ໃນ​ພຣະ​ອົງ​ຈະ​ຖືກ​ທຳລາຍ​ດ້ວຍ​ໄຟ, ແລະ ດ້ວຍ​ລົມພາຍຸ​ຮ້າຍ, ແລະ ດ້ວຍ​ແຜ່ນດິນ​ໄຫວ, ແລະ ດ້ວຍ​ການ​ນອງ​ເລືອດ ແລະ ດ້ວຍ​ໂລກລະບາດ, ແລະ ດ້ວຍ​ຄວາມ​ອຶດຢາກ. ແລະ ພວກ​ເຂົາ​ຈະ​ຮູ້​ວ່າ ພຣະ​ອົງ​ຄື​ພຣະ​ເຈົ້າ, ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"16 ","txt":"ຈະ​ເອົາ​ເຫຍື່ອ​ໄປ​ຈາກ​ຜູ້​ທີ່​ມີ​ກຳລັງ ຫລື ຈະ​ຊ່ອຍ​ຊະ​ເລີຍ​ຂອງ​ຜູ້​ຊະນະ​ໃຫ້​ພົ້ນ​ໄດ້​ບໍ?"},{"vNo":"17 ","txt":"ແຕ່​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ເຖິງ​ແມ່ນ​ຊະ​ເລີຍ​ຂອງ​ຄົນ​ທີ່​ຍິ່ງ​ໃຫຍ່​ກໍ​ຈະ​ຖືກ​ເອົາ​ໄປ, ແລະ ເຫຍື່ອ​ຂອງ​ຄົນ​ທີ່​ຫ້ຽມ​ໂຫດ​ກໍ​ຈະ​ຖືກ​ຊ່ອຍ​ໃຫ້​ພົ້ນ; ເພາະ​ພຣະ​ເຈົ້າຜູ້​ມີ​ລິດ​ເດດ​ຈະ​ປົດ​ປ່ອຍຜູ້​ຄົນ​ແຫ່ງ​ພັນທະ​ສັນຍາ​ຜູ້​ເປັນ​ຂອງ​ພຣະ​ອົງ. ເພາະ​ພຣະ​ຜູ້​ເປັນ​ເຈົ້າ​ໄດ້​ກ່າວດັ່ງ​ນີ້: ເຮົາ​ຈະ​ຕໍ່ສູ້​ກັບ​ຜູ້​ທີ່​ຕໍ່ສູ້​ເຈົ້າ—"},{"vNo":"18 ","txt":"ແລະ ເຮົາ​ຈະ​ໃຫ້​ຜູ້​ບີບ​ບັງ​ຄັບ​ເຈົ້າ​ກິນ​ເນື້ອ​ຂອງ​ຕົນ​ເອງ; ແລະ ເຂົາ​ຈະ​ເມົາ​ເລືອດ​ຂອງ​ເຂົາ​ເອງ​ເໝືອນ​ເມົາ​ເຫລົ້າ​ແວງ; ແລະ ມະນຸດ​ທັງ​ປວງ​ຈະ​ຮູ້​ວ່າ ເຮົາ​ພຣະ​ເຈົ້າ​ຄື​ພຣະຜູ້​ຊ່ອຍ​ໃຫ້​ລອດ​ຂອງ​ເຈົ້າ ແລະ ພຣະຜູ້​ໄຖ່​ຂອງ​ເຈົ້າ, ແລະ ພຣະຜູ້​ມີ​ລິດ​ທາ​ນຸ​ພາບ​ຂອງ​ຢາ​ໂຄບ."}]}