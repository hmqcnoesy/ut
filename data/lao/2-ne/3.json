{"heading":"ໂຢ​ເຊັບ​ໃນ​ເອຢິບ​ເຫັນ​ຊາວ​ນີ​ໄຟ​ໃນ​ພາບ​ນິມິດ—ເພິ່ນໄດ້​ທຳນາຍ​ເຖິງ​ໂຈ​ເຊັບ ສະ​ມິດ, ຜູ້​ພະຍາກອນ​ຍຸກ​ສຸດ​ທ້າຍ; ແລະ ເຖິງ​ໂມ​ເຊ​ຜູ້​ທີ່​ໄດ້​ນຳພາ​ຊາວ​ອິດ​ສະ​ຣາ​ເອນ​ອອກ​ໄປ; ແລະ ເຖິງ​ການ​ອອກ​ມາ​ຂອງ​ພຣະ​ຄຳ​ພີ​ມໍ​ມອນ. ປະມານ 588–570 ປີ ກ່ອນ ຄ.ສ.","prevAbbr":"2-ne","prevNo":2,"nextAbbr":"2-ne","nextNo":4,"chapterTitle":"2 ນີ​ໄຟ ໓","verses":[{"vNo":"1 ","txt":"ແລະ ບັດ​ນີ້ພໍ່​ຂໍ​ເວົ້າກັບ​ລູກ, ໂຢ​ເຊັບລູກ​ຫລ້າ​ຂອງ​ພໍ່. ລູກ​ໄດ້​ເກີດ​ໃນ​ຖິ່ນ​ແຫ້ງ​ແລ້ງ​ກັນດານ​ແຫ່ງ​ຄວາມ​ທຸກທໍລະ​ມານ​ຂອງ​ພໍ່; ແທ້​ຈິງ​ແລ້ວ, ໃນ​ວັນ​ແຫ່ງ​ຄວາມ​ເສົ້າສະຫລົດ​ໃຈ​ອັນ​ໃຫຍ່​ຫລວງ​ທີ່​ສຸດ​ຂອງ​ພໍ່​ທີ່​ແມ່​ຂອງ​ລູກ​ໄດ້​ກຳເນີດ​ລູກ​ມາ."},{"vNo":"2 ","txt":"ແລະ ຂໍ​ພຣະຜູ້​ເປັນ​ເຈົ້າຈົ່ງ​ຕັ້ງ​ແຜ່ນດິນ​ນີ້ ຊຶ່ງ​ເປັນ​ແຜ່ນດິນ​ທີ່​ມີ​ຄຸນຄ່າ​ທີ່​ສຸດ​ໄວ້​ໃຫ້​ລູກ ເພື່ອ​ເປັນ​ມູນ​ມໍລະດົກ​ຂອງ​ລູກ ແລະ ເປັນ​ມູນ​ມໍລະດົກ​ຂອງ​ລູກ​ຫລານ​ຂອງ​ລູກ​ກັບ​ພວກ​ອ້າຍ​ຂອງ​ລູກ, ເພື່ອ​ຄວາມໝັ້ນຄົງ​ຂອງ​ລູກ​ຕະຫລອດ​ໄປ ຖ້າ​ຫາກ​ເປັນ​ໄປ​ວ່າລູກ​ຈະ​ຮັກສາ​ພຣະ​ບັນຍັດ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"3 ","txt":"ແລະ ບັດ​ນີ້, ໂຢ​ເຊັບລູກ​ຜູ້​ຫລ້າ​ຂອງ​ພໍ່, ຜູ້​ທີ່ພໍ່​ໄດ້​ພາ​ອອກ​ມາ​ຈາກ​ຖິ່ນ​ແຫ້ງ​ແລ້ງ​ກັນດານ​ແຫ່ງ​ຄວາມ​ທຸກ​ທໍລະ​ມານ​ຂອງ​ພໍ່, ຂໍ​ໃຫ້​ພຣະຜູ້​ເປັນ​ເຈົ້າ​ຈົ່ງ​ປະທານ​ພອນ​ໃຫ້​ແກ່​ລູກ​ຕະຫລອດ​ໄປ​ເພື່ອ​ລູກ​ຫລານ​ຂອງ​ລູກ​ຈະ​ບໍ່​ຖືກ​ທຳລາຍ​ໃຫ້​ໝົດ​ສິ້ນ​ໄປ."},{"vNo":"4 ","txt":"ເພາະ​ຈົ່ງ​ເບິ່ງ, ລູກ​ເປັນ​ຜົນ​ແອວ​ຂອງ​ພໍ່; ແລະ ພໍ່​ເປັນ​ຜູ້​ສືບ​ຕະກຸນ​ຂອງ​ໂຢ​ເຊັບ ຜູ້​ຊຶ່ງຖືກ​ພາ​ໄປ​ເປັນ​ຊະ​ເລີຍ​ໃນ​ເອຢິບ. ແລະ ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າ​ຊຶ່ງກະທຳ​ໄວ້​ກັບ​ໂຢ​ເຊັບ​ນັ້ນຍິ່ງ​ໃຫຍ່."},{"vNo":"5 ","txt":"ດັ່ງນັ້ນ, ໂຢ​ເຊັບ​ໄດ້​ເຫັນ​ວັນ​ເວລາ​ຂອງ​ພວກ​ເຮົາ. ແລະ ໂຢ​ເຊັບ​ໄດ້​ຮັບ​ສັນຍາ​ກັບ​ພຣະຜູ້​ເປັນ​ເຈົ້າວ່າ ຈາກ​ຜົນ​ແອວ​ຂອງ​ລາວ, ອົງ​ພຣະຜູ້​ເປັນ​ເຈົ້າຈະ​ຍົກ​ກິ່ງ​ງ່າ​ອັນ​ຊອບ​ທຳຂຶ້ນ​ເພື່ອ​ເຊື້ອສາຍ​ຂອງ​ອິດ​ສະ​ຣາ​ເອນ; ບໍ່​ແມ່ນ​ພຣະ​ເມ​ຊີ​ອາ, ແຕ່​ເປັນ​ກິ່ງ​ງ່າຊຶ່ງຈະ​ຖືກ​ຫັກ​ອອກ​ມາ, ເຖິງ​ຢ່າງ​ໃດ​ກໍ​ຕາມ, ມັນ​ກໍ​ຈະ​ຖືກ​ຈົດ​ຈຳ​ໄວ້​ໃນ​ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າ ເພື່ອ​ພຣະ​ເມ​ຊີ​ອາ​ຈະ​ຖືກ​ສະ​ແດງ​ໃຫ້​ປະກົດ​ຕົວ​ແກ່​ພວກ​ເຂົາ​ໃນ​ຍຸກ​ສຸດ​ທ້າຍ​ດ້ວຍ​ພຣະ​ວິນ​ຍານ​ແຫ່ງ​ອຳນາດ​ຂອງ​ການ​ນຳ​ພວກ​ເຂົາ​ອອກ​ຈາກ​ຄວາມ​ມືດ​ໄປ​ຫາ​ແສງ​ສະຫວ່າງ—​ແທ້ຈິງ ແລ້ວ, ອອກ​ຈາກ​ຄວາມ​ມືດ​ທີ່​ປິດ​ບັງ ແລະ ອອກ​ຈາກ​ຄວາມ​ເປັນ​ຊະ​ເລີຍ​ໄປ​ຫາ​ອິດສະ​ລະ."},{"vNo":"6 ","txt":"ເພາະ​ໂຢ​ເຊັບ​ໃຫ້​ຖ້ອຍ​ຄຳ​ໄວ້​ແທ້ໆ ຊຶ່ງມີ​ຄວາມ​ວ່າ: ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ຂ້າພະ​ເຈົ້າ ຈະ​ຍົກ​ຜູ້​ພະຍາກອນ​ຜູ້​ໜຶ່ງ​ຂຶ້ນມາ​ໃຫ້​ແກ່​ຜົນ​ແອວ​ຂອງ​ຂ້າພະ​ເຈົ້າ, ຊຶ່ງຈະ​ເປັນ​ຜູ້​ພະຍາກອນ​ທີ່​ປະ​ເສີດ."},{"vNo":"7 ","txt":"ແທ້​ຈິງ​ແລ້ວ, ໂຢ​ເຊັບ​ໄດ້​ກ່າວ​ໄວ້​ວ່າ: ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ຂ້າພະ​ເຈົ້າ​ໄວ້​ດັ່ງ​ນີ້: ເຮົາ​ຈະ​ຍົກ​ຜູ້​ພະຍາກອນ​ທີ່​ປະ​ເສີດ​ຜູ້​ໜຶ່ງ​ຂຶ້ນຈາກ​ຜົນ​ແອວ​ຂອງ​ເຈົ້າ. ແລະ ລາວ​ຈະ​ເປັນ​ຜູ້​ທີ່​ນັບຖື​ຢ່າງ​ສູງ​ໃນ​ບັນດາ​ຜົນ​ແອວ​ຂອງ​ເຈົ້າ ແລະ ເຮົາຈະ​ໃຫ້​ບັນຍັດ​ແກ່​ລາວ​ເພື່ອ​ລາວ​ຈະ​ໄດ້​ກະທຳ​ວຽກ​ງານ​ສິ່ງ​ໜຶ່ງ​ເພື່ອ​ຜົນ​ແອວ​ຂອງ​ເຈົ້າ, ຜູ້​ເປັນ​ພີ່​ນ້ອງຂອງ​ລາວ ຊຶ່ງຈະ​ມີຄ່າ​ອັນ​ຍິ່ງ​ໃຫຍ່​ກັບ​ພວກ​ເຂົາ, ເຖິງ​ແມ່ນ​ຕໍ່​ການ​ນຳ​ພວກ​ເຂົາ​ມາ​ຫາ​ຄວາມ​ຮູ້​ຂອງ​ພັນທະ​ສັນຍາ ຊຶ່ງ​ເຮົາ​ໄດ້​ເຮັດ​ໄວ້​ກັບ​ບັນພະບຸລຸດ​ຂອງ​ເຈົ້າ."},{"vNo":"8 ","txt":"ແລະ ເຮົາ​ຈະ​ໃຫ້​ບັນຍັດ​ແກ່​ລາວ​ຂໍ້ໜຶ່ງ​ວ່າ ລາວ​ຈະ​ບໍ່​ເຮັດ​ງານ​ອື່ນ ນອກ​ຈາກ​ງານ​ທີ່​ເຮົາ​ຈະ​ສັ່ງ​ລາວ. ແລະ ເຮົາ​ຈະ​ເຮັດ​ໃຫ້​ລາວ​ຍິ່ງ​ໃຫຍ່​ໃນ​ສາຍຕາ​ຂອງ​ເຮົາ; ເພາະ​ລາວ​ຈະ​ເຮັດ​ວຽກ​ງານ​ຂອງ​ເຮົາ."},{"vNo":"9 ","txt":"ແລະ ລາວ​ຈະ​ຍິ່ງ​ໃຫຍ່​ເໝືອນ​ກັນ​ກັບ​ໂມ​ເຊ​ຜູ້​ຊຶ່ງ​ເຮົາ​ກ່າວ​ໄວ້​ວ່າ​ຈະ​ຍົກ​ຂຶ້ນ​ໃຫ້​ເຈົ້າ​ເພື່ອ​ປົດ​ປ່ອຍ​ຜູ້​ຄົນ​ຂອງ​ເຮົາ, ໂອ້ ເຊື້ອສາຍ​ອິດ​ສະ​ຣາ​ເອນ."},{"vNo":"10 ","txt":"ແລະ ເຮົາ​ຈະ​ຍົກ​ໂມ​ເຊ​ຂຶ້ນ​ເພື່ອ​ປົດ​ປ່ອຍ​ຜູ້​ຄົນ​ຂອງ​ເຈົ້າອອກ​ຈາກ​ແຜ່ນ​ດິນ​ເອຢິບ."},{"vNo":"11 ","txt":"ແຕ່​ເຮົາ​ຈະ​ຍົກ​ຜູ້​ພະຍາກອນ​ຜູ້​ໜຶ່ງ​ຂຶ້ນຈາກ​ຜົນ​ແອວ​ຂອງ​ເຈົ້າ; ແລະ ເຮົາ​ຈະ​ໃຫ້​ອຳນາດ​ແກ່​ລາວ ເພື່ອ​ຈະ​ນຳ​ຄຳ​ເວົ້າຂອງ​ເຮົາ​ອອກ​ມາ​ຫາ​ລູກ​ຫລານ​ຂອງ​ຜົນ​ແອ​ວຂອງ​ເຈົ້າ—​ແລະ​ບໍ່​ພຽງ​ແຕ່​ເພື່ອ​ການ​ນຳ​ຄຳ​ເວົ້າຂອງ​ເຮົາ​ອອກ​ມາ​ເທົ່າ​ນັ້ນ, ແຕ່​ຈະ​ເຮັດ​ໃຫ້​ພວກ​ເຂົາ​ເນັ້ນໜັກ​ໃນ​ຄຳ​ເວົ້າຂອງ​ເຮົາ, ຊຶ່ງຈະ​ອອກ​ໄປ​ໃນ​ບັນດາ​ພວກ​ເຂົາ​ແລ້ວ ພຣະ​ເຈົ້າ​ໄດ້​ກ່າວ​ໄວ້."},{"vNo":"12 ","txt":"ດັ່ງນັ້ນ, ຜົນ​ແອວ​ຂອງ​ເຈົ້າຈະ​ບັນທຶກ; ແລະ ຜົນ​ແອວ​ຂອງ​ຢູດາ​ຈະ​ບັນທຶກ; ແລະ ເລື່ອງ​ທີ່​ຈະ​ບັນທຶກ​ໄວ້​ໂດຍ​ຜົນ​ແອວ​ຂອງ​ເຈົ້າ, ແລະ ເລື່ອງ​ທີ່​ຈະ​ບັນທຶກ​ໄວ້​ຈາກ​ຜົນ​ແອວ​ຂອງ​ຢູດາ​ຈະ​ເຕີບ​ໂຕ​ພ້ອມ​ກັນ, ຊຶ່ງນຳ​ໄປ​ຫາ​ການ​ເຮັດ​ໃຫ້​ຄຳ​ສອນ​ທີ່​ຜິດ​ນັ້ນຍອມ​ຈຳນົນ ແລະ ກຳຈັດ​ການ​ຂັດ​ແຍ້ງ, ແລະ ສະຖາປະນາ​ຄວາມ​ສັນຕິ​ສຸກ​ໃນ​ບັນດາ​ຜົນ​ແອວ​ຂອງ​ເຈົ້າ, ແລະ ນຳ​ພວກ​ເຂົາ​ມາ​ຫາ​ຄວາມ​ຮູ້​ເຖິງ​ບັນພະບຸລຸດ​ຂອງ​ພວກ​ເຂົາ​ໃນ​ຍຸກ​ສຸດ​ທ້າຍ, ແລະ ນຳ​ມາ​ຫາ​ຄວາມ​ຮູ້​ຂອງ​ພັນທະ​ສັນຍາ​ຂອງ​ເຮົາ, ພຣະ​ຜູ້​ເປັນ​ເຈົ້າກ່າວ."},{"vNo":"13 ","txt":"ແລະ ໃນ​ມື້​ນັ້ນ​ຄວາມ​ອ່ອນ​ແອ​ຂອງ​ພວກ​ເຂົາ​ຈະ​ຖືກ​ເຮັດ​ໃຫ້​ເຂັ້ມ​ແຂງ ເພາະ​ວຽກ​ງານ​ຂອງ​ເຮົາ​ຈະ​ເລີ່ມ​ຕົ້ນ​ໃນ​ບັນ​ດາ​ຜູ້​ຄົນ​ທັງ​ໝົດ​ຂອງ​ເຮົາ, ເພື່ອ​ການ​ນຳ​ເຈົ້າ​ກັບ​ຄືນ, ໂອ້ ເຊື້ອ​ສາຍ​ອິດ​ສະ​ຣາ​ເອນ, ພຣະຜູ້​ເປັນ​ເຈົ້າກ່າວ."},{"vNo":"14 ","txt":"ແລະ ໂຢ​ເຊັບ​ໄດ້​ທຳນາຍ​ໄວ້ ມີ​ຄວາ​ມ​ວ່າ: ຈົ່ງ​ເບິ່ງ, ພຣະຜູ້​ເປັນ​ເຈົ້າຈະ​ປະ​ທານ​ພອນ​ໃຫ້​ຜູ້​ພະຍາກອນ​ຜູ້ນັ້ນ; ແລະ ຜູ້​ທີ່​ພະຍາຍາມ​ທຳລາຍ​ເພິ່ນຈະ​ຍອມ​ຈຳນົນ; ເພາະ​ຄຳ​ສັນຍາ​ນີ້, ຊຶ່ງຂ້າ​ພະ​ເຈົ້າ​ໄດ້​ຮັບ​ມາ​ຈາກ​ພຣະຜູ້​ເປັນ​ເຈົ້າ​ກ່ຽວ​ກັບ​ຜົນ​ແອວ​ຂອງ​ຂ້າພະ​ເຈົ້າຈະ​ສຳ​ເລັດ. ຈົ່ງ​ເບິ່ງ, ຂ້າພະ​ເຈົ້າ​ແນ່​ໃຈ​ໃນ​ຄວາມ​ສຳ​ເລັດ​ແຫ່ງ​ຄຳ​ສັນຍາ​ນີ້;"},{"vNo":"15 ","txt":"ແລະ ຊື່​ຂອງ​ເພິ່ນ​ຈະ​ຖືກ​ເອີ້ນ​ຕາມ​ຊື່​ຂອງ​ຂ້າພະ​ເຈົ້າ; ແລະ ເອີ້ນ​ຕາມ​ຊື່​ຂອງ​ພໍ່​ຂອງ​ເພິ່ນ ແລະ​ເພິ່ນ​ຈະ​ເປັນ​ເໝືອນ​ດັ່ງ​ຂ້າພະ​ເຈົ້າ; ເພາະ​ເລື່ອງ​ທີ່​ພຣະຜູ້​ເປັນ​ເຈົ້າຈະ​ນຳ​ອອກ​ມາ​ໂດຍ​ພຣະຫັດ​ຂອງ​ພຣະ​ອົງ, ແລະ ອຳນາດ​ຂອງ​ພຣະຜູ້​ເປັນ​ເຈົ້າຈະ​ນຳ​ຜູ້​ຄົນ​ຂອງ​ຂ້າພະ​ເຈົ້າ​ມາ​ຫາ​ຄວາມລອດ."},{"vNo":"16 ","txt":"ແທ້​ຈິງ​ແລ້ວ, ໂຢ​ເຊັບ​ໄດ້​ທຳນາຍ​ໄວ້​ວ່າ: ຂ້າພະ​ເຈົ້າ​ແນ່​ໃຈ​ເຖິງ​ເລື່ອງ​ນີ້, ມັນ​ເໝືອນ​ດັ່ງ​ທີ່​ຂ້າພະ​ເຈົ້າ​ແນ່​ໃຈ​ໃນ​ຄຳ​ສັນຍາ​ຂອງ​ໂມ​ເຊ; ເພາະ​ພຣະຜູ້​ເປັນ​ເຈົ້າ​ໄດ້​ກ່າວ​ກັບຂ້າພະ​ເຈົ້າວ່າ, ເຮົາ​ຈະ​ຮັກສາ​ລູກ​ຫລານຂອງ​ເຈົ້າຕະຫລອດ​ໄປ."},{"vNo":"17 ","txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ວ່າ: ເຮົາ​ຈະ​ຍົກ​ໂມ​ເຊ​ຂຶ້ນ; ແລະ ເຮົາ​ຈະ​ໃຫ້​ອຳນາດ​ແກ່​ລາວ​ໃນ​ໄມ້ຄ້ອນເທົ້າ, ແລະ ເຮົາ​ຈະ​ມອບ​ການ​ພິພາກສາ​ໃຫ້​ແກ່​ລາວ​ໃນ​ການ​ບັນທຶກ. ແຕ່​ເຮົາ​ຈະ​ບໍ່​ປ່ອຍ​ລີ້ນ​ຂອງ​ລາວ​ໃຫ້​ເວົ້າຫລາຍ, ເພາະ​ເຮົາ​ຈະ​ບໍ່​ເຮັດ​ໃຫ້​ລາວ​ຍິ່ງ​ໃຫຍ່​ໃນ​ການ​ເວົ້າ, ແຕ່​ເຮົາ​ຈະ​ຂຽນ​ກົດ​ຂອງ​ເຮົາ​ໃຫ້​ລາວ​ດ້ວຍ​ນິ້ວມື​ຂອງ​ເຮົາ​ເອງ ແລະ ເຮົາ​ຈະ​ໃຫ້​ມີ​ຜູ້​ເວົ້າ​ແທນ​ລາວ."},{"vNo":"18 ","txt":"ແລະ ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າອີກ​ວ່າ: ເຮົາ​ຈະ​ຍົກ​ຂຶ້ນ​ໄວ້​ເພື່ອ​ຜົນ​ແອວ​ຂອງ​ເຈົ້າ, ແລະ ເຮົາ​ຈະ​ໃຫ້​ມີ​ຜູ້​ເວົ້າ​ແທນລາວ. ແລະ ເຮົາ, ຈົ່ງ​ເບິ່ງ, ເຮົາ​ຈະ​ໃຫ້​ແກ່​ລາວ​ເພື່ອ​ລາວ​ຈະ​ໄດ້​ຂຽນ​ເລື່ອງ​ທີ່​ຜົນແອວຂອງ​ເຈົ້າຂຽນ​ເຖິງ​ຜົນ​ແອວ​ຂອງ​ເຈົ້າ; ແລະ ຜູ້​ເວົ້າຂອງ​ຜົນ​ແອວ​ຂອງ​ເຈົ້າຈະ​ປະກາດ​ມັນ."},{"vNo":"19 ","txt":"ແລະ ຄຳເວົ້າທີ່ລາວ​ຈະ​ຂຽນ​ນັ້ນຈະ​ເປັນ​ຄຳ​ເວົ້າທີ່​ສະຫລຽວ​ສະຫລາດຂອງ​ເຮົາ ຊຶ່ງສົມຄວນ​ທີ່​ຈະ​ອອກ​ໄປ​ສູ່ຜົນ​ແອວ​ຂອງ​ເຈົ້າ. ແລະ ມັນ​ຈະ​ເປັນ​ຄື​ກັນ​ກັບ​ວ່າ​ຜົນ​ແອວ​ຂອງ​ເຈົ້າຮ້ອງ​ບອກ​ພວກ​ເຂົາ​ຈາກ​ພື້ນ​ດິນ ເພາະ​ເຮົາ​ຮູ້ຈັກ​ສັດທາ​ຂອງ​ພວກ​ເຂົາ."},{"vNo":"20 ","txt":"ແລະ ພວກ​ເຂົາ​ຈະ​ຮ້ອງ​ຈາກ​ພື້ນ​ດິນ, ແທ້​ຈິງ​ແລ້ວ, ເຖິງ​ແມ່ນຈະ​ຮ້ອງການກັບ​ໃຈ​ໃຫ້​ພີ່ນ້ອງ​ຂອງ​ພວກ​ເຂົາ, ເຖິງ​ແມ່ນ​ຫລັງ​ຈາກ​ຄົນ​ຫລາຍ​ລຸ້ນຜ່ານ​ພວກ​ເຂົາ​ໄປ. ແລະ ເຫດການ​ຈະ​ບັງ​ເກີດ​ຂຶ້ນຄື ສຽງ​ຮ້ອງ​ຂອງ​ພວກ​ເຂົາ​ຈະ​ໄປ​ເຖິງ​ຕາມ​ຄວາມ​ງ່າຍດາຍ​ຂອງ​ຄຳ​ເວົ້າຂອງ​ພວກ​ເຂົາ."},{"vNo":"21 ","txt":"ເພາະ​ສັດທາ​ຂອງ​ພວກ​ເຂົາ ຄຳ​ເວົ້າຂອງ​ພວກ​ເຂົາ​ຈະ​ອອກ​ຈາກ​ປາກ​ຂອງ​ເຮົາ​ໄປ​ຫາ​ພີ່ນ້ອງ​ຂອງ​ພວກ​ເຂົາ​ຜູ້​ເປັນ​ຜົນ​ແອວ​ຂອງ​ເຈົ້າ, ແລະ ເຮົາ​ຈະ​ເຮັດ​ໃຫ້​ຄວາມ​ອ່ອນ​ແອ​ຂອງ​ຄຳ​ເວົ້າຂອງ​ພວກ​ເຂົາ​ເຂັ້ມ​ແຂງ​ດ້ວຍ​ສັດທາ​ຂອງ​ພວກ​ເຂົາ, ເພື່ອ​ຈື່​ຈຳ​ພັນທະ​ສັນຍາ​ຂອງ​ເຮົາ ຊຶ່ງ​ເຮົາ​ໄດ້​ເຮັດ​ໄວ້​ກັບ​ບັນ​ພະ​ບຸລຸດ​ຂອງ​ເຈົ້າ."},{"vNo":"22 ","txt":"ແລະ ບັດ​ນີ້, ຈົ່ງ​ເບິ່ງ​ໂຢ​ເຊັບ​ລູກ​ຂອງ​ພໍ່, ບັນພະບຸລຸດ​ຂອງ​ພໍ່​ໃນ​ອາ​ດີດ​ໄດ້​ທຳນາຍ​ໄວ້​ຕາມ​ນີ້."},{"vNo":"23 ","txt":"ດັ່ງນັ້ນ, ເປັນ​ຍ້ອນ​ພັນທະ​ສັນຍາ​ນີ້​ລູກ​ຈຶ່ງ​ໄດ້​ຮັບ​ພອນ; ເພາະ​ລູກ​ຫລານ​ຂອງ​ລູກ​ຈະ​ບໍ່​ຖືກ​ທຳລາຍ ເພາະ​ພວກ​ເຂົາ​ຈະ​ເຊື່ອ​ຟັງ​ຖ້ອຍ​ຄຳ​ຈາກ​ໜັງສື​ນັ້ນ."},{"vNo":"24 ","txt":"ແລະ ຈະ​ມີ​ຜູ້​ຍິ່ງ​ໃຫຍ່​ຜູ້​ໜຶ່ງ​ໃນ​ບັນດາ​ພວກ​ເຂົາ, ຜູ້​ຈະ​ສ້າງ​ຄວາມ​ດີ​ຫລາຍ​ຢ່າງ​ທັງ​ທາງ​ຄຳ​ເວົ້າ ແລະ ພາກ​ປະ​ຕິບັດ, ໂດຍ​ເປັນ​ເຄື່ອງມື​ໃນ​ພຣະຫັດ​ຂອງ​ພຣະ​ເຈົ້າດ້ວຍ​ສັດທາ​ຢ່າງ​ຫລວງ​ຫລາຍ​ໃນ​ອັນ​ທີ່​ຈະ​ເຮັດ​ການ​ແປກ​ປະຫລາດ​ອັນ​ຍິ່ງ​ໃຫຍ່ ແລະ ເຮັດ​ສິ່ງ​ນັ້ນ ຊຶ່ງ​ໃຫຍ່​ຫລວງ​ໃນ​ສາຍ​ພຣະ​ເນດ​ຂອງ​ພຣະ​ເຈົ້າ ເພື່ອ​ເຮັດ​ໃຫ້​ເກີດ​ການ​ຟື້ນ​ຟູ​ຢ່າງ​ຫລວງຫລາຍ​ກັບ​ເຊື້ອສາຍ​ອິດ​ສະ​ຣາ​ເອນ ແລະ ກັບ​ລູກ​ຫລານ​ຂອງ​ພີ່ນ້ອງ​ຂອງ​ລູກ."},{"vNo":"25 ","txt":"ແລະ ບັດ​ນີ້, ລູກ​ເປັນ​ສຸກ​ແລ້ວ​ໂຢ​ເຊັບ. ຈົ່ງ​ເບິ່ງ, ລູກ​ຍັງ​ນ້ອຍ​ຢູ່; ດັ່ງນັ້ນ ຈົ່ງ​ເຊື່ອຟັງ​ຄຳ​ເວົ້າ​ຂອງ​ນີ​ໄຟ​ອ້າຍ​ຂອງ​ລູກ ແລະ ມັນ​ຈະ​ເປັນ​ໄປ​ກັບ​ລູກ​ເຖິງ​ແມ່ນ​ຕາມ​ຖ້ອຍ​ຄຳ​ທີ່​ພໍ່​ເວົ້າ​ໄວ້. ຈົ່ງ​ຈື່​ຈຳ​ຄຳ​ເວົ້າຂອງ​ພໍ່​ຜູ້​ກຳລັງ​ຈະ​ຕາຍ. ອາ​ແມນ."}]}