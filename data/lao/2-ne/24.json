{"heading":"ອິດ​ສະ​ຣາ​ເອນ​ຈະ​ເຕົ້າ​ໂຮມກັນ ແລະ ຈະ​ຊື່ນຊົມ​ກັບການ​ພັກຜ່ອນ​ໃນ​ພັນ​ປີ—ລູຊິ​ເຟີ​ໄດ້ຖືກ​ຂັບ​ໄລ່​ອອກ​ຈາກ​ສະຫວັນ​ຍ້ອນ​ການ​ກະບົດ—ອິດ​ສະ​ຣາ​ເອນ​ຈະ​ເອົາ​ຊະນະ​ບາ​ບີ​ໂລນ (ແຜ່ນດິນ​ໂລກ)—ປຽບທຽບ​ກັບ​ເອ​ຊາ​ຢາ 14. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":23,"nextAbbr":"2-ne","nextNo":25,"chapterTitle":"2 ນີ​ໄຟ ໒໔","verses":[{"vNo":"1 ","txt":"ເພາະ​ພຣະຜູ້​ເປັນ​ເຈົ້າຈະ​ເມດ​ຕາ​ຕໍ່​ຢາ​ໂຄບ ແລະ ຈະ​ຍັງ​ເລືອກ​ອິດ​ສະ​ຣາ​ເອນ​ໄວ້​ອີກ, ແລະ ຈະຕັ້ງ​ເຂົາ​ທັງຫລາຍ​ໄວ້​ໃນ​ແຜ່ນດິນ​ຂອງ​ເຂົາ​ເອງ, ແລະ ຄົນ​ຕ່າງ​ຊາດ​ຈະ​ສົມທົບ​ເຂົ້າກັບ​ເຂົາ ແລະ ເຂົາ​ຈະ​ຕິດ​ພັນ​ຢູ່​ກັບ​ເຊື້ອສາຍ​ຂອງ​ຢາ​ໂຄບ."},{"vNo":"2 ","txt":"ແລະ ຊົນ​ຊາດ​ທັງຫລາຍ​ຈະ​ຮັບ​ເຂົາ ແລະ ນຳ​ເຂົາ​ທັງຫລາຍ​ໄປ​ຫາ​ບ່ອນ​ຂອງ​ເຂົາ; ແທ້​ຈິງ​ແລ້ວ, ຈາກ​ບ່ອນ​ໄກ​ໄປ​ຫາ​ທີ່​ສຸດ​ຂອງ​ແຜ່ນດິນ​ໂລກ; ແລະ ເຂົາ​ຈະ​ກັບ​ມາ​ຫາ​ແຜ່ນດິນ​ແຫ່ງ​ຄຳ​ສັນຍາ​ຂອງ​ເຂົາ. ແລະ ເຊື້ອສາຍ​ອິດ​ສະ​ຣາ​ເອນ​ຈະ​ມີ​ກຳມະສິດ​ໃນ​ເຂົາ, ເປັນ​ທາດ​ຊາຍ​ຍິງ​ໃນ​ແຜ່ນດິນ​ຂອງ​ພຣະຜູ້​ເປັນ​ເຈົ້າ; ຜູ້​ທີ່​ຈັບ​ເຂົາ​ເປັນ​ຊະ​ເລີຍ​ຈະ​ຖືກ​ເຂົາ​ຈັບ​ໄປ​ເປັນ​ຊະ​ເລີຍ; ແລະ ເຂົາ​ຈະ​ປົກຄອງ​ຜູ້​ທີ່​ເຄີຍ​ບີບ​ບັງຄັບ​ເຂົາ."},{"vNo":"3 ","txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນ​ມື້ນັ້ນຄື ພຣະ​ຜູ້​ເປັນເຈົ້າຈະ​ໃຫ້​ເຈົ້າພັກຜ່ອນ​ຈາກ​ຄວາມ​ເສົ້າສະຫລົດ​ໃຈ​ຂອງ​ເຈົ້າ, ແລະ ຈາກ​ຄວາມ​ຢ້ານ​ກົວ​ຂອງ​ເຈົ້າ, ແລະ ຈາກ​ການ​ເປັນ​ທາດ​ທີ່​ລຳບາກ​ໃນ​ບ່ອນຊຶ່ງ​ເຈົ້າຖືກ​ບັງຄັບ​ໃຫ້​ຮັບ​ໃຊ້."},{"vNo":"4 ","txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນ​ມື້​ນັ້ນ​ຄື, ເຈົ້າ​ຈະ​ຍົກ​ຄຳ​ຫຍໍ້​ຫຍັນ​ນີ້​ກ່າວ​ຕໍ່​ກະສັດ​ແຫ່ງ​ບາ​ບີ​ໂລນ​ວ່າ: ກະສັດ​ຜູ້​ຮ້າຍ​ກາດ​ໄດ້​ລົ້ມ​ລົງ​ແລ້ວ! ເພິ່ນ​ຈະ​ບໍ່​ໄດ້​ກົດ​ຂີ່​ຜູ້​ໃດ​ຜູ້​ໜຶ່ງ​ອີກ​ຕໍ່​ໄປ!"},{"vNo":"5 ","txt":"ພຣະຜູ້​ເປັນ​ເຈົ້າ​ໄດ້​ຫັກ​ໄມ້​ແສ້​ຂອງ​ຄົນ​ຊົ່ວ ແລະ ຄາຖາ​ຂອງ​ຜູ້​ປົກຄອງ​ແລ້ວ."},{"vNo":"6 ","txt":"ຄົນ​ທີ່​ຂ້າ​ຟັນຜູ້​ຄົນ​ໂດຍ​ການ​ຂ້ຽນ​ຕີ​ດ້ວຍ​ຄວາມ​ໂມ​ໂຫ​ຂອງ​ຕົນ, ຄົນ​ທີ່​ປົກຄອງ​ປະຊາ​ຊາດ​ດ້ວຍ​ຄວາມ​ຄຽດ​ແຄ້ນ​ຈຶ່ງ​ຖືກ​ຂົ່ມ​ເຫັງ ແລະ ບໍ່​ມີ​ໃຜ​ຂັດຂວາງ."},{"vNo":"7 ","txt":"ທັງແຜ່ນດິນ​ໂລກ​ກຳລັງ​ພັກຜ່ອນ ແລະ ມິດ​ງຽບ; ເຂົາ​ເປັ່ງສຽງ​ຮ້ອງ​ເພງ."},{"vNo":"8 ","txt":"ແທ້​ຈິງ​ແລ້ວ, ຕົ້ນສົນ​ຊື່ນ​ຊົມ​ເຈົ້າ, ແລະ ຕົ້ນສີດາ​ແຫ່ງ​ເລ​ບາ​ນອນ​ນຳ​ອີກ, ກ່າວ​ວ່າ: ນັບຕັ້ງ​ແຕ່​ເຈົ້າ​ໂຄ່ນ​ລົ້ມ​ແລ້ວ​ກໍ​ບໍ່​ມີ​ຄົນ​ຕັດ​ໄມ້​ຂຶ້ນມາ​ໂຄ່ນ​ພວກ​ເຮົາ."},{"vNo":"9 ","txt":"ນະລົກ​ທາງ​ລຸ່ມ​ກໍ​ຕື່ນ​ເຕັ້ນ​ເພື່ອ​ຕ້ອນຮັບ​ເຈົ້າ ເມື່ອ​ເຈົ້າມາ ມັນ​ປຸກ​ໃຫ້​ຜີ​ທຸກ​ໂຕ​ມາ​ຕ້ອນຮັບ​ເຈົ້າ; ຄື​ຜູ້​ຊຶ່ງ​ເຄີຍ​ເປັນ​ຜູ້ນຳ​ຂອງ​ໂລກ, ມັນ​ເຮັດ​ໃຫ້​ບັນດາ​ຜູ້​ເຄີຍ​ເປັນ​ກະສັດ​ແຫ່ງ​ປະຊາ​ຊາດ​ທັງຫລາຍ​ລຸກຂຶ້ນມາ​ຈາກ​ພຣະ​ທີ່​ນັ່ງ​ຂອງ​ເຂົາ."},{"vNo":"10 ","txt":"ເຂົາ​ທັງ​ໝົດ​ຈະ​ເວົ້າ ແລະ ກ່າວ​ກັບ​ເຈົ້າວ່າ: ເຈົ້າກໍ​ອ່ອນ​ແອ​ຄື​ພວກ​ເຮົາ​ບໍ? ເຈົ້າກາຍ​ມາ​ເປັນ​ຄື​ກັນ​ກັບ​ພວກ​ເຮົາ​ແລ້ວ​ບໍ?"},{"vNo":"11 ","txt":"ຄວາມ​ໂອ້​ອວດ​ຂອງ​ເຈົ້າ​ຖືກ​ນຳ​ລົງ​ມາ​ສູ່​ຫລຸມ​ຝັງ​ສົບ; ບໍ່​ມີ​ຜູ້​ໃດ​ໄດ້​ຍິນ​ສຽງ​ພິນ​ຂອງ​ເຈົ້າ; ໂຕ​ໜອນ​ຈະ​ເປັນ​ເສື່ອ​ນອນ​ຂອງ​ເຈົ້າ, ແລະ ໂຕ​ໜອນ​ຈະ​ເປັນ​ຜ້າ​ຫົ່ມ​ຂອງ​ເຈົ້າ."},{"vNo":"12 ","txt":"ເຈົ້າ​ຕົກ​ຈາກ​ສະຫວັນ​ໄດ້​ຢ່າງ​ໃດ, ໂອ້ ລູຊິ​ເຟີ, ໂອລົດ​ແຫ່ງ​ເວລາ​ເຊົ້າ! ເຈົ້າ​ຖືກ​ຕັດ​ລົງ​ສູ່​ພື້ນ​ດິນ ຊຶ່ງ​ເຮັດ​ໃຫ້​ປະຊາ​ຊາດ​ອ່ອນ​ແອ."},{"vNo":"13 ","txt":"ເພາະ​ເຈົ້າ​ໄດ້​ກ່າວ​ຢູ່ໃນ​ໃຈ​ວ່າ: ເຮົາ​ຈະ​ຂຶ້ນ​ໄປ​ສະ​ຫວັນ​ເໜືອ​ດວງ​ດາວ​ທັງຫລາຍ​ຂອງ​ພຣະ​ເຈົ້າ; ເຮົາ​ຈະ​ຕັ້ງ​ພຣະ​ທີ່​ນັ່ງ​ຂອງ​ເຮົາ​ຢູ່​ທີ່​ສູງ​ນັ້ນ."},{"vNo":"14 ","txt":"ເຮົາ​ຈະ​ຂຶ້ນ​ໄປ​ເໜືອ​ຄວາມ​ສູງ​ຂອງ​ເມກ; ເຮົາ​ຈະ​ເຮັດ​ໃຫ້​ຕົວ​ເຮົາ​ເອງ​ເໝືອນ​ອົງ​ຜູ້​ສູງ​ສົ່ງ."},{"vNo":"15 ","txt":"ແຕ່​ເຈົ້າຖືກ​ນຳ​ລົງ​ມາສູ່​ນະລົກ, ລົງ​ມາສູ່​ເຫວ."},{"vNo":"16 ","txt":"ບັນດາ​ຜູ້​ທີ່​ເຫັນ​ເຈົ້າຈະ​ຈ້ອງ​ມອງ​ເບິ່ງ​ເຈົ້າ, ແລະ ຈະ​ພິຈາລະນາ​ເຈົ້າ, ແລະ ຈະ​ເວົ້າວ່າ: ນີ້​ບໍ​ຜູ້​ທີ່​ເຮັດ​ໃຫ້​ແຜ່ນດິນ​ໂລກ​ສັ່ນ​ສະ​ເທືອນ, ຜູ້​ທີ່​ສັ່ນ​ອານາຈັກ​ທັງຫລາຍ?"},{"vNo":"17 ","txt":"ແລະ ເຮັດ​ໃຫ້​ໂລກ​ເປັນ​ເໝືອນດັ່ງຖິ່ນ​ແຫ້ງ​ແລ້ງກັນດານ, ແລະ ທຳລາຍ​ຫົວ​ເມືອງ​ຕ່າງໆ, ແລະ ບໍ່​ຍອມ​ໃຫ້​ນັກ​ໂທດ​ກັບ​ໄປ​ບ້ານ​ຂອງ​ເຂົາ?"},{"vNo":"18 ","txt":"ກະສັດ​ທັງ​ໝົດ​ຂອງ​ປະຊາ​ຊາດ, ແທ້​ຈິງ​ແລ້ວ, ເຂົາ​ທັງ​ໝົດ​ນອນ​ຢູ່​ຢ່າງ​ມີ​ກຽດ, ຕ່າງ​ກໍ​ຢູ່​ໃນ​ອຸບ​ໂມງ​ຂອງ​ຕົນ."},{"vNo":"19 ","txt":"ແຕ່​ເຈົ້າຖືກ​ໂຍນ​ອອກ​ຈາກ​ຫລຸມ​ສົບ​ຂອງ​ເຈົ້າຄື​ກັນ​ກັບ​ກິ່ງ​ກ້ານ​ທີ່​ໜ້າ​ກຽດ​ຊັງ, ດັ່ງ​ຊາກ​ສົບ​ທີ່​ຖືກ​ຢຽບ​ຍ່ຳຢູ່​ໃຕ້​ຕີນ ແລະ ສ່ວນ​ສຸດ​ທ້າຍ​ຂອງ​ຜູ້​ທີ່​ຖືກ​ຂ້າ​ທີ່​ຖືກ​ແທງ​ດ້ວຍ​ດາບ, ຊຶ່ງລົງ​ໄປ​ຍັງ​ຫີນ​ຂອງ​ຫລຸມ​ສົບ."},{"vNo":"20 ","txt":"ເຈົ້າຈະ​ບໍ່​ໄດ້​ຮັບ​ການ​ຝັງ​ສົບ​ຮ່ວມ​ກັບ​ຜູ້​ຄົນ​ເຫລົ່ານັ້ນ ເພາະວ່າ​ເຈົ້າ​ໄດ້​ທຳລາຍ​ແຜ່ນດິນ​ຂອງ​ເຈົ້າ ແລະ ເຂັ່ນຂ້າ​ຜູ້​ຄົນ​ຂອງ​ເຈົ້າ; ຂໍ​ຢ່າ​ໃຫ້​ມີ​ໃຜ​ເອີ່ຍ​ເຖິງ​ຊື່​ຂອງ​ລູກ​ຫລາ​ນຂອງ​ຜູ້​ກະທຳ​ຄວາມ​ຊົ່ວ​ອີກ​ເລີຍ."},{"vNo":"21 ","txt":"ຈົ່ງ​ຕຽມ​ການ​ສັງຫານ​ລູກ​ຫລານ​ຂອງ​ເຂົາ​ເຖີດ ເພາະ​ຄວາມ​ຊົ່ວ​ຮ້າຍ​ຂອງ​ບັນພະບຸລຸດ​ຂອງ​ພວກ​ເຂົາ, ຢ້ານ​ວ່າ​ເຂົາ​ຈະ​ລຸກຂຶ້ນ​ເປັນ​ເຈົ້າຂອງ​ແຜ່ນດິນ ແລະ ເຮັດ​ໃຫ້​ແຜ່ນດິນ​ໂລກ​ເຕັມ​ໄປ​ດ້ວຍ​ຫົວ​ເມືອງ​ຕ່າງໆ."},{"vNo":"22 ","txt":"ຈອມ​ໂຍທາ​ໄດ້​ກ່າວ​ວ່າ: ເຮົາ​ຈະ​ລຸກຂຶ້ນຕໍ່ສູ້​ເຂົາ, ແລະ ຈະ​ຕັດ​ຊື່ ແລະ ຜູ້​ທີ່​ເຫລືອ​ຢູ່​ອອກ​ຈາກ​ບາ​ບີ​ໂລນ, ຈະ​ຕັດ​ລູກ​ຫລານ​ພົງພັນ​ອອກ​ເສຍ, ພຣະ​ເຈົ້າກ່າວ."},{"vNo":"23 ","txt":"ເຮົາ​ຈະ​ເຮັດ​ໃຫ້​ມັນ​ເປັນ​ກຳມະ​ສິດ​ຂອງ​ນົກ​ຍາງ, ແລະ ເປັນ​ໜອງ​ນ້ຳ; ແລະ ເຮົາ​ຈະ​ກວາດ​ມັນ​ດ້ວຍ​ຟອຍ ແຫ່ງ​ຄວາມ​ພິນາດ ຈອມ​ໂຍທາ​ໄດ້​ກ່າວ​ໄວ້​ດັ່ງ​ນີ້​ແຫລະ."},{"vNo":"24 ","txt":"ຈອມ​ໂຍທາ​ໄດ້​ປະຕິຍານ​ວ່າ: ເຮົາ​ກະ​ແຜນ​ໄວ້​ແນວ​ໃດ, ແລະ ເຮົາ​ໄດ້​ມຸ້ງ​ໝາຍ​ໄວ້​ແນວ​ໃດ, ມັນ​ກໍ​ຈະ​ເປັນ​ໄປ​ແນວ​ນັ້ນ—"},{"vNo":"25 ","txt":"ຄື​ເຮົາ​ຈະ​ນຳ​ຊາວ​ອັດ​ຊີ​ເຣຍ​ມາ​ໃນ​ແຜ່ນດິນ​ຂອງ​ເຮົາ, ແລະ ຈະ​ຢຽບ​ເຂົາ​ໄວ້​ໃຕ້​ຕີນ​ເທິງ​ພູ​ຂອງ​ເຂົາ; ເມື່ອນັ້ນ​ແອກ​ຂອງ​ເຂົາຈະ​ຫລຸດ​ອອກ​ຈາກ​ເຂົາ, ແລະ ພາລະ​ຂອງ​ເຂົາ​ຈະ​ຫລຸດ​ອອກ​ຈາກ​ບ່າ​ເຂົາ."},{"vNo":"26 ","txt":"ນີ້​ຄື​ຄວາມ​ມຸ້ງ​ໝາຍ​ທີ່​ຕັ້ງ​ໄວ້​ເທິງແຜ່ນດິນ​ໂລກທັງ​ໝົດ; ແລະ ນີ້​ຄື​ພຣະຫັດ​ທີ່​ຍື່ນ​ອອກ​ໄປ​ເຖິງ​ປະຊາ​ຊາດ​ທັງ​ໝົດ."},{"vNo":"27 ","txt":"ເພາະ​ຈອມ​ໂຍທາ​ໄດ້​ມຸ້ງ​ໝາຍ​ໄວ້, ແລະ ຜູ້​ໃດ​ຈະ​ລົບ​ລ້າງ​ໄດ້? ແລະ ພຣະຫັດ​ຂອງ​ພຣະ​ອົງ​ຈະ​ຍື່ນ​ອອກ​ໄປ ແລະ ຜູ້​ໃດ​ຈະ​ດຶງ​ມັນ​ຄືນ​ໄດ້?"},{"vNo":"28 ","txt":"ໃນ​ປີ​ທີ່​ກະສັດ​ອາຮາດ​ສິ້ນຊີວິດພາລະ​ອັນ​ນີ້ໄດ້​ເກີດ​ຂຶ້ນ."},{"vNo":"29 ","txt":"ປະເທດ​ຟີ​ລິດ​ສະຕິນ​ເອີຍ, ເຈົ້າທັງ​ໝົດ​ຢ່າ​ປິ​ຕິ​ຍິນ​ດີ​ເລີຍ; ເພາະວ່າ​ໄມ້​ແສ້​ຂອງ​ເຂົາ​ທີ່​ຂ້ຽນ​ຕີ​ເຈົ້ານັ້ນ​ໄດ້​ຫັກ​ໄປ​ແລ້ວ; ເພາະ​ງູ​ເຫົ່າ​ຈະ​ອອກ​ມາ​ຈາກ​ຮາກ​ເຫງົ້າຂອງ​ມັນ, ແລະ ລູກ​ຂອງ​ມັນ​ຈະ​ເປັນ​ງູ​ທີ່​ພົ່ນ​ພິດ​ໄຟ."},{"vNo":"30 ","txt":"ແລະ ລູກກົກ​ຂອງ​ຄົນ​ທຸກ​ຍາກ​ຈະ​ມີ​ກິນ, ແລະ ຄົນ​ທີ່​ຂັດ​ສົນ​ຈະ​ນອນ​ໃນ​ຄວາມ​ປອດ​ໄພ; ແຕ່​ເຮົາ​ຈະ​ຂ້າ​ຮາກ​ເຫງົ້າຂອງ​ເຈົ້າດ້ວຍ​ຄວາມ​ອຶດ​ຢາກ ແລະ ມັນ​ຈະ​ຂ້າ​ຜູ້​ທີ່​ເຫລືອ​ຢູ່​ຂອງ​ເຈົ້າ."},{"vNo":"31 ","txt":"ໂອ້ ປະຕູ; ຈົ່ງ​ຄວນ​ຄາງ​ເຖີດ; ໂອ້ ເມືອງ​ຈົ່ງ​ຮ້ອງ​ໄຫ້​ເຖີດ; ຊາວ​ຟິລິດ​ສະຕິນ​ທັງ​ໝົດ​ໄດ້​ລະລາຍ​ໄປ​ແລ້ວ; ເພາະ​ຈະ​ມີ​ຄວັນ​ມາ​ຈາກ​ທາງ​ເໜືອ ແລະ ຈະ​ບໍ່​ມີ​ໃຜ​ຢູ່​ຕາມ​ລຳພັງ​ຕາມ​ກຳນົດ​ເວລາ​ຂອງ​ເຂົາ."},{"vNo":"32 ","txt":"ທູດ​ຂອງ​ປະຊາ​ຊາດ​ຈະ​ຕອບ​ວ່າ​ແນວ​ໃດ? ກໍ​ວ່າ​ພຣະຜູ້​ເປັນ​ເຈົ້າ​ໄດ້​ສະຖາປະນາ​ສີ​ໂອນ​ແລ້ວ, ແລະ ຄົນ​ຍາກຈົນ​ໃນ​ຊົນ​ຊາດ​ຂອງ​ພຣະ​ອົງ​ໄດ້​ພົບ​ທີ່​ຫລົບ​ໄພ​ໃນ​ທີ່​ນັ້ນ."}]}