{"heading":"ໃນ​ຍຸກ​ສຸດ​ທ້າຍ​ພຣະຜູ້​ເປັນ​ເຈົ້າຈະ​ປອບ​ໃຈ​ສີ​ໂອນ ແລະ ເຕົ້າ​ໂຮມ​ອິດ​ສະ​ຣາ​ເອນ—ຜູ້​ທີ່​ຖືກ​ໄຖ່​ຈະ​ມາ​ຫາ​ສີ​ໂອນ​ໃນ​ທ່າມກາງ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ—ປຽບທຽບ​ກັບ​ເອຊາ​ຢາ 51 ແລະ 52:1–2. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":7,"nextNo":9,"chapterTitle":"2 ນີ​ໄຟ 8","prevTitle":"2 ນີ​ໄຟ 7","nextTitle":"2 ນີ​ໄຟ 9","verses":[{"vNo":1,"txt":"ຈົ່ງ​ເຊື່ອ​ຟັງ​ເຮົາ, ເຈົ້າທັງຫລາຍ​ຜູ້​ເດີນທາງ​ຕາມ​ຄວາມ​ຊອບ​ທຳ. ຈົ່ງ​ຫລຽວ​ເບິ່ງ​ຫີນ​ທີ່​ເຈົ້າຖືກ​ສະກັດ​ອອກ​ມາ, ແລະ ຮູ​ຂອງ​ຫລຸມ​ບ່ອນ​ເຈົ້າຖືກ​ຂຸດ​ອອກ​ມາ."},{"vNo":2,"txt":"ຈົ່ງ​ເບິ່ງ​ອັບ​ຣາ​ຮາມ, ບັນພະບຸລຸດ​ຂອງ​ເຈົ້າ, ແລະ ນາງ​ຊາ​ຣາ​ຜູ້​ໃຫ້​ກຳເນີດ​ເຈົ້າ; ເພາະ​ເຮົາ​ເອີ້ນ​ລາວ​ຜູ້​ດຽວ ແລະ ໃຫ້​ພອນ​ແກ່​ລາວ."},{"vNo":3,"txt":"ແລະ ພຣະຜູ້​ເປັນ​ເຈົ້າຈະ​ປອບ​ໃຈ​ສີ​ໂອນ, ພຣະ​ອົງ​ຈະ​ປອບ​ໃຈ​ບ່ອນ​ວ່າງ​ເປົ່າທັງ​ໝົດ​ຂອງ​ມັນ ແລະ ພຣະ​ອົງ​ຈະ​ເຮັດ​ໃຫ້​ຖິ່ນ​ແຫ້ງ​ແລ້ງກັນດານ​ຂອງ​ມັນ​ຄື​ສວນ​ເອ​ເດນ, ແລະ ທະ​ເລ​ຊາຍ​ຂອງ​ມັນ​ຄື​ກັນ​ກັບ​ອຸດທະຍານ​ຂອງ​ພຣະຜູ້​ເປັນ​ເຈົ້າ. ໃນ​ບ່ອນ​ນັ້ນຈະ​ພົບ​ຄວາມ​ສຸກ ແລະ ຄວາມ​ດີ​ໃຈຈາກ​ການ​ຂອບ​ພຣະ​ຄຸນ​ພຣະ​ເຈົ້າ."},{"vNo":4,"txt":"ຈົ່ງຟັງ​ເຮົາ, ຜູ້​ຄົນ​ຂອງ​ເຮົາ​ເອີຍ; ແລະ ງ່ຽງ​ຫູ​ຟັງ​ເຮົາ, ໂອ້ ປະຊາ​ຊາດ​ຂອງ​ເຮົາ​ເອີຍ; ເພາະ​ກົດ​ຂໍ້ໜຶ່ງ​ຈະ​ອອກ​ໄປ​ຈາກ​ເຮົາ, ແລະ ເຮົາ​ຈະ​ເຮັດ​ໃຫ້​ຄຳ​ພິພາກສາ​ຂອງ​ເຮົາ​ເປັນຄວາມ​ສະຫວ່າງ​ຂອງ​ຊົນ​ຊາດ​ທັງຫລາຍ."},{"vNo":5,"txt":"ຄວາມ​ຊອບ​ທຳ​ຂອງ​ເຮົາ​ຢູ່​ໃກ້; ຄວາມ​ລອດ​ຂອງ​ເຮົາ​ໄດ້​ອອກ​ໄປ​ແລ້ວ, ແລະ ແຂນ​ຂອງ​ເຮົາ​ຈະ​ພິພາກສາ​ຜູ້ຄົນ​ທັງ​ປວງ. ຜູ້​ຄົນ​ຊາວ​ເກາະ​ຈະ​ຄອຍ​ຖ້າ​ເຮົາ, ແລະ ພວກ​ເຂົາ​ຈະ​ໄວ້​ໃຈ​ໃນ​ອ້ອມ​ແຂນ​ຂອງ​ເຮົາ."},{"vNo":6,"txt":"ຈົ່ງ​ຫລຽວ​ເບິ່ງ​ທ້ອງຟ້າ ແລະ ຫລຽວ​ເບິ່ງ​ໂລກ​ທາງ​ລຸ່ມ; ເພາະ​ທ້ອງຟ້າ​ຈະ​ຫາຍ​ໄປ​ຄື​ກັນ​ກັບ​ຄວັນ ແລະ ໂລກ​ຈະ​ເກົ່າ​ລົງ​ຄື​ກັນ​ກັບ​ເສື້ອ​ຜ້າ; ແລະ ຄົນ​ທັງ​ຫລາຍ​ທີ່​ຢູ່​ໃນ​ນັ້ນ​ຈະ​ຕາຍ​ດ້ວຍ​ວິທີ​ດຽວ​ກັນ. ແຕ່​ວ່າ​ຄວາມລອດ​ຂອງ​ເຮົາ​ຈະ​ເປັນ​ຢູ່​ຕະ​ຫລອດ​ໄປ, ແລະ ຄວາມ​ຊອບ​ທຳ​ຂອງ​ເຮົາ​ຈະ​ບໍ່​ລົ້ມ​ເລີກ​ໄປ."},{"vNo":7,"txt":"ຈົ່ງ​ເຊື່ອ​ຟັງ​ເຮົາ, ເຈົ້າທັງຫລາຍ​ຜູ້​ຮູ້​ເຖິງ​ຄວາມ​ຊອບ​ທຳ, ຜູ້​ຊຶ່ງ​ເຮົາ​ໄດ້​ຂຽນ​ກົດ​ຂອງ​ເຮົາ​ໄວ້​ໃນ​ໃຈ​ຂອງ​ເຂົາ, ເຈົ້າຢ່າ​ຢ້ານ​ກົວ​ຄຳ​ຕຳນິຂອງ​ມະນຸດ ແລະ ຢ່າ​ຢ້ານຄຳ​ປ້ອຍ​ດ່າ​ຂອງ​ຄົນ​ເຫລົ່ານັ້ນ."},{"vNo":8,"txt":"ເພາະ​ຕົວ​ແມງ​ຈະ​ກິນ​ພວກ​ເຂົາ​ໝົດ​ຄື​ກັນ​ກັບ​ເສື້ອ​ຜ້າ, ແລະ ໜອນ​ຈະ​ເຈາະ​ກິນ​ພວກ​ເຂົາ​ຄື​ກັນ​ກັບ​ຂົນ​ແກະ. ແຕ່​ວ່າ​ຄວາມ​ຊອບ​ທຳ​ຂອງ​ເຮົາ​ຈະ​ເປັນ​ຢູ່​ຕະຫລອດ​ໄປ, ແລະ ຄວາມ​ລອດ​ຂອງ​ເຮົາ​ຈະ​ຢູ່​ຈາກ​ຄົນ​ລຸ້ນ​ໜຶ່ງ​ຫາ​ຄົນ​ອີກ​ລຸ້ນໜຶ່ງ."},{"vNo":9,"txt":"ຕື່ນ​ຖີດ! ຕື່ນ​ເຖີດ! ຈົ່ງ​ຮວບ​ຮວມ​ພະລັງ​ຂອງ​ເຈົ້າ, ໂອ້ ແຂນ​ຂອງ​ພຣະຜູ້​ເປັນ​ເຈົ້າ; ຈົ່ງ​ຕື່ນ​ຄື​ກັນ​ກັບ​ໃນ​ສະໄໝ​ໂບຮານ. ບໍ່​ແມ່ນ​ພຣະ​ອົງບໍ​ທີ່​ຕັດ​ຣາ​ຮາບ​ເປັນ​ຕ່ອ​ນໆ ແລະ ແທງ​ມັງກອນ​ທະລຸ?"},{"vNo":10,"txt":"ບໍ່​ແມ່ນ​ພຣະ​ອົງບໍທີ່​ເຮັດ​ໃຫ້​ນ້ຳທະ​ເລ​ແຫ້ງ ແລະ ຄວາມ​ເລິກ​ທີ່​ສຸດ​ຂອງ​ນ້ຳອັນ​ກວ້າງ​ໃຫຍ່​ແຫ້ງ​ລົງ ທີ່​ເຮັດ​ໃຫ້​ຄວາມ​ເລິກ​ຂອງ​ທະ​ເລ​ເປັນ​ຫົນທາງ​ໃຫ້​ຄົນ​ຜູ້​ທີ່​ຖືກ​ໄຖ່​ຜ່ານ​ໄປ?"},{"vNo":11,"txt":"ດັ່ງນັ້ນ, ຄົນ​ທີ່​ຖືກ​ໄຖ່ໂດຍພຣະຜູ້​ເປັນ​ເຈົ້າ ຈະ​ກັບ​ມາ ແລະ ມາ​ພ້ອມ​ກັບ​ການ​ຮ້ອງ​ເພງ​ສູ່​ສີ​ໂອນ ແລະ ຄວາມສຸກ ແລະ ຄວາມ​ບໍລິສຸດ​ອັນ​ເປັນນິດ​ຈະ​ຢູ່​ເທິງ​ຫົວ​ຂອງ​ພວກ​ເຂົາ; ແລະ ພວກ​ເຂົາ​ຈະ​ໄດ້​ຮັບ​ຄວາມ​ປິ​ຕິ​ຍິນ​ດີ ແລະ ຄວາມສຸກ; ຄວາມ​ເສົ້າສະຫລົດ​ໃຈ ແລະ ຄວາມທຸກ​ຈະ​ໜີ​ໄປ."},{"vNo":12,"txt":"ເຮົາ​ຄື​ຜູ້ນັ້ນ, ແທ້​ຈິງ​ແລ້ວ​ເຮົາ​ຄື​ຜູ້​ທີ່​ປອບ​ໂຍນ​ເຈົ້າ. ຈົ່ງ​ເບິ່ງ, ເຈົ້າ​ແມ່ນ​ໃຜ​ຈຶ່ງ​ຈະ​ຢ້ານ​ມະນຸດ​ຜູ້​ຊຶ່ງຈະ​ຕ້ອງ​ຕາຍ, ແລະ ຢ້ານ​ລູກ​ຂອງ​ມະນຸດ​ຜູ້​ຊຶ່ງຈະ​ຖືກ​ເຮັດ​ໃຫ້​ຄື​ກັນ​ກັບຕົ້ນຫຍ້າ?"},{"vNo":13,"txt":"ແລະ ຫລົງ​ລືມ​ພຣະ​ຜູ້​ເປັນ​ເຈົ້າ ພຣະຜູ້​ສ້າງ​ຂອງ​ເຈົ້າທີ່​ໄດ້​ຢືດທ້ອງຟ້າ​ອອກ ແລະ ວາງ​ຮາກ​ຖານ​ຂອງ​ແຜ່ນດິນ​ໂລກ, ແລະ ຢ້ານ​ກົວ​ຢູ່​ເລື້ອຍ​ໄປ​ຕະ​ຫລອດ​ວັນ, ເພາະ​ຄວາມ​ໂມ​ໂຫ​ຂອງ​ຜູ້​ກົດ​ຂີ່​ຄື​ກັບ​ວ່າເຂົາ​ຈະ​ມາ​ທຳຮ້າຍ​ຊັ້ນບໍ? ແລະ ຄວາມ​ໂມ​ໂຫ​ຂອງ​ຜູ້​ກົດຂີ່​ນັ້ນຢູ່​ໃສ?"},{"vNo":14,"txt":"ຊະ​ເລີຍ​ຜູ້​ທີ່​ຖືກ​ກັກ​ຂັງ​ຈະ​ໄດ້​ຮັບ​ການ​ປົດ​ປ່ອຍ​ໂດຍ​ໄວ, ແລະ ເຂົາ​ຈະ​ບໍ່​ຕາຍ​ຢູ່​ໃນ​ຫລຸມ ທັງ​ອາຫານ​ຂອງ​ເຂົາ​ຈະ​ບໍ່​ຂາດ."},{"vNo":15,"txt":"ເພາະ​ເຮົາ​ຄື​ພຣະຜູ້​ເປັນ​ເຈົ້າ​ອົງ​ເປັນພຣະ​ເຈົ້າຂອງ​ເຈົ້າ, ຜູ້​ກວນ​ທະ​ເລ ແລະ ຄື້ນ​ໃຫ້​ຫວັ່ນ​ໄຫວ; ຈອມ​ໂຍທາ​ຄື​ຊື່​ຂອງ​ເຮົາ."},{"vNo":16,"txt":"ແລະ ເຮົາ​ໄດ້​ໃສ່​ຖ້ອຍ​ຄຳ​ຂອງ​ເຮົາ​ໄວ້​ໃນ​ປາກ​ຂອງ​ເຈົ້າ ແລະ ປິດ​ບັງ​ເຈົ້າ​ໄວ້​ໃນ​ຮົ່ມ​ມື​ຂອງ​ເຮົາ ເພື່ອ​ເຮົາ​ຈະ​ໄດ້​ຕັ້ງທ້ອງຟ້າ​ສະຫວັນ ແລະ ວາງ​ຮາກຖານ​ຂອງ​ໂລກ ແລະ ກ່າ​ວກັບ​ສີ​ໂອນ​ວ່າ: ຈົ່ງ​ເບິ່ງ, ເຈົ້າ​ເປັນ​ຜູ້​ຄົນ​ຂອງ​ເຮົາ."},{"vNo":17,"txt":"ຕື່ນ​ເຖີດ! ຕື່ນ​ເຖີດ! ຈົ່ງ​ຢືນ​ຂຶ້ນ, ໂອ້ ເຢຣູ​ຊາເລັມ, ຊຶ່ງ​ໄດ້​ດື່ມ​ຈອກ​ແຫ່ງ​ພຣະ​ພິ​ໂລດ​ຈາກ​ພຣະຫັດ​ຂອງ​ພຣະຜູ້​ເປັນ​ເຈົ້າ—​ເຈົ້າ​ໄດ້​ດື່ມ​ເງື່ອນທີ່​ເຫລືອ​ຈາກ​ຈອກ​ແຫ່ງ​ຄວາມ​ສັ່ນ​ສະ​ເທືອນ—"},{"vNo":18,"txt":"ແລະ ໃນ​ບັນດາ​ລູກ​ທັງ​ໝົດ​ທີ່​ນາງ​ຄອດ​ອອກ​ມາ ບໍ່​ມີ​ໃຜ​ຊີ້​ນຳ​ນາງ​ເລີຍ ແລະ ທັງ​ໃນ​ບັນດາ​ລູກ​ທັງ​ໝົດ​ທີ່​ນາງ​ໄດ້​ລ້ຽງ​ມາ​ບໍ່​ມີ​ໃຜ​ຊ່ອຍ​ນາງ​ເລີຍ."},{"vNo":19,"txt":"ລູກ​ສອງ​ຄົນ​ນີ້​ຈະ​ມາ​ຫາ​ເຈົ້າ ແມ່ນ​ໃຜ​ຈະ​ເສຍ​ໃຈ​ແທນ​ເຈົ້າ—ຍ້ອນ​ຄວາມ​ເປົ່າ​ປ່ຽວ ແລະ ຄວາມ​ພິນາດ, ແລະ ຄວາມ​ອຶດ​ຢາກ ແລະ ສົງຄາມ—​ແລະ ແມ່ນ​ໃຜ​ຈະ​ເປັນ​ຜູ້​ປອບ​ໂຍນ​ເຈົ້າ?"},{"vNo":20,"txt":"ລູກ​ຊາຍ​ທັງຫລາຍ​ຂອງ​ເຈົ້າ​ໄດ້​ເປັນ​ລົມ​ໄປ, ນອກ​ຈາກ​ສອງ​ຄົນ​ນີ້; ພວກ​ເຂົາ​ນອນ​ຢູ່​ທີ່​ຕົ້ນທາງ​ທຸກ​ສາຍ; ໃນ​ຂະນະ​ທີ່​ພວກ​ເຂົາ​ຄື​ກັນ​ກັບ​ງົວ​ປ່າ​ທີ່​ຖືກ​ຕາ​ໜ່າງ​ຢູ່, ພວກ​ເຂົາ​ເຕັມ​ໄປ​ດ້ວຍ​ຄວາມ​ໂມ​ໂຫ​ໃຫ້​ພຣະຜູ້​ເປັນ​ເຈົ້າ, ແລະ ຕິຕຽນ​ພຣະ​ເຈົ້າຂອງ​ເຈົ້າ."},{"vNo":21,"txt":"ສະນັ້ນ, ບັດ​ນີ້, ຈົ່ງ​ຟັງ​ເລື່ອງ​ນີ້, ເຈົ້າ​ໄດ້​ທຸກທໍລະມານ ແລະ ໄດ້​ມຶນ​ເມົາ, ແລະ ບໍ່​ແມ່ນ​ການ​ມຶນ​ເມົາ​ຂອງ​ເຫລົ້າ​ແວງ:"},{"vNo":22,"txt":"ພຣະຜູ້​ເປັນ​ເຈົ້າກ່າວ​ໄວ້​ວ່າ ພຣະຜູ້​ເປັນ​ເຈົ້າ ແລະ ພຣະ​ເຈົ້າຂອງ​ເຈົ້າ​ໄດ້​ວິ​ງ​ວອນ​ແທນ​ຜູ້​ຄົນ​ຂອງ​ພຣະ​ອົງ; ຈົ່ງ​ເບິ່ງ, ເຮົາ​ເອົາ​ຈອກ​ແຫ່ງ​ຄວາມ​ສັ່ນ​ສະ​ເທືອນ, ແລະ ເງື່ອນ​ໃນ​ຖ້ວຍ​ແຫ່ງ​ພຣະ​ພິ​ໂລດ​ຂອງ​ເຮົາ​ອອກ​ຈາກ​ມື​ຂອງ​ເຈົ້າ​ແລ້ວ; ເພື່ອ​ເຈົ້າຈະ​ບໍ່​ດື່ມ​ມັນ​ອີກ​ຕໍ່​ໄປ."},{"vNo":23,"txt":"ແຕ່​ເຮົາ​ຈະ​ເອົາ​ມັນ​ໄວ້​ໃນ​ມື​ຂອງ​ຄົນ​ທີ່​ເຮັດ​ໃຫ້​ເຈົ້າ​ເປັນ​ທຸກ; ຄົນ​ທີ່​ເວົ້າກັບ​ຈິດ​ວິນ​ຍານ​ຂອງ​ເຈົ້າວ່າ: ກົ້ມຫົວ​ລົງ​ກາບ​ໄຫວ້​ເພື່ອ​ເຮົາ​ຈະ​ໄດ້​ຍ່າງ​ຜ່ານ​ໄປ—​ແລະ ເຈົ້າ​ໄດ້​ວາງ​ຕົວ​ຂອງ​ເຈົ້າຄື​ກັນ​ກັບ​ພື້ນ​ດິນ ແລະ ຄື​ກັນ​ກັບ​ຫົນທາງ​ເພື່ອ​ໃຫ້​ເຂົາ​ຜ່ານ​ໄປ."},{"vNo":24,"txt":"ຕື່ນ​ເຖີດ! ຕື່ນ​ເຖີດ! ໂອ້ ສີ​ໂອນ, ຈົ່ງ​ສວມ​ພະລັງ​ຂອງ​ເຈົ້າ; ໂອ້ ເຢຣູ​ຊາເລັມ, ນະຄອນ​ທີ່​ສັກສິດ; ຈົ່ງ​ສວມ​ອາພອນ​ທີ່​ສວຍ​ງາມ​ຂອງ​ເຈົ້າ; ເພາະ​ນັບ​ແຕ່​ນີ້​ໄປຈະ​ບໍ່​ມີ​ຜູ້​ໃດ​ທີ່​ສົກກະປົກ ແລະ ບໍ່​ສະອາດ​ເຂົ້າ​ມາຫາ​ເຈົ້າ​ອີກ​ຕໍ່​ໄປ."},{"vNo":25,"txt":"ຈົ່ງ​ສັ່ນ​ຂີ້ຝຸ່ນ​ອອກ​ຈາກ​ຕົວ​ຂອງ​ເຈົ້າ; ໂອ້ ເຢຣູ​ຊາເລັມ; ຈົ່ງ​ລຸກຂຶ້ນ ແລະ ນັ່ງ​ເທິງ​ບັນລັງ​ເທີ້ນ, ໂອ້ ຍິງ​ຊະ​ເລີຍ​ຊາວ​ສີ​ໂອນ​ເອີຍ, ຈົ່ງ​ປົດ​ປອກຄໍ​ຂອງ​ເຈົ້າອອກ."}]}