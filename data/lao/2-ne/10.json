{"heading":"ຊາວ​ຢິວຈະ​ຄຶງ​ພຣະ​ເຈົ້າ​ຂອງ​ພວກ​ເຂົາ​ໄວ້​ເທິງ​ໄມ້​ກາງ​ແຂນ—ພວກ​ເຂົາ​ຈະ​ກະຈັດກະຈາຍ​ໄປ​ຈົນ​ກວ່າ​ວ່າ ພວກ​ເຂົາ​ເລີ່ມ​ເຊື່ອ​ຖື​ໃນ​ພຣະ​ອົງ—ອາ​ເມຣິ​ກາ​ຈະ​ເປັນ​ແຜ່ນດິນ​ແຫ່ງ​ເສລີພາບ​ທີ່​ຈະ​ບໍ່​ມີ​ກະສັດ​ປົກຄອງ—ທຳ​ຕົນ​ເຂົ້າກັບ​ພຣະ​ເຈົ້າ ແລະ ຮັບ​ຄວາມ​ລອດ​ທາງ​ພຣະ​ຄຸນ​ຂອງ​ພຣະ​ອົງ. ປະມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":9,"nextNo":11,"chapterTitle":"2 ນີ​ໄຟ 10","prevTitle":"2 ນີ​ໄຟ 9","nextTitle":"2 ນີ​ໄຟ 11","verses":[{"vNo":1,"txt":"ແລະ ບັດ​ນີ້ຂ້າພະ​ເຈົ້າຢາ​ໂຄບຂໍ​ເວົ້າກັບທ່ານ​ອີກ ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າກ່ຽວ​ກັບ​ກິ່ງ​ງ່າອັນ​ຊອບ​ທຳ​ນີ້ ຊຶ່ງຂ້າ​ພະ​ເຈົ້າ​ໄດ້​ເວົ້າມາ​ແລ້ວ."},{"vNo":2,"txt":"ເພາະ​ຈົ່ງ​ເບິ່ງ, ຄຳ​ສັນຍາ​ທີ່​ພວກ​ເຮົາ​ໄດ້​ຮັບ​ມາ​ເປັນ​ຄຳ​ສັນຍາ​ທີ່​ໄດ້​ເຮັດ​ໄວ້​ກັບ​ພວກ​ເຮົາ​ຕາມ​ທາງ​ຂອງ​ເນື້ອ​ໜັງ. ສະນັ້ນ​ເໝືອນດັ່ງ​ສິ່ງ​ທີ່​ສະ​ແດງ​ກັບ​ຂ້າພະ​ເຈົ້າ​ແລ້ວ​ວ່າ ລູກ​ຫລານ​ຂອງ​ພວກ​ເຮົາ​ຢ່າງ​ຫລວງຫລາຍ​ຈະ​ຕາຍ​ໃນ​ເນື້ອ​ໜັງ​ເພາະ​ຄວາມ​ບໍ່​ເຊື່ອ​ຖື, ເຖິງ​ຢ່າງ​ໃດ​ກໍ​ຕາມ, ພຣະ​ເຈົ້າຈະ​ເມດ​ຕາ​ຄົນ​ຢ່າງ​ຫລວງຫລາຍ; ແລະ ລູກ​ຫລານ​ຂອງ​ພວກ​ເຮົາ​ຈະ​ຖືກ​ນຳ​ກັບ​ຄືນ​ມາ​ເພື່ອ​ເຂົາ​ຈະ​ໄດ້​ມາ​ຫາ​ສິ່ງ​ທີ່​ຈະ​ໃຫ້​ຄວາມ​ຮູ້​ອັນ​ແທ້​ຈິງ​ແກ່​ເຂົາ​ກ່ຽວ​ກັບ​ພຣະຜູ້​ໄຖ່​ຂອງ​ເຂົາ."},{"vNo":3,"txt":"ສະນັ້ນ, ດັ່ງ​ທີ່​ຂ້າພະ​ເຈົ້າ​ໄດ້​ເວົ້າ​ກັບ​ທ່ານ​ມາ​ແລ້ວ, ຈຶ່ງ​ຈຳ​ຕ້ອງ​ເໝາະ​ສົມ​ທີ່​ພຣະ​ຄຣິດ—​ເພາະ​ມື້​ຄືນ​ນີ້​ທູດ​ໄດ້​ເວົ້າ​ກັບ​ຂ້າພະ​ເຈົ້າ​ວ່າ ນີ້​ຈະ​ເປັນ​ພຣະ​ນາມ​ຂອງ​ພຣະ​ອົງ—ຈະ​ສະ​ເດັດ​ມາ​ໃນ​ບັນດາ​ຊາວ​ຢິວ, ໃນ​ບັນດາ​ຜູ້​ທີ່​ຊົ່ວ​ຫລາຍ​ກວ່າ​ພວກ​ອື່ນ​ໃນ​ໂລກ; ແລະ ເຂົາ​ຈະ​ຄຶງ​ພຣະ​ອົງ​ໄວ້​ເທິງ​ໄມ້​ກາງ​ແຂນ—​ເພາະ​ມັນ​ຈຳ​ຕ້ອງ​ເປັນ​ໄປ​ແນວ​ນັ້ນ ກັບ​ພຣະ​ເຈົ້າ​ຂອງ​ພວກ​ເຮົາ, ແລະ ຈະ​ບໍ່​ມີ​ປະຊາ​ຊາດ​ອື່ນ​ໃດ​ໃນ​ແຜ່ນ​ດິນ​ໂລກ​ນີ້​ຈະ​ຄຶງ​ພຣະ​ເຈົ້າ​ຂອງ​ເຂົາ​ໄວ້​ເທິງ​ໄມ້​ກາງ​ແຂນ."},{"vNo":4,"txt":"ເພາະ​ຖ້າ​ຫາກ​ສິ່ງ​ມະຫັດສະ​ຈັນທີ່​ຍິ່ງ​ໃຫຍ່​ຖືກ​ເຮັດ​ຂຶ້ນ​ໃນ​ບັນດາ​ປະຊາ​ຊາດ​ອື່ນໆ​ແລ້ວ ເຂົາ​ຈະ​ກັບ​ໃຈ, ແລະ ຮູ້ຈັກ​ວ່າ ພຣະ​ອົງ​ຄື​ພຣະ​ເຈົ້າຂອງ​ເຂົາ."},{"vNo":5,"txt":"ແຕ່​ເພາະ​ການ​ປະຕິບັດ​ໂດຍ​ອຳນາດ​ຈອມ​ປອມ ແລະ ຄວາມ​ຊົ່ວ​ຮ້າຍ​ຂອງ​ຄົນ​ທີ່​ເຢຣູ​ຊາເລັມ​ຈະ​ເຮັດ​ຄໍ​ແຂງ ກັບ​ພຣະ​ອົງ, ໃຫ້​ພຣະ​ອົງ​ຖືກ​ຄຶງ​ໄວ້​ເທິງ​ໄມ້​ກາງ​ແຂນ."},{"vNo":6,"txt":"ສະນັ້ນ, ຍ້ອນ​ຄວາມ​ຊົ່ວ​ຮ້າຍ​ຂອງ​ເຂົາ, ຄວາມ​ພິນາດ, ຄວາມ​ອຶດ​ຢາກ, ໂລກລະບາດ, ແລະ ການ​ນອງ​ເລືອດ​ຈະ​ເກີດ​ຂຶ້ນກັບ​ເຂົາ; ແລະ ຜູ້​ໃດ​ທີ່​ບໍ່​ຖືກ​ທຳລາຍ​ກໍ​ຈະ​ກະຈັດກະຈາຍ​ໄປ​ໃນ​ບັນດາ​ທຸກ​ປະຊາ​ຊາດ."},{"vNo":7,"txt":"ແຕ່​ຈົ່ງ​ເບິ່ງ, ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ເວລາ​ນັ້ນຈະ​ມາ​ເຖິງ​ທີ່​ເຂົາ​ຈະ​ເຊື່ອ​ຖື​ໃນ​ເຮົາ​ວ່າ ເຮົາ​ຄື​ພຣະ​ຄຣິດ, ເມື່ອນັ້ນ​ເຮົາ​ໃຫ້​ພັນທະ​ສັນຍາ​ກັບ​ບັນ​ພະ​ບຸລຸດ​ຂອງ​ເຂົາ​ວ່າ ເຂົາ​ຈະ​ຖືກ​ນຳ​ກັບ​ຄືນ​ມາ​ໃນ​ແຜ່ນດິນ​ໂລກ ໃນ​ເນື້ອ​ໜັງ​ເພື່ອ​ໄປ​ຫາ​ແຜ່ນດິນ​ອັນ​ເປັນ​ມູນ​ມໍລະດົກ​ຂອງ​ເຂົາ."},{"vNo":8,"txt":"ແລະ ເຫດການ​ຈະບັງ​ເກີດ​ຂຶ້ນຄື ເຂົາ​ຈະ​ຖືກ​ເຕົ້າ​ໂຮມ​ເຂົ້າມາ​ຈາກ​ການ​ແຕກ​ກະຈັດກະຈາຍ​ໄປ​ເປັນ ເວລາ​ດົນ​ນານ​ຂອງ​ເຂົາ, ຈາກ​ເກາະ​ໃນ​ທະ​ເລ, ແລະ ຈາກ​ສີ່​ທິດ​ຂອງ​ແຜ່ນດິນ​ໂລກ; ແລະ ປະ​ເທດ​ຂອງ​ຄົນ​ຕ່າງ​ຊາດ​ຈະ​ຍິ່ງ​ໃຫຍ່​ໃນ​ສາຍ​ພຣະ​ເນດ​ຂອງ​ເຮົາ​ໃນ​ການ​ນຳ​ເຂົາ​ໄປ​ຫາ​ແຜ່ນດິນ​ອັນ​ເປັນ​ມູນ​ມໍລະດົກ​ຂອງ​ເຂົາ, ພຣະ​ເຈົ້າກ່າວ."},{"vNo":9,"txt":"ແທ້​ຈິງ​ແລ້ວ, ກະສັດ​ຂອງ​ຄົນ​ຕ່າງ​ຊາດ​ຈະ​ເປັນ​ພໍ່​ລ້ຽງ​ຂອງ​ເຂົາ ແລະ ລາຊິນີ​ທັງຫລາຍ​ຈະ​ເປັນ​ແມ່ລ້ຽງຂອງ​ເຂົາ; ສະນັ້ນ, ຄຳ​ສັນຍາ​ຂອງ​ພຣະຜູ້​ເປັນ​ເຈົ້າຈຶ່ງ​ຍິ່ງ​ໃຫຍ່​ຕໍ່​ຄົນ​ຕ່າງ​ຊາດ, ເພາະ​ພຣະ​ອົງ​ໄດ້​ຮັບ​ສັ່ງ​ໄວ້, ແລະ ແມ່ນ​ໃຜ​ຈະ​ໂຕ້​ຖຽງ​ໄດ້?"},{"vNo":10,"txt":"ແຕ່​ຈົ່ງ​ເບິ່ງ, ພຣະ​ເຈົ້າ​ໄດ້​ກ່າວ​ວ່າ, ແຜ່ນດິນ​ຈະ​ເປັນ​ແຜ່ນດິນ​ມູນ​ມໍລະດົກ​ຂອງ​ເຈົ້າ, ແລະ ຄົນ​ຕ່າງ​ຊາດ​ຈະ​ໄດ້​ຮັບ​ພອນ​ຢູ່​ໃນ​ແຜ່ນດິນ​ນີ້."},{"vNo":11,"txt":"ແລະ ແຜ່ນດິນ​ນີ້​ຈະ​ເປັນ​ແຜ່ນດິນ​ແຫ່ງ​ເສລີພາບ​ສຳລັບ​ຄົນ​ຕ່າງ​ຊາດ, ແລະ ບໍ່​ມີ​ກະສັດ​ໃນ​ແຜ່ນດິນ​ນີ້ ທີ່​ຈະ​ຍົກ​ໄວ້​ໃຫ້​ຄົນ​ຕ່າງ​ຊາດ."},{"vNo":12,"txt":"ແລະ ເຮົາ​ຈະ​ເສີມ​ກຳລັງ​ແຜ່ນດິນ​ນີ້​ໃຫ້​ສາມາດ​ຕ້ານທານ​ກັບປະ​ເທດ​ອື່ນໆ​ທັງ​ໝົດ."},{"vNo":13,"txt":"ແລະ ຜູ້​ທີ່​ຕໍ່ສູ້​ກັບ​ສີ​ໂອນ​ຈະ​ຕ້ອງ​ຕາຍ, ພຣະ​ເຈົ້າກ່າວ."},{"vNo":14,"txt":"ແລະ ຜູ້​ທີ່​ແຕ່ງຕັ້ງກະສັດ​ໃຫ້​ຂັດ​ແຍ້ງ​ເຮົາ​ຈະ​ຕ້ອງ​ຕາຍ, ເພາະ​ເຮົາພຣະ​ຜູ້​ເປັນ​ເຈົ້າກະສັດ​ແຫ່ງ​ສະຫວັນ​ຈະ​ເປັນ​ກະສັດ​ຂອງ​ເຂົາ, ແລະ ຜູ້​ໄດ້​ຍິນ​ຄຳ​ເວົ້າຂອງ​ເຮົາ, ເຮົາ​ຈະ​ເປັນຄວາມ​ສະຫວ່າງ​ໃຫ້​ແກ່​ເຂົາ​ຕະຫລອດ​ໄປ."},{"vNo":15,"txt":"ສະນັ້ນ, ເພາະ​ເຫດ​ນີ້ ເພື່ອ​ພັນທະ​ສັນຍາ​ຂອງ​ເຮົາ​ຊຶ່ງ​ເຮົາ​ກະທຳ​ໄວ້​ກັບ​ລູກ​ຫລານ​ມະນຸດ​ຈະ​ສຳ​ເລັດ ເພື່ອ​ເຮົາ​ຈະ​ໄດ້​ເຮັດ​ກັບ​ເຂົາ​ເວລາ​ທີ່​ເຂົາ​ຢູ່​ໃນ​ເນື້ອ​ໜັງ, ເຮົາ​ຈະ​ຕ້ອງ​ທຳ​ລາຍ​ວຽກ​ງານ​ລັບ​ແຫ່ງ​ຄວາມ​ມືດ ແລະ ແຫ່ງ​ຄາດ​ຕະກອນ ແລະ ແຫ່ງ​ຄວາມ​ໜ້າ​ກຽດ​ຊັງ."},{"vNo":16,"txt":"ສະນັ້ນ, ຜູ້​ທີ່​ຕໍ່​ສູ້ກັບ​ສີ​ໂອນ, ທັງ​ຊາວ​ຢິວ ແລະ ຄົນ​ຕ່າງ​ຊາດ, ທັງ​ຂ້າ​ທາດ ແລະ ຜູ້​ເປັນ​ອິດ​ສະລະ, ທັງ​ຊາຍ ແລະ ຍິງ​ຈະ​ຕ້ອງ​ຕາຍ​ເພາະ​ເຂົາ​ເປັນ​ໂສ​ເພນີຂອງ​ແຜ່ນດິນ​ໂລກ​ທັງ​ໝົດ; ເພາະ​ຜູ້​ໃດບໍ່​ໄດ້​ເປັນ​ຝ່າຍ​ເຮົາ ຈະ​ຕໍ່ຕ້ານ​ເຮົາ, ພຣະ​ເຈົ້າຂອງ​ພວກ​ເຮົາ​ກ່າວ."},{"vNo":17,"txt":"ເພາະ​ເຮົາ​ຈະ​ເຮັດ​ໃຫ້​ສັນຍາ​ຂອງ​ເຮົາ ຊຶ່ງ​ເຮົາ​ກະທຳ​ໄວ້​ກັບ​ລູກ​ຫລານ​ມະນຸດ​ສຳ​ເລັດ​ຄື, ເຮົາ​ຈະ​ເຮັດ​ກັບ​ເຂົາ​ເວລາ​ທີ່​ເຂົາ​ຢູ່​ໃນ​ເນື້ອ​ໜັງ—"},{"vNo":18,"txt":"ສະນັ້ນ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ພຣະ​ເຈົ້າກ່າວ​ໄວ້​ດັ່ງ​ນີ້: ເຮົາ​ຈະ​ເຮັດ​ໃຫ້​ລູກ​ຫລານ​ຂອງ​ເຈົ້າ​ເປັນ​ທຸກ​ດ້ວຍ​ມື​ຂອງ​ຄົນ​ຕ່າງ​ຊາດ; ເຖິງ​ຢ່າງ​ໃດ​ກໍ​ຕາມ, ເຮົາ​ຈະ​ເຮັດ​ໃຫ້​ໃຈ​ຂອງ​ຄົນ​ຕ່າງ​ຊາດ​ອ່ອນ​ໂຍນ​ເພື່ອ​ເຂົາ​ຈະ​ເປັນ​ຄື​ບິດາ​ຂອງ​ຄົນ​ເຫລົ່ານັ້ນ; ສະນັ້ນ, ຄົນ​ຕ່າງ​ຊາດ​ຈະ​ໄດ້​ຮັບ​ພອນ ແລະ ຖືກ​ນັບ​ເຂົ້າຢູ່​ກັບ​ບັນດາ​ເຊື້ອສາຍ​ອິດ​ສະ​ຣາ​ເອນ."},{"vNo":19,"txt":"ສະນັ້ນ, ເຮົາ​ຈະຕັ້ງ​ແຜ່ນດິນ​ນີ້​ໄວ້​ເພື່ອ​ລູກ​ຫລານ​ຂອງ​ເຈົ້າ, ແລະ ຜູ້​ທີ່​ຈະ​ຖືກ​ນັບ​ເຂົ້າຢູ່​ໃນ​ບັນດາ​ລູກ​ຫລານ​ຂອງ​ເຈົ້າຕະຫລອດ​ໄປ, ເພື່ອ​ໃຫ້​ເປັນ​ແຜ່ນດິນ​ມູນມໍລະດົກ​ຂອງ​ເຂົາ; ເພາະ​ມັນ​ເປັນ​ແຜ່ນດິນ​ທີ່​ປະ​ເສີດ ເໜືອ​ກວ່າ​ແຜ່ນດິນ​ອື່ນ​ໃດ​ທັງ​ສິ້ນ, ພຣະ​ເຈົ້າ​ໄດ້​ກ່າວ​ກັບ​ຂ້າພະ​ເຈົ້າວ່າ, ສະນັ້ນ, ເຮົາ​ຈະ​ໃຫ້​ຄົນ​ທັງ​ປວງ​ທີ່​ອາ​ໄສ​ຢູ່​ໃນ​ນັ້ນ​ເປັນ​ຜູ້​ທີ່​ນະມັດສະການ​ເຮົາ, ພຣະ​ເຈົ້າກ່າວ."},{"vNo":20,"txt":"ແລະ ບັດ​ນີ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ໂດຍ​ທີ່​ເຫັນ​ວ່າ ພຣະ​ເຈົ້າຂອງ​ພວກ​ເຮົາ​ຜູ້​ເມດ​ຕາ ປະທານ​ຄວາມ​ຮູ້​ອັນ​ຍິ່ງ​ໃຫຍ່​ໃຫ້​ພວກ​ເຮົາ​ກ່ຽວ​ກັບ​ສິ່ງ​ເຫລົ່າ​ນີ້, ຂໍ​ໃຫ້​ພວກ​ເຮົາ​ລະນຶກ​ເຖິງ​ພຣະ​ອົງ ແລະ ປະ​ຖິ້ມ​ບາບ​ຂອງ​ພວກ​ເຮົາ, ແລະ ຢ່າ​ໄດ້​ເຮັດ​ຄໍ​ຕົກ ເພາະວ່າ​ພວກ​ເຮົາ​ບໍ່​ໄດ້​ຖືກ​ປະ​ຖິ້ມ; ເຖິງ​ຢ່າງ​ໃດ​ກໍຕາມ, ພວກ​ເຮົາ​ຍັງ​ຖືກ​ຂັບ​ໄລ່​ອອກ​ຈາກ​ແຜ່ນດິນ ຊຶ່ງ​ເປັນ​ມູນ​ມໍລະດົກ​ຂອງ​ພວກ​ເຮົາ; ແຕ່​ພວກ​ເຮົາ​ຖືກ​ນຳ​ມາ​ຫາ​ແຜ່ນດິນ​ທີ່​ດີ​ກວ່າ, ເພາະ​ພຣະຜູ້​ເປັນ​ເຈົ້າ​ໄດ້​ເຮັດ​ໃຫ້​ທະ​ເລ​ເປັນ​ທາງ​ເດີນ​ຂອງ​ພວກ​ເຮົາ ແລະ ພວກ​ເຮົາ​ຢູ່​ໃນ​ເກາະ​ແຫ່ງ​ໜຶ່ງ​ໃນ​ທະ​ເລ."},{"vNo":21,"txt":"ແຕ່​ຄຳ​ສັນຍາ​ຂອງ​ພຣະຜູ້​ເປັນ​ເຈົ້າກັບ​ຜູ້​ທີ່ຢູ່​ໃນ​ເກາະ​ໃນ​ທະ​ເລນັ້ນຍິ່ງ​ໃຫຍ່; ສະນັ້ນ, ເມື່ອ​ກ່າວ​ຄຳ​ວ່າ ເກາະ​ຈຶ່ງ​ຈຳ​ຕ້ອງ​ມີ​ຫລາຍ​ກວ່າ​ນີ້, ເພາະ​ມັນ​ເປັນ​ບ່ອນຢູ່​ອາ​ໄສ​ຂອງ​ພີ່ນ້ອງ​ຂອງ​ພວກ​ເຮົາ​ຄື​ກັນ."},{"vNo":22,"txt":"ເພາະ​ຈົ່ງ​ເບິ່ງ, ອົງ​ພຣະຜູ້​ເປັນ​ເຈົ້າ​ໄດ້​ພາ​ຜູ້​ຄົນ​ໄປ​ຈາກ​ເຊື້ອສາຍ​ອິດ​ສະ​ຣາ​ເອນ​ເປັນ​ບາງ​ຄັ້ງ ຕາມ​ພຣະ​ປະສົງ ແລະ ຄວາມ​ພໍ​ພຣະ​ໄທ​ຂອງ​ພຣະ​ອົງ. ແລະ ບັດ​ນີ້​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ຈື່​ຈຳ​ເຂົາ​ທຸກ​ຄົນ​ທີ່​ແຕກ​ແຍກ​ອອກ​ມາ, ສະນັ້ນ, ພຣະ​ອົງ​ຈຶ່ງ​ຈື່​ຈຳພວກ​ເຮົາ​ເໝືອນ​ກັນ."},{"vNo":23,"txt":"ດັ່ງນັ້ນ, ຈົ່ງ​ເຮັດ​ໃຫ້​ໃຈ​ຂອງ​ທ່ານ​ຊື່ນ​ບານ, ແລະ ຈົ່ງ​ຈື່​ຈຳ​ໄວ້​ວ່າ ທ່ານ​ມີ​ສິດ​ທີ່​ຈະ​ເຮັດ​ເພື່ອ​ຕົນ​ເອງ ຈະ​ເລືອກ​ທາງ​ແຫ່ງ​ຄວາມ​ຕາຍ​ອັນ​ຕະຫລອດ​ໄປ—ຫລື ທາງ​ແຫ່ງ​ຊີວິດ​ນິລັນດອນ."},{"vNo":24,"txt":"ສະນັ້ນ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ທຳ​ຕົນ​ເອງ​ໃຫ້​ເຂົ້າກັບ​ພຣະ​ປະສົງ​ຂອງ​ພຣະ​ເຈົ້າ, ແລະ ບໍ່​ແມ່ນ​ເຂົ້າກັບ​ຄວາມ​ປະສົງ​ຂອງ​ມາ​ນ ແລະ ເນື້ອ​ໜັງ ແລະ ຈົ່ງ​ຈື່​ຈຳ​ໄວ້​ຫລັງ​ຈາກ​ທ່ານທຳ​ຕົນ​ເອງ​ເຂົ້າກັບ​ພຣະ​ເຈົ້າ​ແລ້ວ, ວ່າ​ຈະ​ເປັນ​ໂດຍ​ພຣະ​ຄຸນ​ຂອງ​ພຣະ​ເຈົ້າ​ເທົ່າ​ນັ້ນທີ່​ທ່ານ​ຈະ​ລອດ."},{"vNo":25,"txt":"ສະນັ້ນ, ຂໍ​ໃຫ້​ພຣະ​ເຈົ້າຈົ່ງ​ຍົກ​ທ່ານ​ຂຶ້ນຈາກ​ຄວາມ​ຕາຍ​ໂດຍ​ອຳນາດ​ແຫ່ງ​ການ​ຟື້ນ​ຄືນ​ຊີວິດ​ເຖີດ, ແລະ ຈາກ​ຄວາມ​ຕາຍ​ອັນ​ຕະຫລອດ​ໄປ​ໂດຍ​ອຳນາດ​ແຫ່ງ​ການ​ຊົດ​ໃຊ້ ເພື່ອ​ທ່ານ​ຈະ​ຖືກ​ຮັບ​ເຂົ້າ​ໃນ​ອານາຈັກ​ນິລັນດອນ​ຂອງ​ພຣະ​ເຈົ້າ ເພື່ອ​ທ່ານ​ຈະ​ໄດ້​ສັນລະ​ເສີນ​ພຣະ​ອົງ​ໂດຍ​ພຣະ​ຄຸນ​ແຫ່ງ​ສະຫວັນ. ອາ​ແມນ."}]}