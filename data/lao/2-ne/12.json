{"heading":"ເອຊາ​ຢາ​ເຫັນ​ພຣະ​ວິຫານ​ໃນ​ຍຸກ​ສຸດ​ທ້າຍ, ການ​ເຕົ້າ​ໂຮມ​ຂອງ​ອິດ​ສະ​ຣາ​ເອນ, ການ​ຕັດສິນ​ໃນ​ພັນ​ປີ ແລະ ຄວາມ​ສະຫງົບ​ສຸກ—ຄົນ​ອວດດີ​ກັບ​ຄົນ​ຊົ່ວ​ຈະ​ຖືກ​ນຳ​ລົງ​ຕ່ຳໃນ​ການສະ​ເດັດ​ມາ​ຄັ້ງ​ທີສອງ—ປຽບທຽບກັບ​ເອ​ຊາ​ຢາ 2. ປະ​ມານ 559–545 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":11,"nextNo":13,"chapterTitle":"2 ນີ​ໄຟ 12","prevTitle":"2 ນີ​ໄຟ 11","nextTitle":"2 ນີ​ໄຟ 13","verses":[{"vNo":1,"txt":"ຄຳ​ເວົ້າທີ່​ເອຊາ​ຢາ​ຊຶ່ງ​ເປັນ​ລູກ​ຊາຍ​ຂອງ​ອາ​ໂມດ​ໄດ້​ເຫັນ​ກ່ຽວ​ກັບ​ຢູດາ ແລະ ເຢຣູ​ຊາເລັມ."},{"vNo":2,"txt":"ແລະ ເຫດການ​ຈະ​ບັງ​ເກີດ​ຂຶ້ນ​ໃນຍຸກ​ສຸດ​ທ້າຍ, ເມື່ອ​ຈະ​ມີ​ພູ​ທີ່​ເປັນ​ບ່ອນ​ຕັ້ງ​ພຣະ​ວິຫານ​ຂອງ​ພຣະ​ຜູ້​ເປັນ​ເຈົ້າ​ຈະ​ຖືກ​ສະຖາປະ​ນາ​ຂຶ້ນ​ເທິງ​ຈອມ​ພູ​ທັງຫລາຍ ຊຶ່ງມັນ​ຈະ​ສູງ​ກວ່າ​ເນີນ​ພູ​ທຸກໆ​ໜ່ວຍ ແລະ ປະ​ຊາ​ຊາດ​ທັງ​ປວງ​ຈະ​ຫລັ່ງ​ໄຫລ​ໄປ​ບ່ອນ​ນັ້ນ."},{"vNo":3,"txt":"ແລະ ຜູ້​ຄົນ​ຈຳນວນ​ຫລວງຫລາຍ​ຈະ​ໄປ ແລະ ເວົ້າວ່າ ມາ​ເຖີດ​ພວກ​ທ່ານ, ໃຫ້​ພວກ​ເຮົາ​ຂຶ້ນ​ໄປ​ຍັງ​ພູ​ເຂົາ​ຂອງ​ພຣະຜູ້​ເປັນ​ເຈົ້າ​ເທາະ ໄປ​ຫາ​ພຣະ​ວິຫານ​ຂອງ​ພຣະ​ເຈົ້າຂອງ​ຢາ​ໂຄບ ແລະ ພຣະ​ອົງ​ຈະ​ສອນ​ພວກ​ເຮົາ​ເຖິງ​ທິດ​ທາງ​ຂອງ​ພຣະ​ອົງ ແລະ ພວກ​ເຮົາ​ຈະ​ເດີນ​ຕາມ​ເສັ້ນທາງ​ຂອງ​ພຣະ​ອົງ; ເພາະ​ກົດ​ຈະ​ອອກ​ມາ​ຈາກ​ສີ​ໂອນ, ແລະ ພຣະ​ຄຳ​ຂອງ​ພຣະຜູ້​ເປັນ​ເຈົ້າຈະ​ອອກ​ມາ​ຈາກ​ເຢຣູ​ຊາເລັມ."},{"vNo":4,"txt":"ແລະ ພຣະ​ອົງ​ຈະ​ພິ​ພາກ​ສາ​ໃນ​ບັນດາ​ປະຊາ​ຊາດ ແລະ ຈະ​ຕິ​ຕຽນ​ຜູ້​ຄົນ​ຢ່າງ​ຫລວງ​ຫລາຍ ແລະ ພວກ​ເຂົາ​ຈະ​ຕີ​ດາບ​ຂອງ​ພວກ​ເຂົາ​ໃຫ້​ເປັນ​ໝາກ​ສົບ​ໄຖ, ແລະ ຕີ​ຫອກ​ຂອງ​ພວກ​ເຂົາ​ໃຫ້​ເປັນ​ກ່ຽວ—​ປະ​ເທດ​ຕໍ່​ປະ​ເທດ ຈະ​ບໍ່​ຍົກ​ດາບ​ຕໍ່​ສູ້​ກັນ, ທັງ​ພວກ​ເຂົາ​ຈະ​ບໍ່​ຮຽນ​ເລື່ອງ​ສົງ​ຄາມ​ອີກ​ຕໍ່​ໄປ."},{"vNo":5,"txt":"ໂອ້ ເຊື້ອສາຍ​ຂອງ​ຢາ​ໂຄບ, ຈົ່ງ​ມາ​ເຖີດ​ພວກ​ທ່ານ​ເອີຍ ແລະ ໃຫ້​ພວກ​ເຮົາ​ເດີນ​ໄປ​ໃນ​ຄວາມ​ສະຫວ່າງ​ຂອງ​ພຣະຜູ້​ເປັນ​ເຈົ້າ; ແທ້​ຈິງ​ແລ້ວ, ຈົ່ງ​ມາ​ເຖີດ, ເພາະທ່ານ​ທັງຫລາຍ​ຫລົງ​ທາງ​ໄປ, ທຸກ​ຄົນ​ໄປຕາມ​ທາງ​ຊົ່ວ​ຮ້າຍຂອງ​ຕົນ."},{"vNo":6,"txt":"ດັ່ງນັ້ນ, ໂອ້ ພຣະອົງ​ເຈົ້າ​ເອີຍ, ພຣະ​ອົງ​ໄດ້​ປະ​ຖິ້ມ​ຜູ້​ຄົນ​ຂອງ​ພຣະ​ອົງ, ຜູ້​ເປັນ​ເຊື້ອສາຍ​ຂອງ​ຢາ​ໂຄບ​ເສຍ​ແລ້ວ, ເພາະ​ພວກ​ເຂົາ​ໄດ້​ພາ​ມາ​ທາງ​ຕາ​ເວັນ​ອອກ, ແລະ ເຊື່ອ​ຟັງ​ຄຳ​ໝໍ​ດູ​ຄື​ກັນ​ກັບ​ຊາວ​ຟີ​ລິດ​ສະ​ຕິນ, ແລະ ພວກ​ເຂົາ​ສ້າງ​ຄວາມ​ພໍ​ໃຈ​ກັບ​ຄົນ​ແປກ​ໜ້າ."},{"vNo":7,"txt":"ແຜ່ນດິນ​ຂອງ​ພວກ​ເຂົາ​ເຕັມ​ໄປ​ດ້ວຍ​ເງິນ ແລະ ຄຳ, ທັງ​ຊັບ​ສົມບັດຂອງ​ພວກ​ເຂົາ​ຢ່າງ​ລົ້ນ​ເຫລືອ; ແຜ່ນດິນ​ຂອງ​ພວກ​ເຂົາ​ເຕັມ​ໄປ​ດ້ວຍ​ມ້າ, ທັງ​ລົດ​ມ້າ​ຂອງ​ພວກ​ເຂົາ​ຢ່າງ​ລົ້ນ​ເຫລືອ."},{"vNo":8,"txt":"ແຜ່ນ​ດິນ​ຂອງ​ພວກ​ເຂົາ​ເຕັມ​ໄປ​ດ້ວຍ​ຮູບ​ບູຊາ; ພວກ​ເຂົາ​ກາບ​ໄຫວ້ສິ່ງ​ທີ່​ເຮັດ​ຂຶ້ນດ້ວຍ​ມື​ຂອງ​ຕົນ​ເອງ ຊຶ່ງ​ແມ່ນ​ນິ້ວມື​ຂອງ​ພວກ​ເຂົາ​ເຮັດ​ຂຶ້ນ."},{"vNo":9,"txt":"ແລະ ຄົນ​ຕ່ຳຊ້າ​ບໍ່​ກົ້ມຫົວ​ລົງ ແລະ ຄົນ​ສູງ​ສົ່ງ​ບໍ່​ຖ່ອມຕົວ, ດັ່ງນັ້ນ ຢ່າ​ໃຫ້​ອະ​ໄພ​ພວກ​ເຂົາ​ເລີຍ."},{"vNo":10,"txt":"ໂອ້ ເຈົ້າຜູ້​ຊົ່ວ​ຮ້າຍ, ຈົ່ງ​ເຂົ້າ​ໄປ​ໃນ​ຫລືບ​ຫີນ ແລະ ລີ້​ຊ້ອນຕົວ​ຢູ່​ໃນ​ຂີ້​ຝຸ່ນ, ເພາະ​ຄວາມ​ຢ້ານ​ກົວ​ພຣະ​ຜູ້​ເປັນ​ເຈົ້າ ແລະ ລັດສະໝີ​ພາບ​ແຫ່ງ​ເດຊາ​ນຸພາບ​ຂອງ​ພຣະ​ອົງ​ຈະ​ລົງທັນ​ເຈົ້າ."},{"vNo":11,"txt":"ແລະ ເຫດການ​ຈະບັງ​ເກີດ​ຂຶ້ນຄື ຄວາມ​ທະ​ນົງ​ຕົວ​ຂອງ​ມະນຸດ​ຈະ​ຖືກ​ເຮັດ​ໃຫ້​ອ່ອນ​ນ້ອມ​ລົງ, ແລະ ຄວາມ​ຈອງຫອງ​ຈະ​ຖືກ​ປາບ, ໃນ​ມື້ນັ້ນພຣະຜູ້​ເປັນ​ເຈົ້າອົງ​ດຽວ​ຈະ​ສູງ​ສົ່ງ."},{"vNo":12,"txt":"ເພາະ​ວັນ​ຂອງ​ຈອມ​ໂຍທາ​ຈະ​ມາ​ເທິງ​ປະຊາ​ຊາດ​ທັງ​ປວງ​ໃນ​ບໍ່​ຊ້າ, ແທ້​ຈິງ​ແລ້ວ, ເທິງ​ຄົນ​ທຸກ​ຄົນ; ແທ້​ຈິງ​ແລ້ວ, ເທິງ​ຄົນ​ອວດດີ ແລະ ເທິງ​ຄົນ​ທີ່​ຍົກ​ຕົວ​ຂຶ້ນ, ແລະ ພວກ​ເຂົາຈະຖືກ​ນຳ​ລົງ​ຕ່ຳ."},{"vNo":13,"txt":"ແທ້​ຈິງ​ແລ້ວ, ແລະ ວັນ​ຂອງ​ພຣະຜູ້​ເປັນ​ເຈົ້າຈະ​ມາ​ເທິງ​ຕົ້ນສົນສີດາ​ທັງ​ໝົດ​ຂອງ​ເລ​ບາ​ນອນ, ເພາະ​ມັນ​ສູງ ແລະ ຍົກ​ຕົວ; ແລະ ເທິງ​ຕົ້ນໂອກ​ທັງ​ໝົດ​ຂອງ​ບາ​ຊານ;"},{"vNo":14,"txt":"ແລະ ເທິງ​ພູ​ເຂົາ​ສູງ​ທັງ​ໝົດ, ແລະ ເທິງ​ເນີນ​ພູ​ທັງ​ໝົດ, ແລະ ເທິງ​ປະຊາ​ຊາດ​ທັງ​ປວງ​ທີ່​ຍົກ​ຕົວ ແລະ ເທິງ​ມະນຸດ​ທຸກ​ຄົນ."},{"vNo":15,"txt":"ແລະ ເທິງ​ຫໍ​ສູງ​ທຸກ​ຫໍ, ແລະ ເທິງ​ກຳ​ແພງ​ທີ່​ມີ​ສິ່ງ​ກີດຂວາງ​ທຸກ​ແຫ່ງ;"},{"vNo":16,"txt":"ແລະ ເທິງ​ເຮືອ​ທັງ​ໝົດ​ໃນ​ທະ​ເລ ແລະ ເທິງ​ເຮືອ​ທັງ​ໝົດ​ຂອງ​ທາ​ຊິດ, ແລະ ເທິງ​ຮູບ​ທີ່​ໜ້າ​ຊົມ​ທັງ​ໝົດ."},{"vNo":17,"txt":"ແລະ ຄວາມ​ທະ​ນົງ​ຕົວ​ຂອງ​ມະນຸດ​ຈະ​ຖືກ​ປາບ​ລົງ, ແລະ ຄວາມ​ຈອງຫອງ​ຂອງ​ມະນຸດ​ຈະ​ຖືກ​ເຮັດ​ໃຫ້​ຕ່ຳລົງ; ແລະ ໃນ​ມື້ນັ້ນພຣະຜູ້​ເປັນ​ເຈົ້າອົງ​ດຽວ​ຈະ​ສູງ​ສົ່ງ."},{"vNo":18,"txt":"ແລະ ພຣະ​ອົງ​ຈະ​ລົບລ້າງຮູບ​ບູຊາ​ທັງ​ໝົດ."},{"vNo":19,"txt":"ແລະ ພວກ​ເຂົາ​ຈະ​ເຂົ້າ​ໄປ​ໃນ​ຫລືບ​ຫີນ ແລະ ໃນ​ຖ້ຳຂອງ​ແຜ່ນດິນ​ໂລກ ເພາະ​ຄວາມ​ຢ້ານ​ກົວພຣະ​ຜູ້​ເປັນ​ເຈົ້າ ຈະ​ເກີດ​ກັບ​ພວກ​ເຂົາ ແລະ ລັດ​ສະໝີ​ພາບ​ແຫ່ງ​ເດຊານຸ​ພາບຂອງ​ພຣະ​ອົງ​ຈະ​ລົງ​ທັນ​ພວກ​ເຂົາ ເມື່ອພຣະ​ອົງ​ໄດ້​ລຸກຂຶ້ນສັ່ນ​ແຜ່ນດິນ​ໂລກ​ຢ່າງ​ຮ້າຍ​ແຮງ."},{"vNo":20,"txt":"ແລະ ໃນ​ມື້ນັ້ນ ມະນຸດ​ຜູ້​ໜຶ່ງ​ຈະ​ໂຍນ​ຮູບ​ບູຊາ​ຂອງ​ພວກ​ເຂົາ​ທີ່​ເຮັດ​ດ້ວຍ​ເງິນ ແລະ ຮູບ​ບູຊາ​ຂອງ​ພວກ​ເຂົາ​ທີ່​ເຮັດ​ດ້ວຍ​ຄຳ, ຊຶ່ງພວກ​ເຂົາ​ເຮັດ​ຂຶ້ນ ເພື່ອ​ຕົນ​ຈະ​ໄດ້​ກາບ​ໄຫວ້​ລົງ​ໄປ​ຢູ່​ກັບ​ຕົວ​ຕຸ່ນ​ກັບ​ຕົວ​ເຈຍ."},{"vNo":21,"txt":"ເພື່ອ​ເຂົ້າ​ໄປ​ໃນ​ຫລືບ​ຫີນ​ແຕກ ແລະ ບ່ອນ​ຫີນ​ກະບຸ​ກະບ່ຳ ເພາະ​ຄວາມ​ຢ້ານ​ກົວ​ພຣະຜູ້​ເປັນ​ເຈົ້າ ຈະ​ເກີດ​ກັບ​ພວກ​ເຂົາ ແລະ ເດຊາ​ນຸພາບ​ແຫ່ງ​ລັດສະໝີ​ພາບ​ຂອງ​ພຣະ​ອົງ​ຈະ​ລົງ​ທັນ​ພວກ​ເຂົາ​ເວລາ​ພຣະ​ອົງ​ລຸກຂຶ້ນ ແລະ ສັ່ນ​ແຜ່ນດິນ​ໂລກ​ຢ່າງ​ຮ້າຍ​ແຮງ."},{"vNo":22,"txt":"ທ່ານ​ຈົ່ງ​ຕັດຂາດ​ຈາກ​ມະນຸດ, ຊຶ່ງລົມ​ຫາຍ​ໃຈ​ຂອງ​ເຂົາ​ຢູ່​ໃນ​ຮູດັງ; ເພາະ​ຢູ່​ໃນ​ນັ້ນບໍ​ທີ່​ເຂົາ​ຈະ​ໄດ້​ຮັບ​ການ​ຍົກຍ້ອງ?"}]}