{"heading":"ລີ​ໄຮ​ແນະນຳ ແລະ ໃຫ້​ພອນ​ແກ່​ຜູ້​ຄົນ​ຂອງ​ເພິ່ນ—ເພິ່ນໄດ້​ເສຍ​ຊີວິດ​ໄປ ແລະ ໄດ້​ຖືກ​ຝັງ​ໄວ້—ນີ​ໄຟ​ພາກພູມ​ໃຈ​ໃນ​ພຣະ​ກະລຸນາ​ທິຄຸນຂອງ​ພຣະ​ເຈົ້າ—ນີ​ໄຟ​ມອບ​ຄວາມ​ໄວ້​ວາງ​ໃຈ​ຂອງ​ເພິ່ນໄວ້​ກັບ​ພຣະ​ຜູ້​ເປັນ​ເຈົ້າຕະ​ຫລອດ​ໄປ. ປະມານ 588–570 ປີ ກ່ອນ ຄ.ສ.","prevAbbr":"2-ne","nextAbbr":"2-ne","prevNo":3,"nextNo":5,"chapterTitle":"2 ນີ​ໄຟ 4","prevTitle":"2 ນີ​ໄຟ 3","nextTitle":"2 ນີ​ໄຟ 5","verses":[{"vNo":1,"txt":"ແລະ ບັດ​ນີ້, ຂ້າພະ​ເຈົ້ານີ​ໄຟຂໍ​ເວົ້າ​ກ່ຽວ​ກັບ​ຄຳ​ທຳນາຍ ຊຶ່ງບິດາຂອງ​ຂ້າພະ​ເຈົ້າ​ໄດ້​ເວົ້າ​ໄວ້​ກ່ຽວ​ກັບ​ໂຢ​ເຊັບ ຜູ້​ທີ່​ຖືກ​ພາ​ໄປ​ຫາ​ເອຢິບ."},{"vNo":2,"txt":"ເພາະ​ຈົ່ງ​ເບິ່ງ, ເພິ່ນ​ໄດ້​ທຳນາຍ​ໄວ້​ກ່ຽວ​ກັບ​ລູກ​ຫລານ​ທັງ​ໝົດ​ຂອງ​ເພິ່ນ​ແທ້ໆ. ແລະ ມີ​ຄຳ​ທຳນາຍ​ຢູ່​ບໍ່​ຫລາຍ​ທີ່​ຍິ່ງ​ໃຫຍ່​ກວ່າ​ຄຳ​ທຳນາຍ​ທີ່​ເພິ່ນ​ໄດ້​ບັນ​ທຶກ​ໄວ້. ແລະ ເພິ່ນ​ໄດ້​ທຳນາຍ​ກ່ຽວ​ກັບ​ພວກ​ເຮົາ, ແລະ ຄົນ​ລຸ້ນຕໍ່ໆໄປ​ຂອງ​ພວກ​ເຮົາ; ແລະ ຄຳ​ທຳນາຍ​ມີ​ບັນທຶກ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ."},{"vNo":3,"txt":"ດັ່ງນັ້ນ, ຫລັງ​ຈາກ​ບິດາ​ຂອງ​ຂ້າພະ​ເຈົ້າ​ໄດ້​ເວົ້າ​ເຖິງ​ຄຳ​ທຳນາຍ​ຂອງ​ໂຢ​ເຊັບ​ແລ້ວ, ເພິ່ນ​ໄດ້​ເອີ້ນ​ລູກ​ຂອງ​ເລ​ມັນ, ລູກ​ຊາຍ​ຂອງ​ລາວ ແລະ ລູກ​ສາວ​ຂອງ​ລາວ, ແລະ ໄດ້​ເວົ້າກັບ​ພວກ​ເຂົາ​ວ່າ: ຈົ່ງ​ເບິ່ງ, ລູກ​ຊາຍ ແລະ ລູກ​ສາວ​ຂອງ​ພໍ່, ຜູ້​ເປັນ​ລູກ​ຊາຍ ແລະ ລູກ​ສາວ​ຂອງ​ລູກ​ຄົນ​ທຳ​ອິດ​ຂອງ​ພໍ່, ພໍ່​ຢາກ​ຈະ​ໃຫ້​ພວກ​ເຈົ້າຕັ້ງ​ໃຈ​ຟັງ​ຄຳ​ເວົ້າຂອງ​ພໍ່."},{"vNo":4,"txt":"ເພາະ​ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ໄວ້​ວ່າ: ຕາບ​ໃດ​ທີ່​ເຈົ້າຈະ​ຮັກສາ​ບັນຍັດ​ຂອງ​ເຮົາ ເຈົ້າຈະ​ຮຸ່ງ​ເຮືອງ​ໃນ​ແຜ່ນດິນ​ນັ້ນ; ແລະ ຕາບ​ໃດ​ທີ່​ເຈົ້າຈະ​ບໍ່​ຮັກສາ​ບັນຍັດ​ຂອງ​ເຮົາ ເຈົ້າຈະ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ເຮົາ."},{"vNo":5,"txt":"ແຕ່​ຈົ່ງ​ເບິ່ງ, ລູກ​ຊາຍ ແລະ ລູກ​ສາວ​ຂອງ​ພໍ່, ພໍ່​ລົງ​ໄປ​ຫາ​ຫລຸມ​ສົບ​ຂອງ​ພໍ່​ບໍ່​ໄດ້​ນອກ​ຈາກ​ພໍ່​ຈະ​ໃຫ້​ພອນ​ໄວ້​ກັບ​ລູກ​ເສຍ​ກ່ອນ; ເພາະ​ຈົ່ງ​ເບິ່ງ, ພໍ່​ຮູ້​ວ່າ​ຖ້າ​ຫາກ​ລູກ​ຖືກ​ລ້ຽງ​ດູ​ໃນ​ທາງ​ທີ່​ລູກ​ຄວນ​ດຳ​ເນີນ​ໄປ ລູກ​ຈະ​ບໍ່​ອອກ​ຈາກ​ທາງນັ້ນ."},{"vNo":6,"txt":"ດັ່ງນັ້ນ, ຖ້າ​ຫາກ​ລູກ​ຖືກ​ສາບ​ແຊ່ງ, ຈົ່ງ​ເບິ່ງ, ພໍ່​ໃຫ້​ພອນ​ໄວ້​ກັບ​ລູກ​ວ່າ ຄຳ​ສາບ​ແຊ່ງ​ຈະ​ໄດ້​ຖືກ​ເອົາ​ໄປ​ຈາກ​ລູກ ແລະ ຕົກລົງ​ເທິງ​ຫົວ​ຂອງ​ບິດາ​ມານ​ດາ​ຂອງ​ລູກ."},{"vNo":7,"txt":"ດັ່ງນັ້ນ, ເພາະ​ພອນ​ຂອງ​ພໍ່ ອົງ​ພຣະຜູ້​ເປັນ​ເຈົ້າຈຶ່ງ​ຈະ​ບໍ່​ຍອມ​ໃຫ້​ລູກ​ຕາຍ; ດັ່ງນັ້ນ, ພຣະ​ອົງ​ຈະ​ເມດ​ຕາ​ລູກ ແລະ ລູກ​ຫລານ​ຂອງ​ລູກ​ຕະຫລອດ​ໄປ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ບິດາ​ຂອງ​ຂ້າພະ​ເຈົ້າ​ໄດ້​ເວົ້າກັບ​ລູກ​ຊາຍ​ກັບ​ລູກ​ສາວ​ຂອງ​ເລ​ມັນ​ແລ້ວ, ເພິ່ນ​ໃຫ້​ນຳ​ລູກ​ຊາຍ ແລະ ລູກ​ສາວ​ຂອງ​ເລ​ມູ​ເອນ​ມາ​ຢູ່​ຕໍ່ໜ້າ​ເພິ່ນ."},{"vNo":9,"txt":"ແລະ ເພິ່ນ​ໄດ້​ເວົ້າກັບ​ພວກ​ເຂົາ ຊຶ່ງມີ​ຄວາມ​ວ່າ: ຈົ່ງ​ເບິ່ງ, ລູກ​ຊາຍ ແລະ ລູກ​ສາວ​ຂອງ​ພໍ່ ຜູ້​ເປັນ​ລູກ​ຊາຍ ແລະ ລູກ​ສາວ​ຂອງ​ລູກ​ຄົນທີ​ສອງ​ຂອງ​ພໍ່; ຈົ່ງ​ເບິ່ງ, ພໍ່​ໃຫ້​ພອນ​ແກ່​ລູກ​ທີ່​ເປັນ​ພອນ​ດຽວ​ກັນ​ກັບ​ພອນ ທີ່​ພໍ່​ໃຫ້​ໄວ້​ກັບ​ລູກ​ຊາຍ ແລະ ລູກ​ສາວ​ຂອງ​ເລມັນ; ດັ່ງນັ້ນ, ລູກ​ຈະ​ບໍ່​ຖືກ​ທຳລາຍ​ໃຫ້​ສູນ​ສິ້ນ; ແຕ່​ໃນ​ທີ່​ສຸດ​ລູກ​ຫລານ​ຂອງ​ລູກ​ຈະ​ໄດ້​ຮັບ​ພອນ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອບິດາ​ຂອງ​ຂ້າພະ​ເຈົ້າ​ໄດ້​ຈົບ​ການ​ເວົ້າກັບ​ພວກ​ເຂົາ​ແລ້ວ, ຈົ່ງ​ເບິ່ງ, ເພິ່ນ​ໄດ້​ເວົ້າກັບ​ລູກ​ຊາຍ​ຂອງ​ອິດ​ຊະ​ມາ​ເອນ, ແທ້​ຈິງ​ແລ້ວ, ແລະ​ແມ່ນ​ເວົ້າກັບ​ຄອບຄົວ​ຂອງ​ລາວ​ທຸກ​ຄົນ."},{"vNo":11,"txt":"ແລະ ຫລັງ​ຈາກ​ເພິ່ນ​ໄດ້​ເວົ້າກັບ​ພວກ​ເຂົາ​ຈົບ​ແລ້ວ, ເພິ່ນ​ໄດ້​ເວົ້າກັບ​ແຊມ, ມີ​ຄວາມ​ວ່າ: ລູກກັບ​ລູກຫລານ​ຂອງ​ລູກ​ເປັນ​ສຸກ​ແລ້ວ; ເພາະ​ລູກ​ຈະ​ໄດ້​ຮັບ​ແຜ່ນດິນ​ທີ່​ເປັນ​ມູນ​ມໍລະ​ດົກ​ເຊັ່ນ​ດຽວ​ກັບ​ນີ​ໄຟ ນ້ອງ​ຊາຍ​ຂອງ​ລູກ. ແລະ ລູກ​ຫລານ​ຂອງ​ລູກ​ຈະ​ຖືກ​ນັບ​ເຂົ້າກັບ​ລູກ​ຫລານ​ຂອງ​ລາວ ແລະ ລູກ​ຈະ​ເປັນ​ຄື​ກັນ​ກັບ​ນ້ອງ​ຊາຍ​ຂອງ​ລູກ; ແລະ ລູກ​ຫລານ​ຂອງ​ລູກ​ຈະ​ເປັນ​ຄື​ກັນ​ກັບ​ລູກ​ຫລານ​ຂອງ​ລາວ; ແລະ ລູກ​ຈະ​ໄດ້​ຮັບ​ພອນ​ຕະຫລອດ​ວັນ​ເວລາ​ຂອງ​ລູກ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນ ຫລັງ​ຈາກ​ລີ​ໄຮ, ບິດາ​ຂອງ​ຂ້າພະ​ເຈົ້າ​ໄດ້​ເວົ້າກັບ​ຄອບຄົວ​ຂອງ​ເພິ່ນ​ໝົດ​ແລ້ວທຸກ​ຄົນ, ຕາມ​ຄວາມ​ຮູ້ສຶກ​ໃນ​ໃຈ​ຂອງ​ເພິ່ນ, ແລະ ຕາມ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ ຊຶ່ງຢູ່​ກັບ​ເພິ່ນ​ແລ້ວ ເພິ່ນ​ເລີ່ມ​ເຖົ້າ​ແກ່​ລົງ. ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສິ້ນຊີວິດ ແລະ ໄດ້​ຖືກ​ຝັງ​ໄວ້."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ການຕາຍ​ຂອງ​ເພິ່ນ​ບໍ່ພໍ​ເທົ່າ​ໃດ​ມື້, ເລ​ມັນ​ກັບ​ເລ​ມູ​ເອນ ແລະ ພວກ​ລູກ​ຊາຍ​ຂອງ​ອິດ​ຊະ​ມາ​ເອນ​ໄດ້​ໃຈຮ້າຍ​ໃຫ້​ຂ້າພະ​ເຈົ້າ ເພາະ​ການ​ຕັກ​ເຕືອນ​ຂອງ​ພຣະຜູ້​ເປັນ​ເຈົ້າ."},{"vNo":14,"txt":"ເພາະ​ຂ້າພະ​ເຈົ້ານີ​ໄຟຖືກ​ບັງຄັບ​ໃຫ້​ເວົ້າກັບ​ພວກ​ເຂົາ​ຕາມ​ພຣະ​ຄຳຂອງ​ພຣະ​ອົງ; ເພາະ​ຂ້າພະ​ເຈົ້າ​ໄດ້​ເວົ້າຫລາຍ​ເລື່ອງ​ກັບ​ພວກ​ເຂົາ, ແລະ ບິດາ​ຂອງ​ຂ້າພະ​ເຈົ້າກໍ​ໄດ້​ເວົ້າຄື​ກັນກ່ອນ​ການ​ຕາຍ​ຂອງ​ເພິ່ນ​ຕັ້ງ​ຫລາຍ​ຂໍ້ ຊຶ່ງ​ໄດ້​ບັນທຶກ​ໄວ້​ໃນ​ແຜ່ນ​ຈາລຶກ​ອີກ​ຊຸດໜຶ່ງ​ຂອງ​ຂ້າພະ​ເຈົ້າ; ເພາະ​ປະຫວັດ​ສ່ວນ​ໃຫຍ່​ມີ​ຂຽນ​ໄວ້​ຢູ່​ໃນ ແຜ່ນ​ຈາລຶກ​ອີກ​ຊຸດໜຶ່ງ​ຂອງຂ້າພະ​ເຈົ້າ."},{"vNo":15,"txt":"ແລະ ໃນ​ແຜ່ນ​ຈາລຶກ​ເຫລົ່າ​ນີ້ ຂ້າພະ​ເຈົ້າ​ໄດ້​ບັນທຶກ​ເລື່ອງ​ຂອງ​ຈິດ​ວິນ​ຍານ​ຂອງ​ຂ້າພະ​ເຈົ້າ ແລະ ຂໍ້ຄວາມພຣະ​ຄຳ​ພີ​ຫລາຍ​ຂໍ້ ຊຶ່ງ​ໄດ້​ຈາລຶກ​ຢູ່​ໃນ​ແຜ່ນ​ຈາລຶກ​ທອງ​ເຫລືອງ ເພາະ​ຈິດ​ວິນ​ຍານ​ຂອງ​ຂ້າພະ​ເຈົ້າ​ເບີກບານ​ໃນ​ພຣະ​ຄຳ​ພີ ແລະ ໃຈ​ຂອງ​ຂ້າພະ​ເຈົ້າຄຳນຶງ​ເຖິງ​ຂໍ້ຄວາມ​ເຫລົ່ານັ້ນ ແລະ ໄດ້​ບັນທຶກ​ມັນ​ໄວ້​ເພື່ອ​ການ​ຮຽນ​ຮູ້ ແລະ ເພື່ອ​ຜົນ​ປະ​ໂຫຍດ​ຂອງ​ລູກ​ຫລານ​ຂອງ​ຂ້າພະ​ເຈົ້າ."},{"vNo":16,"txt":"ຈົ່ງ​ເບິ່ງ, ຈິດ​ວິນ​ຍານ​ຂອງ​ຂ້າພະ​ເຈົ້າ​ເບີກບານ​ໃນ​ເລື່ອງ​ຂອງ​ພຣະຜູ້​ເປັນ​ເຈົ້າ; ແລະ ໃຈ​ຂອງ​ຂ້າພະ​ເຈົ້າຄິດ​ຄຳນຶງ​ຢູ່​ຕະຫລອດ​ເວລາ​ເຖິງ​ເລື່ອງ​ທີ່​ຂ້າພະ​ເຈົ້າ​ໄດ້​ເຫັນ ແລະ ໄດ້​ຍິນ​ມາ."},{"vNo":17,"txt":"ເຖິງ​ຢ່າງ​ໃດ​ກໍ​ຕາມ, ທັງ​ທີ່​ມີ​ພຣະ​ມະ​ຫາ​ກະລຸນາ​ທິຄຸນ​ຂອງ​ພຣະຜູ້​ເປັນ​ເຈົ້າ​ໃນ​ການ​ສະ​ແດງ​ວຽກ​ງານ​ອັນ​ຍິ່ງ​ໃຫຍ່ ແລະ ໜ້າ​ອັດສະຈັນ​ຂອງ​ພຣະ​ອົງ​ກັບ​ຂ້າພະ​ເຈົ້າ, ໃຈ​ຂອງ​ຂ້າພະ​ເຈົ້າ​ຍັງ​ຮ້ອງ​ວ່າ: ໂອ້ ຄົນ​ຕ່ຳ​ຕ້ອຍ​ຢ່າງ​ຂ້າພະ​ເຈົ້າ! ແທ້​ຈິງ​ແລ້ວ, ໃຈ​ຂອງຂ້າພະ​ເຈົ້າ​ເສົ້າ​ສະຫລົດ​ເພາະ​ເນື້ອ​ໜັງ​ຂອງ​ຂ້າພະ​ເຈົ້າ; ຈິດ​ວິນ​ຍານ​ຂອງ​ຂ້າພະ​ເຈົ້າ​ໂສກ​ເສົ້າ​ເພາະ​ຄວາມ​ຊົ່ວ​ຮ້າຍ​ຂອງ​ຂ້າພະ​ເຈົ້າ."},{"vNo":18,"txt":"ຂ້າພະ​ເຈົ້າ​ຖືກ​ຫຸ້ມ​ລ້ອມ​ໄປ​ດ້ວຍ​ສິ່ງ​ລໍ້​ລວງ ແລະ ບາບ​ຊຶ່ງ​ໄດ້​ກີດ​ກັນ​ຂ້າພະ​ເຈົ້າ​ໄວ້​ຢ່າງ​ງ່າຍ​ດາຍ."},{"vNo":19,"txt":"ແລະ ເມື່ອ​ຂ້າພະ​ເຈົ້າ​ປາ​ຖະໜາ​ຈະ​ປິ​ຕິ​ຍິນ​ດີ, ໃຈ​ຂອງ​ຂ້າພະ​ເຈົ້າຮ້ອງ​ຄວນ​ຄາງ​ເພາະ​ບາບ​ຂອງຂ້າພະ​ເຈົ້າ, ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າຍັງ​ຮູ້​ວ່າ, ຂ້າພະ​ເຈົ້າ​ໄວ້​ວາງ​ໃຈ​ຜູ້​ໃດ​ມາ."},{"vNo":20,"txt":"ພຣະ​ເຈົ້າຂອງ​ຂ້າພະ​ເຈົ້າ​ເປັນ​ຜູ້​ສະໜັບສະໜູນ​ຂອງ​ຂ້າພະ​ເຈົ້າ; ພຣະ​ອົງ​ນຳ​ຂ້າພະ​ເຈົ້າ​ຜ່ານ​ຄວາມທຸກ​ທໍລະມານ​ຂອງ​ຂ້າພະ​ເຈົ້າ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ພຣະ​ອົງ​ໄດ້​ປົກ​ປ້ອງຂ້າພະ​ເຈົ້າ​ເທິງ​ນ້ຳທີ່​ມີ​ຄວາມ​ເລິກ​ທີ່​ສຸດ."},{"vNo":21,"txt":"ພຣະ​ອົງ​ໄດ້​ເຮັດ​ໃຫ້​ຂ້າພະ​ເຈົ້າ​ເຕັມ​ໄປ​ດ້ວຍ​ຄວາມ​ຮັກ​ຂອງ​ພຣະ​ອົງ, ຈົນ​ວ່າ​ເນື້ອ​ໜັງ​ຂອງ​ຂ້າພະ​ເຈົ້າຮ້ອນຮົນ."},{"vNo":22,"txt":"ພຣະ​ອົງ​ໄດ້​ເຮັດ​ໃຫ້​ສັດຕູ​ຂອງ​ຂ້າພະ​ເຈົ້າຍອມ​ຈຳນົນ, ຊຶ່ງ​ເປັນ​ເຫດ​ໃຫ້​ພວກ​ເຂົາ​ສັ່ນ​ສາຍຕໍ່ຫນ້າ​ຂອງ​ຂ້າພະ​ເຈົ້າ."},{"vNo":23,"txt":"ຈົ່ງ​ເບິ່ງ, ພຣະ​ອົງ​ໄດ້​ຍິນ​ສຽງ​ຮ້ອງ​ຂອງ​ຂ້າພະ​ເຈົ້າ​ໃນ​ຕອນ​ກາງ​ເວັນ, ແລະ ພຣະ​ອົງ​ໄດ້​ປະທານ​ຄວາມ​ຮູ້​ໃຫ້​ແກ່​ຂ້າພະ​ເຈົ້າ​ໂດຍ​ພາບ​ນິມິດ​ໃນ​ຕອນ​ກາງຄືນ."},{"vNo":24,"txt":"ແລະ ໃນ​ຕອນ​ກາງ​ເວັນ ຂ້າພະ​ເຈົ້າ​ເພີ່ມທະວີ​ຄວາມ​ແນ່​ວ​ແນ່​ໃນ​ການ​ອະທິຖານ​ທີ່​ມີ​ພະລັງ​ຕໍ່​ພຣະ​ອົງ; ແທ້​ຈິງ​ແລ້ວ, ຂ້າພະ​ເຈົ້າ​ໄດ້​ສົ່ງ​ສຽງ​ຂອງ​ຂ້າພະ​ເຈົ້າຂຶ້ນຫາ​ເບື້ອງ​ເທິງ ແລະ ເຫລົ່າທູດ​ໄດ້​ລົງ​ມາ​ສິດສອນ​ຂ້າພະ​ເຈົ້າ."},{"vNo":25,"txt":"ແລະ ຮ່າງກາຍ​ຂອງ​ຂ້າພະ​ເຈົ້າ​ໄດ້​ຖືກ​ນຳ​ໄປ​ດ້ວຍ​ປີກ​ແຫ່ງ​ພຣະ​ວິນ​ຍານ​ຂອງ​ພຣະ​ອົງ ໄປ​ເທິງ​ພູ​ເຂົາ​ອັນ​ສູງ​ທີ່​ສຸດ. ແລະ ດວງ​ຕາ​ຂອງ​ຂ້າພະ​ເຈົ້າ​ໄດ້​ເຫັນ​ສິ່ງ​ທີ່​ຍິ່ງ​ໃຫຍ່, ແທ້​ຈິງ​ແລ້ວ, ແມ່ນ​ສິ່ງ​ຍິ່ງ​ໃຫຍ່​ເກີນ​ໄປ​ສຳລັບ​ມະນຸດ; ສະນັ້ນ, ຂ້າພະ​ເຈົ້າ​ໄດ້​ຖືກ​ຫ້າມ​ບໍ່​ໃຫ້​ບັນທຶກ​ເລື່ອງ​ເຫລົ່ານັ້ນ."},{"vNo":26,"txt":"ໂອ້ ແລ້ວ​ຖ້າ​ຫາກ​ຂ້າພະ​ເຈົ້າ​ບໍ່​ເຫັນ​ສິ່ງ​ທີ່​ຍິ່ງ​ໃຫຍ່​ເຊັ່ນ​ນັ້ນ, ຖ້າ​ຫາກ​ພຣະຜູ້​ເປັນ​ເຈົ້າ​ໄດ້​ຖ່ອມຕົວ​ຂອງ​ພຣະ​ອົງ​ລົງ​ໃຫ້​ລູກ​ຫລານ​ມະນຸດ​ຈົນ​ສະ​ເດັດ​ມາ​ຢ້ຽມ​ຢາມ​ມະນຸດ​ດ້ວຍ​ພຣະ​ເມດ​ຕາ​ຢ່າງ​ລົ້ນ​ເຫລືອ, ເປັນ​ຫຍັງ​ໃຈ​ຂອງ​ຂ້າພະ​ເຈົ້າ​ຈຶ່ງ​ຮ້ອງ​ໄຫ້ ແລະ ຈິດ​ວິນ​ຍານ​ຂອງ​ຂ້າພະ​ເຈົ້າ​ຍັງ​ຄ້າງ​ຄາ​ຢູ່​ໃນ​ຮ່ອມ​ພູ​ແຫ່ງ​ຄວາມ​ເສົ້າ​ສະຫລົດ​ໃຈ, ແລະ ເນື້ອ​ໜັງ​ຂອງ​ຂ້າພະ​ເຈົ້າ​ສູນ​ເສຍ​ໄປ, ແລະ ກຳລັງ​ຂອງ​ຂ້າພະ​ເຈົ້າ​ລົດ​ລົງ, ເປັນ​ຍ້ອນ​ຄວາມ​ທຸກ​ທໍລະ​ມານ​ຂອງ​ຂ້າພະ​ເຈົ້າ​ບໍ?"},{"vNo":27,"txt":"ແລະ ເປັນ​ຫຍັງ​ຂ້າພະ​ເຈົ້າຈຶ່ງ​ຜ່າ​ຍ​ແພ້​ຕໍ່​ບາບ, ເປັນ​ຍ້ອນ​ເນື້ອ​ໜັງ​ຂອງ​ຂ້າພະ​ເຈົ້າບໍ? ແທ້​ຈິງ​ແລ້ວ, ເປັນ​ຫຍັງ​ຂ້າພະ​ເຈົ້າຈຶ່ງ​ເປີດ​ທາງ​ໃຫ້​ສິ່ງ​ລໍ້ລວງ​ຈົນ​ວ່າ​ມານ​ຮ້າຍ​ມາ​ຢູ່​ໃນ​ໃຈ​ຂອງ​ຂ້າພະ​ເຈົ້າ ເພື່ອ​ທຳລາຍ​ຄວາມ​ສັນຕິ​ສຸກ​ຂອງ​ຂ້າພະ​ເຈົ້າ ແລະ ເຮັດ​ໃຫ້​ຈິດ​ວິນ​ຍານ​ຂອງ​ຂ້າພະ​ເຈົ້າ​ເປັນ​ທຸກ? ເປັນ​ຫຍັງ​ຂ້າພະ​ເຈົ້າຈຶ່ງ​ໃຈ​ຮ້າຍ? ເປັນ​ຍ້ອນ​ສັດຕູ​ຂອງ​ຂ້າພະ​ເຈົ້າບໍ?"},{"vNo":28,"txt":"ຕື່ນ​ເຖີດ, ຈິດ​ວິນ​ຍານ​ຂອງ​ຂ້າພະ​ເຈົ້າ​ເອີຍ! ຢ່າ​ຈົ່ມ​ຢູ່​ໃນ​ບາບ​ອີກ​ຕໍ່​ໄປ​ເລີຍ. ຈົ່ງ​ປິ​ຕິ​ຍິນ​ດີ​ເຖີດ, ໂອ້ ໃຈ​ຂອງ​ຂ້າພະ​ເຈົ້າ​ເອີຍ, ແລະ ຢ່າ​ໃຫ້​ມີ​ບ່ອນ​ວ່າງ​ເປົ່າ​ແກ່​ສັດຕູ​ຂອງ​ຈິດ​ວິນ​ຍານ​ຂອງ​ຂ້າພະ​ເຈົ້າ​ຕໍ່​ໄປ​ເລີຍ."},{"vNo":29,"txt":"ຢ່າ​ໃຈ​ຮ້າຍ​ເພາະ​ສັດຕູ​ຂອງ​ຂ້າພະ​ເຈົ້າອີກ​ເລີຍ ຢ່າຖອຍ​ກຳລັງ​ຂອງ​ຂ້າພະ​ເຈົ້າລົງ​ໄປ​ເພາະ​ຄວາມທຸກ​ທໍລະມານ​ຂອງ​ຂ້າພະ​ເຈົ້າ​ເລີຍ."},{"vNo":30,"txt":"ຈົ່ງ​ປິ​ຕິ​ຍິນ​ດີ​ເຖີດ, ໂອ້ ໃຈ​ຂອງ​ຂ້າ​ພະ​ເຈົ້າ​ເອີຍ, ຈົ່ງ​ຮ້ອງ​ທູນ​ຕໍ່​ພຣະ​ຜູ້​ເປັນ​ເຈົ້າ, ແລະ ທູນ​ວ່າ: ໂອ້ ພຣະ​ອົງ​ເຈົ້າ​ເອີຍ, ຂ້າ​ນ້ອຍ​ຈະ​ສັນລະ​ເສີນ​ພຣະ​ອົງ​ຕະ​ຫລອດ​ໄປ; ແທ້​ຈິງ​ແລ້ວ, ຈິດ​ວິນ​ຍານ​ຂອງ​ຂ້ານ້ອຍ​ຈະ​ປິ​ຕິ​ຍິນ​ດີ​ໃນ​ພຣະ​ອົງ, ພຣະ​ເຈົ້າ​ຂອງ​ຂ້ານ້ອຍ, ແລະ ສີ​ລາ​ແຫ່ງ​ຄວາມ​ລອດ​ຂອງ​ຂ້ານ້ອຍ."},{"vNo":31,"txt":"ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ຈະ​ໄຖ່​ຈິດ​ວິນ​ຍານ​ຂອງ​ຂ້ານ້ອຍ​ບໍ? ພຣະ​ອົງ​ຈະ​ປົດ​ປ່ອຍຂ້ານ້ອຍ​ໃຫ້​ອອກ​ຈາກ​ກຳມື​ພວກ​ສັດຕູ​ຂອງ​ຂ້າ​ນ້ອຍ​ບໍ? ພຣະ​ອົງ​ຈະ​ເຮັດ​ໃຫ້​ຕົວ​ຂ້ານ້ອຍ​ສັ່ນ​ຕໍ່​ສິ່ງ​ທີ່​ຫລຽວ​ເຫັນ​ເປັນ​ບາບ​ບໍ?"},{"vNo":32,"txt":"ຂໍ​ໃຫ້​ປະຕູ​ນະລົກ​ຈົ່ງ​ປິດສະ​ເໝີ​ຕໍ່ໜ້າ​ຂ້ານ້ອຍ​ເຖີດ, ເພາະ​ໃຈ​ຂອງ​ຂ້ານ້ອຍ​ຊອກ​ຊ້ຳ ແລະ ວິນ​ຍານ​ຂອງ​ຂ້ານ້ອຍ​ສຳນຶກ​ຜິດ​ແລ້ວ! ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ຢ່າ​ປິດ​ປະຕູ​ຄວາມ​ຊອບ​ທຳ​ຂອງ​ພຣະ​ອົງ​ຕໍ່ໜ້າ​ຂ້ານ້ອຍ​ເລີຍ, ເພື່ອ​ຂ້ານ້ອຍ​ຈະ​ໄດ້​ໄຕ່​ໃນ​ຫົນທາງ​ຂອງ​ຮ່ອມ​ພູ​ທີ່​ຕ່ຳ, ເພື່ອ​ຂ້ານ້ອຍ​ຈະ​ໄດ້​ເຄັ່ງ​ຄັດ​ຢູ່​ໃນ​ຖະໜົນ​ທີ່​ຮາບ​ພຽງ!"},{"vNo":33,"txt":"ໂອ້ ພຣະອົງ​ເຈົ້າ​ເອີຍ, ຂໍພຣະ​ອົງ​ຈົ່ງ​ໂອບ​ອ້ອມ​ຂ້ານ້ອຍ​ໃຫ້​ຮອບ​ໃນ​ເສື້ອ​ຄຸມ​ແຫ່ງ​ຄວາມ​ຊອບ​ທຳ​ຂອງ​ພຣະ​ອົງ! ໂອ້ ພຣະ​ອົງ​ເຈົ້າ​ເອີຍ, ຂໍພຣະ​ອົງ​ຈົ່ງ​ເຮັດຫົນທາງ​ເພື່ອ​ການ​ຫລົບໜີ​ຂອງ​ຂ້ານ້ອຍ​ຕໍ່ໜ້າ​ສັດຕູ​ຂອງ​ຂ້ານ້ອຍ​ດ້ວຍ​ເທີ້ນ! ຂໍພຣະ​ອົງ​ຈົ່ງ​ເຮັດ​ຫົນທາງ​ໃຫ້​ຊື່​ໄປ​ຕໍ່​ໜ້າ​ຂ້າ​ນ້ອຍ! ຂໍພຣະ​ອົງ​ຢ່າ​ວາງ​ສິ່ງ​ທີ່​ເຮັດ​ໃຫ້​ມີ​ສະດຸດ​ໃນ​ຫົນທາງ​ຂອງ​ຂ້ານ້ອຍ—ແຕ່​ຂໍ​ໃຫ້​ພຣະ​ອົງ​ຈົ່ງ​ຖາງ​ທາງ​ຂອງ​ຂ້າ​ນ້ອຍ​ຕໍ່ໜ້າ​ຂ້ານ້ອຍ, ແລະ ຂໍ​ຢ່າ​ລ້ອມຮົ້ວຕັນ​ທາງ​ຂ້ານ້ອຍ, ແຕ່​ໃຫ້​ຕັນ​ທາງ​ສັດຕູ​ຂອງ​ຂ້ານ້ອຍ​ດ້ວຍ​ເທີ້ນ."},{"vNo":34,"txt":"ໂອ້ ພຣະ​ອົງ​ເຈົ້າ​ເອີຍ, ຂ້ານ້ອຍ​ໄວ້​ວາງ​ໃຈ​ໃນ​ພຣະ​ອົງ, ແລະ ຂ້ານ້ອຍ​ຈະ​ໄວ້​ວາງ​ໃຈ​ໃນ​ພຣະ​ອົງ​ຕະຫລອດ​ໄປ. ຂ້ານ້ອຍ​ຈະ​ບໍ່​ວາງ​ຄວາມ​ໄວ້​ວາງ​ໃຈ​ໃນ​ແຂນ​ແຫ່ງ​ເນື້ອ​ໜັງ; ເພາະ​ຂ້າ​ນ້ອຍ​ຮູ້​ວ່າ​ຄົນ​ທີ່​ວາງ​ຄວາມ​ໄວ້​ວາງ​ໃຈຂອງ​ເຂົາ​ໃນ​ແຂນ​ແຫ່ງ​ເນື້ອ​ໜັງ​ຈະ​ຖືກ​ສາບ​ແຊ່ງ. ແທ້​ຈິງ​ແລ້ວ, ຄົນ​ທີ່​ວາງ​ຄວາມ​ໄວ້​ວາງ​ໃຈ​ຂອງ​ເຂົາ​ໃນ​ມະນຸດ ຫລື ເຮັດ​ໃຫ້​ເນື້ອ​ໜັງ​ເປັນ​ແຂນ​ຂອງ​ເຂົາ ຈະ​ຖືກ​ສາບ​ແຊ່ງ."},{"vNo":35,"txt":"ແທ້​ຈິງ​ແລ້ວ, ຂ້ານ້ອຍ​ຮູ້​ວ່າ ພຣະ​ເຈົ້າຈະ​ປະທານ​ໃຫ້​ແກ່​ຄົນທີ່ຂໍ. ແທ້​ຈິງ​ແລ້ວ, ພຣະ​ເຈົ້າຂອງ​ຂ້ານ້ອຍ​ຈະ​ປະທານ​ໃຫ້​ຂ້ານ້ອຍ​ຖ້າ​ຫາກ​ຂ້ານ້ອຍ​ຂໍ​ບໍ່​ຜິດ​ທາງ; ສະນັ້ນ ຂ້ານ້ອຍ​ຈະ​ກາບ​ທູນ​ໃຫ້​ສຽງ​ຂອງ​ຂ້ານ້ອຍ​ເຖິງ​ພຣະ​ອົງ; ແທ້​ຈິງ​ແລ້ວ, ຂ້ານ້ອຍ​ຈະ​ຮ້ອງ​ທູນ​ຕໍ່​ພຣະ​ອົງ, ພຣະ​ເຈົ້າຂອງ​ຂ້ານ້ອຍ, ສີ​ລາ​ແຫ່ງ​ຄວາມ​ຊອບ​ທຳ​ຂອງຂ້ານ້ອຍ. ຈົ່ງ​ເບິ່ງ, ສຽງ​ຂອງ​ຂ້ານ້ອຍ​ຈະ​ຂຶ້ນ​ໄປ​ເຖິງ​ພຣະ​ອົງ, ພຣະຜູ້​ເປັນ​ສີ​ລາ​ຂອງ​ຂ້າ​ນ້ອຍ ແລະ ພຣະ​ເຈົ້າຜູ້​ຊົງ​ເປັນນິດ​ຂອງ​ຂ້ານ້ອຍ​ຕະຫລອດ. ອາ​ແມນ."}]}