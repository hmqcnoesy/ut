{"heading":"ຊາວ​ຢິວ​ຈະ​ໄດ້​ເຕົ້າ​ໂຮມ​ທົ່ວ​ແຜ່ນດິນ​ແຫ່ງ​ຄຳ​ສັນຍາ​ຂອງ​ພວກ​ເຂົາ—ການ​ຊົດ​ໃຊ້​ໄຖ່​ມະນຸດ​ຈາກ​ການ​ຕົກ—ຮ່າງກາຍ​ຂອງຄົນຕາຍ​ຈະ​ອອກ​ມາ​ຈາກ​ຫລຸມ​ສົບ, ແລະ ວິນ​ຍານ​ຂອງ​ພວກ​ເຂົາ​ຈະ​ອອກ​ມາ​ຈາກ​ນະລົກ ແລະ ຈາກ​ທີ່​ສຸຂະ​ເສີມ—ພວກ​ເຂົາ​ຈະ​ຖືກ​ພິພາກສາ—ການ​ຊົດ​ໃຊ້​ຊ່ອຍໃຫ້​ລອດ​ຈາກ​ຄວາມ​ຕາຍ, ຈາກ​ນະລົກ, ຄວາມ​ຊົ່ວ​ຮ້າຍ, ແລະ ຄວາມ​ທໍລະມານ​ຢ່າງ​ບໍ່​ມີ​ວັນ​ສິ້ນ​ສຸດ—ຄົນທີ່​ຊອບ​ທຳ​ຈະ​ລອດ​ຢູ່​ໃນ​ອານາຈັກ​ຂອງ​ພຣະ​ເຈົ້າ—ການ​ທຳ​ໂທດ​ສຳລັບ​ບາບ​ໄດ້​ຕັ້ງຂຶ້ນ—ພຣະ​ຜູ້​ບໍລິສຸດ​ຂອງ​ອິດ​ສະ​ຣາ​ເອນ​ເປັນ​ຜູ້​ຮັກສາ​ປະຕູ. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":8,"nextAbbr":"2-ne","nextNo":10,"chapterTitle":"2 ນີ​ໄຟ ໙","verses":[{"vNo":"1 ","txt":"ແລະ ບັດ​ນີ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າພະ​ເຈົ້າ​ໄດ້ອ່ານ​ເລື່ອງ​ເຫລົ່າ​ນີ້ ເພື່ອ​ທ່ານ​ຈະ​ຮູ້​ກ່ຽວ​ກັບ​ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າທີ່​ໃຫ້​ໄວ້​ກັບ​ເຊື້ອສາຍ​ອິດ​ສະ​ຣາ​ເອນ​ທັງ​ໝົດ—"},{"vNo":"2 ","txt":"ຊຶ່ງພຣະ​ອົງ​ຮັບ​ສັ່ງ​ໄວ້​ກັບ​ຊາວ​ຢິວດ້ວຍ​ປາກ​ຂອງ​ສາດສະດາ​ຜູ້​ບໍລິສຸດ​ຂອງ​ພຣະ​ອົງ, ແມ່ນ​ຕັ້ງ​ແຕ່​ຕົ້ນລົງ​ມາ​ຈາກ​ຄົນ​ລຸ້ນ​ໜຶ່ງ​ຫາ​ຄົນ​ອີກ​ລຸ້ນໜຶ່ງ, ຈົນ​ເວລາ​ນັ້ນ​ມາ​ເຖິງ ເມື່ອ​ພວກ​ເຂົາ​ຈະ​ຖືກ​ນຳ​ກັບ​ຄືນ​ສູ່​ສາດສະໜາ​ຈັກ ແລະ ຄອກ​ອັນ​ແທ້​ຈິງ​ຂອງ​ພຣະ​ເຈົ້າ; ເມື່ອ​ພວກ​ເຂົາ​ຈະ​ຖືກ​ເຕົ້າ​ໂຮມ​ກັບ​ບ້ານ​ໄປ​ຫາ​ແຜ່ນດິນ​ມູນ​ມໍລະດົກ​ຂອງ​ພວກ​ເຂົາ, ແລະ ຈະ​ຖືກ​ສະຖາປະນາ​ຂຶ້ນ​ໃນ​ແຜ່ນດິນ​ແຫ່ງ​ຄຳ​ສັນຍາ​ທັງ​ໝົດ​ຂອງ​ພວກ​ເຂົາ."},{"vNo":"3 ","txt":"ຈົ່ງ​ເບິ່ງ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າພະ​ເຈົ້າ​ເວົ້າ​ເລື່ອງ​ເຫລົ່າ​ນີ້​ກັບ​ທ່ານ ເພື່ອ​ທ່ານຈະ​ໄດ້​ປິ​ຕິ​ຍິນ​ດີ, ແລະ ເງີຍ​ຫົວຂອງ​ທ່ານ​ຂຶ້ນຕະຫລອດ​ການ, ເພາະ​ພອນ​ຊຶ່ງອົງ​ພຣະຜູ້​ເປັນ​ເຈົ້າປະທານ​ໃຫ້​ລູກ​ຫລານ​ຂອງ​ທ່ານ."},{"vNo":"4 ","txt":"ເພາະ​ຂ້າພະ​ເຈົ້າຮູ້​ວ່າ ທ່ານຫລາຍ​ຄົນ​ສະ​ແຫວງ​ຫາ​ມາ​ຫລາຍ​ແລ້ວ​ທີ່​ຈະ​ໄດ້ຮູ້​ເຖິງ​ສິ່ງ​ທີ່​ຈະ​ມາ​ເຖິງ; ດັ່ງນັ້ນ, ຂ້າພະ​ເຈົ້າ​ຈຶ່ງ​ຮູ້​ວ່າ ທ່ານ​ຮູ້​ກ່ຽວ​ກັບ​ເນື້ອ​ໜັງ​ຂອງ​ພວກ​ເຂົາ​ຕ້ອງ​ສູນ​ເສຍ​ໄປ ແລະ ຕາຍ; ເຖິງ​ຢ່າງ​ໃດ​ກໍ​ຕາມ, ໃນ​ຮ່າງ​ກາຍ​ຂອງ​ພວກ​ເຮົາ, ພວກ​ເຮົາ​ຈະ​ເຫັນ​ພຣະ​ເຈົ້າ."},{"vNo":"5 ","txt":"ແທ້​ຈິງ​ແລ້ວ, ຂ້າພະ​ເຈົ້າຮູ້​ວ່າ​ທ່ານ​ຮູ້​ວ່າ ພຣະ​ອົງ​ຈະ​ປະກົດ​ຕົວ​ກັບ​ຄົນ​ເຫລົ່ານັ້ນທີ່​ເຢຣູ​ຊາເລັມ ຊຶ່ງພວກ​ເຮົາ​ໄດ້​ຈາກ​ມາ; ເພາະ​ສົມຄວນ​ທີ່​ເລື່ອງ​ນີ້​ຈະ​ເປັນ​ໄປ​ໃນ​ບັນດາ​ພວກ​ເຂົາ; ເພາະ​ພຣະຜູ້​ສ້າງ​ຜູ້​ຍິ່ງ​ໃຫຍ່ ເຫັນ​ຄວາມ​ຈຳ​ເປັນ​ທີ່​ຈະ​ຍອມ​ພຣະ​ອົງ​ມາ​ຂຶ້ນຢູ່​ກັບ​ມະນຸດ​ໃນ​ເນື້ອ​ໜັງ ແລະ ສິ້ນ​ພຣະ​ຊົນ​ເພື່ອ​ມະນຸດ​ທຸກ​ຄົນ ເພື່ອ​ມະນຸດ​ທັງ​ປວງ​ຈະ​ໄດ້​ມາ​ຂຶ້ນຢູ່​ກັບ​ພຣະ​ອົງ."},{"vNo":"6 ","txt":"ເພາະ​ເນື່ອງ​ຈາກ​ວ່າ ຄວາມ​ຕາຍ​ຜ່ານ​ມາ​ຫາ​ມະນຸດ​ທັງ​ປວງ ເພື່ອ​ໃຫ້​ແຜນ​ທີ່​ເຕັມ​ໄປ​ດ້ວຍ​ຄວາມ​ເມດ​ຕາ​ຂອງ​ພຣະຜູ້​ສ້າງ ຜູ້​ຍິ່ງ​ໃຫຍ່​ສຳ​ເລັດ ຈຶ່ງ​ຈຳ​ຕ້ອງ​ມີ​ອຳນາດ​ແຫ່ງ​ການ​ຟື້ນ​ຄືນ​ຊີວິດ; ແລະ ການ​ຟື້ນ​ຄືນ​ຊີວິດ​ຈະ​ຕ້ອງ​ມາ​ຫາ​ມະນຸດ​ໂດຍ​ເຫດ​ຂອງ​ການ​ຕົກ; ແລະ ການ​ຕົກ​ມາ​ເຖິງ​ໂດຍ​ເຫດ​ຂອງ​ການ​ລ່ວງ​ລະ​ເມີດ ແລະ ເພາະ​ມະນຸດ​ກັບ​ເປັນ​ຄົນ​ຕົກ ຈຶ່ງ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":"7 ","txt":"ດັ່ງນັ້ນ, ຈຶ່ງ​ຈຳ​ຕ້ອງ​ມີ​ການ​ຊົດ​ໃຊ້​ອັນ​ບໍ່​ມີ​ຂອບ​ເຂດ—​ນອກ​ຈາກ​ຈະ​ເປັນ​ການ​ຊົດ​ໃຊ້​ອັນ​ບໍ່​ມີ​ຂອບ​ເຂດ​ແລ້ວ, ຄວາມ​ເນົ່າ​ເປື່ອຍນີ້ ຈະ​ສວມ​ໃສ່​ຄວາມ​ບໍ່​ເນົ່າ​ເປື່ອຍ​ບໍ່​ໄດ້. ດັ່ງນັ້ນ, ການ​ພິພາກສາ​ຄັ້ງທຳ​ອິດ ຊຶ່ງມາ​ຫາ​ມະນຸດ​ແລ້ວ ຈຶ່ງ​ຈຳ​ເປັນ​ຕ້ອງ​ຢູ່​ຕໍ່​ໄປ​ເປັນ​ເວລາ​ບໍ່​ມີ​ຂອບ​ເຂດ. ແລະ ຖ້າ​ຫາກ​ເປັນ​ດັ່ງນັ້ນ, ເນື້ອ​ໜັງ​ນີ້​ຕ້ອງ​ນອນ​ລົງ​ເພື່ອ​ຄວາມ​ເນົ່າ​ເປື່ອຍ ແລະ ເພື່ອ​ສະຫລາຍ​ຕົວ​ຢູ່​ກັບ​ດິນ​ທີ່​ໃຫ້​ກຳເນີດ​ມັນ ຈະ​ບໍ່​ລຸກຂຶ້ນອີກ​ຕໍ່​ໄປ."},{"vNo":"8 ","txt":"ໂອ້ ຄວາມ​ສະຫລຽວ​ສະຫລາດ​ຂອງ​ພຣະ​ເຈົ້າ, ພຣະ​ເມດ​ຕາ ແລະ ພຣະ​ຄຸນ​ຂອງ​ພຣະ​ອົງ! ເພາະ​ຈົ່ງ​ເບິ່ງ, ຖ້າ​ຫາກ​ເນື້ອ​ໜັງ​ຈະ​ບໍ່​ລຸກຂຶ້ນອີກ​ຕໍ່​ໄປ ວິນ​ຍານ​ຂອງ​ພວກ​ເຮົາ​ຍ່ອມ​ຕ້ອງ​ມາ​ຂຶ້ນຢູ່​ກັບ​ທູດ​ຜູ້ນັ້ນ ຊຶ່ງຕົກ​ຈາກ​ທີ່​ປະ​ທັບ​ຂອງ​ພຣະ​ເຈົ້າຜູ້​ສະຖິດ​ນິລັນດອນ, ແລະ ກັບ​ເປັນ​ມານ​ບໍ່​ລຸກຂຶ້ນອີກ​ຕໍ່​ໄປ."},{"vNo":"9 ","txt":"ແລະ ວິນ​ຍານ​ຂອງ​ພວກ​ເຮົາ​ຕ້ອງ​ກັບ​ເປັນ​ຄື​ກັນ​ກັບ​ມານ, ແລະ ພວກ​ເຮົາ​ຕ້ອງ​ກັບ​ເປັນ​ບໍລິວານ​ຂອງ​ມັນ, ທີ່​ຈະ​ຖືກ​ກີດ​ກັນ​ໄວ້​ຈາກ​ທີ່​ປະ​ທັບ​ຂອງ​ພຣະ​ເຈົ້າຂອງ​ພວກ​ເຮົາ ແລະ ຈະ​ຄົງ​ຢູ່​ກັບ​ບິດາແຫ່ງ​ຄວາມ​ຂີ້​ຕົວະ​ໃນ​ຄວາມ​ທໍລະມານ​ຄື​ກັນ​ກັບ​ຕົວ​ຂອງ​ມັນ; ແທ້​ຈິງ​ແລ້ວ, ສຳລັບ​ຄົນ​ນັ້ນ ຜູ້​ຫລອກ​ລວງ​ບິດາ​ມານ​ດາ​ຜູ້​ທຳ​ອິດ​ຂອງ​ພວກ​ເຂົາ, ຜູ້​ແປງ​ຕົວ​ເກືອບ​ຄືກັນ​ກັບ​ທູດ​ແຫ່ງ​ຄວາມ​ສະຫວ່າງ ແລະ ຍຸ​ຍົງ​ໃຫ້​ລູກ​ຫລານ​ມະນຸດ​ເຮັດ​ການ​ມົ້ວ​ສຸມ​ລັບ​ແຫ່ງ​ການ​ຄາດ​ຕະກອນ ແລະ ວຽກ​ງານ​ລັບ​ແຫ່ງ​ຄວາມ​ມືດ​ທຸກ​ຢ່າງ."},{"vNo":"10 ","txt":"ໂອ້ ພຣະ​ກະລຸນາ​ທິຄຸນ​ຂອງ​ພຣະ​ເຈົ້າຂອງ​ພວກ​ເຮົາ​ຍິ່ງ​ໃຫຍ່ພຽງ​ໃດ ຜູ້​ໄດ້​ຕຽມ​ທາງ​ເພື່ອ​ການ​ໜີ​ຂອງ​ພວກ​ເຮົາ ໃຫ້​ພົ້ນຈາກ​ເງື້ອມມື​ຂອງ​ມານ​ຮ້າຍ​ທີ່ເປັນຕາ​ຢ້ານຜູ້ນັ້ນ; ແທ້​ຈິງ​ແລ້ວ, ມານ​ຮ້າຍ​ຜູ້ນັ້ນ​ແມ່ນ​ຄວາມ​ຕາຍ ແລະ ນະລົກ ຊຶ່ງຂ້າພະ​ເຈົ້າ​ເອີ້ນ​ວ່າ ຄວາມ​ຕາຍ​ທາງ​ຮ່າງກາຍ ແລະ ຄວາມ​ຕາຍ​ທາງ​ວິນ​ຍານ​ນຳ​ອີກ."},{"vNo":"11 ","txt":"ແລະ ເພາະ​ທາງ​ແຫ່ງ​ການ​ປົດ​ປ່ອຍຂອງ​ພຣະ​ເຈົ້າຂອງ​ພວກ​ເຮົາ, ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ, ຄວາມ​ຕາຍ​ນີ້, ຊຶ່ງຂ້າພະ​ເຈົ້າ​ເວົ້າ​ໄວ້​ທີ່​ເປັນຄວາມ​ຕາຍ​ທາງ​ໂລກ ຈະ​ປ່ອຍຄົນ​ຕາຍ​ຂອງ​ມັນ​ຂຶ້ນມາ ຊຶ່ງຄວາມ​ຕາຍ​ນັ້ນຄື​ຫລຸມ​ສົບ."},{"vNo":"12 ","txt":"ແລະ ຄວາມ​ຕາຍ​ນີ້ ຊຶ່ງຂ້າພະ​ເຈົ້າ​ເວົ້າ​ໄວ້ ຊຶ່ງ​ເປັນ​ຄວາມ​ຕາຍ​ທາງ​ວິນ​ຍານ​ຈະ​ປ່ອຍ​ຄົນ​ຕາຍ​ຂອງ​ມັນ​ຂຶ້ນມາ; ຊຶ່ງຄວາມ​ຕາຍ​ທາງ​ວິນ​ຍານ​ຄື​ນະລົກ; ດັ່ງນັ້ນ, ຄວາມ​ຕາຍ ແລະ ນະລົກ​ຕ້ອງ​ປ່ອຍ​ຄົນ​ຕາຍ​ຂອງ​ມັນ​ຂຶ້ນມາ, ແລະ ນະລົກ​ຕ້ອງ​ປ່ອຍ​ວິນ​ຍານ​ທີ່​ຖືກ​ຈ່ອງ​ຈຳ​ຂອງ​ມັນ​ຂຶ້ນມາ, ແລະ ຫລຸມ​ສົບ​ຕ້ອງ​ປ່ອຍ​ຮ່າງກາຍ​ທີ່​ຖືກ​ຈ່ອງ​ຈຳ​ຂອງ​ມັນ​ຂຶ້ນມາ, ແລະ ຮ່າງກາຍ​ກັບ​ວິນ​ຍານ​ຂອງ​ມະນຸດ​ຈະ​ຖືກ​ນຳ​ກັບ​ຄືນ​ຫາ​ກັນ ແລະ ຈະ​ເປັນ​ໄປ​ໂດຍ​ອຳນາດ​ແຫ່ງ​ການ​ຟື້ນ​ຄືນ​ຊີວິດ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"13 ","txt":"ໂອ້ ແຜນ​ຂອງ​ພຣະ​ເຈົ້າຂອງ​ພວກ​ເຮົາ​ຍິ່ງ​ໃຫຍ່​ພຽງ​ໃດ! ເພາະ​ອີກ​ທາງ​ໜຶ່ງ, ທີ່​ສຸຂະ​ເສີມ​ຂອງ​ພຣະ​ເຈົ້າຕ້ອງ​ປ່ອຍ​ວິນ​ຍານ​ຂອງ​ຄົນ​ຊອບ​ທຳ​ຂຶ້ນມາ, ແລະ ຫລຸມ​ສົບ​ປ່ອຍ​ຮ່າງກາຍ​ຂອງ​ຄົນ​ຊອບ​ທຳ​ຂຶ້ນມາ, ແລະ ວິນ​ຍານ​ກັບ​ຮ່າງກາຍ​ຖືກ​ນຳ​ກັບ​ຄືນ​ມາ​ຫາ​ຕົວ​ຂອງ​ມັນ​ເອງ​ອີກ, ແລະ ມະນຸດ​ທັງ​ປວງ​ກັບກາຍ​ບໍ່​ເນົ່າ​ເປື່ອຍ ແລະ ເປັນ​ອະ​ມະຕະ, ແລະ ພວກ​ເຂົາ​ເປັນ​ຈິດ​ວິນ​ຍານ​ທີ່​ມີ​ຊີວິດ ໂດຍ​ມີ​ຄວາມ​ຮູ້​ອັນ​ສົມບູນ​ຄື​ກັນ​ກັບ​ພວກ​ເຮົາ​ໃນ​ເນື້ອ​ໜັງ, ນອກ​ຈາກ​ຄວາມ​ຮູ້​ຂອງ​ພວກ​ເຮົາ​ຈະ​ສົມບູນ."},{"vNo":"14 ","txt":"ດັ່ງນັ້ນ, ພວກ​ເຮົາ​ຈະ​ມີ​ຄວາມ​ຮູ້​ອັນ​ສົມບູນ​ກ່ຽວ​ກັບ​ຄວາມ​ຜິດ​ທັງ​ໝົດ​ຂອງ​ພວກ​ເຮົາ ແລະ ຄວາມ​ເປິະ​ເປື້ອນຂອງ​ພວກ​ເຮົາ, ແລະ ຄວາມ​ເປືອຍ​ເປົ່າ​ຂອງ​ພວກ​ເຮົາ, ແລະ ຄົນ​ຊອ​ບທຳ​ຈະ​ມີ​ຄວາມ​ຮູ້​ອັນ​ສົມບູນ​ກ່ຽວ​ກັບ​ຄວາມສຸກ​ຂອງ​ພວກ​ເຂົາ ແລະ ຄວາມ​ຊອບ​ທຳ​ຂອງ​ພວກ​ເຂົາ​ໂດຍ​ທີ່​ຖືກ​ຫຸ້ມ​ຫໍ່​ໄວ້​ດ້ວຍ​ຄວາມ​ບໍລິສຸດ, ແທ້​ຈິງ​ແລ້ວ, ແມ່ນ​ດ້ວຍ​ເສື້ອ​ຄຸມ​ແຫ່ງ​ຄວາມ​ຊອບ​ທຳ."},{"vNo":"15 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ເມື່ອ​ຄົນ​ທັງ​ປວງ​ຈະ​ຜ່ານ​ຈາກ​ຄວາມ​ຕາຍຄັ້ງທຳ​ອິດ​ມາ​ສູ່​ຊີວິດ, ເຖິງ​ຂະ​ໜາດ​ທີ່​ພວກ​ເຂົາກັບ​ເປັນ​ອະ​ມະຕະ, ພວກ​ເຂົາ​ຕ້ອງ​ປະກົດ​ຢູ່​ຕໍ່ໜ້າ​ບັນລັງ​ພິພາກສາ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ; ແລະ ເມື່ອນັ້ນ​ການ​ພິພາກສາ​ຍ່ອມ​ມາ​ເຖິງ, ແລະ ເມື່ອນັ້ນພວກ​ເຂົາ​ຕ້ອງ​ຖືກ​ພິພາກສາ​ຕາມ​ການ​ພິພາກສາ​ອັນ​ສັກສິດ​ຂອງ​ພຣະ​ເຈົ້າ."},{"vNo":"16 ","txt":"ແລະ ຢ່າງ​ແນ່ນອນ​ທີ່​ສຸດ, ຕາບ​ໃດ​ທີ່​ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່, ເພາະ​ອົງ​ພຣະຜູ້​ເປັນ​ເຈົ້າ​ໄດ້​ຮັບ​ສັ່ງ​ເລື່ອງ​ນີ້​ໄວ້, ແລະ ເປັນ​ພຣະ​ຄຳ​ອັນ​ນິລັນດອນ​ຂອງ​ພຣະ​ອົງ ຊຶ່ງຈະ​ຜ່ານ​ໄປ​ບໍ່​ໄດ້ ຄື​ຜູ້​ທີ່​ຊອບ​ທຳ​ຈະ​ຍັງ​ຊອບ​ທຳ​ຢູ່ ແລະ ຜູ້​ທີ່​ສົກກະປົກ​ຈະ​ຍັງ​ສົກກະປົກ​ຢູ່; ດັ່ງນັ້ນ, ຜູ້​ທີ່​ສົກກະປົກ​ຄື​ມານ ແລະ ບໍລິວານ​ຂອງ​ມັນ; ແລະ ມັນ​ຈະ​ອອກ​ໄປ​ຫາ​ໄຟ​ອັນ​ເປັນນິດ ຊຶ່ງຕຽມ​ໄວ້​ສຳລັບ​ມັນ ແລະ ຄວາມ​ທໍລະມານ​ຂອງ​ມັນ​ເປັນ​ຄື​ທະ​ເລ​ໄຟ ແລະ ມາດ, ຊຶ່ງ​ແປວ​ໄຟ​ນັ້ນລຸກ​ຢູ່​ຕະຫລອດ​ໄປ​ບໍ່​ມີ​ວັນ​ສິ້ນ​ສຸດ."},{"vNo":"17 ","txt":"ໂອ້ ຄວາມ​ຍິ່ງ​ໃຫຍ່ ແລະ ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ​ຂອງ​ພວກ​ເຮົາ! ເພາະ​ພຣະ​ອົງ​ໄດ້​ປະຕິບັດ​ຕາມ​ພຣະ​ຄຳ​ຂອງ​ພຣະ​ອົງ​ທັງ​ໝົດ ແລະ ພຣະ​ຄຳ​ທີ່​ອອກ​ຈາກ​ພຣະ​ໂອດ​ແລ້ວ, ແລະ ກົດ​ຂອງ​ພຣະ​ອົງ​ຕ້ອງ​ສຳ​ເລັດ."},{"vNo":"18 ","txt":"ແຕ່, ຈົ່ງ​ເບິ່ງ, ຄົນ​ຊອບ​ທຳ, ໄພ່​ພົນ​ຂອງ​ພຣະ​ຜູ້​ບໍລິສຸດ​ຂອງ​ອິດ​ສະ​ຣາ​ເອນ, ຄົນ​ທີ່​ເຊື່ອ​ແລ້ວ​ໃນ ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ, ຄົນທີ່ອົດທົນ​ຕໍ່​ກາງ​ແຂນ​ຂອງ​ໂລກ​ມາ​ແລ້ວ, ແລະ ກຽດ​ຊັງ​ຄວາມ​ອັບອາຍ​ຂອງມັນ, ພວກ​ເຂົາ​ຈະ​ໄດ້​ຮັບ​ອານາຈັກ​ຂອງ​ພຣະ​ເຈົ້າມາ​ເປັນ​ມູນ​ມໍລະດົກ ຊຶ່ງມີ​ຕຽມ​ໄວ້​ສຳລັບ​ພວກ​ເຂົາ​ຕັ້ງ​ແຕ່​ການວາງ​ຮາກ​ຖານ​ຂອງ​ໂລກ, ແລະ ຄວາມສຸກ​ຂອງ​ພວກ​ເຂົາ​ຈະ​ບໍລິບູນ​ຕະຫລອດ​ໄປ."},{"vNo":"19 ","txt":"ໂອ້ ຄວາມ​ຍິ່ງ​ໃຫຍ່​ແຫ່ງ​ພຣະ​ເມດ​ຕາ​ຂອງ​ພຣະ​ເຈົ້າຂອງ​ພວກ​ເຮົາ, ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ! ເພາະ​ພຣະ​ອົງ​ໄດ້​ປົດ​ປ່ອຍໄພ່​ພົນ​ຂອງ​ພຣະ​ອົງ​ໃຫ້​ພົ້ນຈາກ​ມານ​ຮ້າຍທີ່ເປັນຕາ​ຢ້ານ​ຜູ້ນັ້ນ ແລະ ຄວາມ​ຕາຍ ແລະ ນະລົກ, ແລະ ທະ​ເລ​ໄຟ ແລະ ມາດແຫ່ງ​ນັ້ນ, ຊຶ່ງ​ເປັນຄວາມ​ທໍລະມານ​ອັນ​ບໍ່​ມີ​ຂອບ​ເຂດ."},{"vNo":"20 ","txt":"ໂອ້ ຄວາມ​ສັກສິດ​ຂອງ​ພຣະ​ເຈົ້າ​ຂອງ​ພວກ​ເຮົາ​ຍິ່ງ​ໃຫຍ່​ພຽງ​ໃດ! ເພາະ​ພຣະ​ອົງ​ຮູ້​ທຸກໆ​ເລື່ອງ, ແລະ ບໍ່​ມີ​ເລື່ອງ​ໃດ​ທີ່​ພຣະ​ອົງ​ບໍ່​ຮູ້."},{"vNo":"21 ","txt":"ແລະ ພຣະ​ອົງ​ໄດ້​ສະ​ເດັດ​ມາ​ຍັງ​ໂລກ​ເພື່ອ​ຈະ​ໄດ້​ຊ່ອຍ​ມະນຸດ​ທັງ​ປວງ​ໃຫ້​ລອດ​ພົ້ນ ຖ້າ​ຫາກ​ເຂົາ​ຈະ​ເຊື່ອ​ຟັງ​ສຽງຂອງ​ພຣະ​ອົງ; ເພາະ​ຈົ່ງ​ເບິ່ງ, ພຣະ​ອົງ​ໄດ້​ທົນ​ຮັບ​ຄວາມ​ເຈັບ​ປວດ​ຂອງ​ມະ​ນຸດ​ທັງ​ປວງ, ແທ້​ຈິງ​ແລ້ວ, ຄວາມ​ເຈັບ​ປວດ​ຂອງ​ສິ່ງ​ທີ່​ມີ​ຊີວິດ​ທີ່​ຖືກ​ສ້າງ​ຂຶ້ນທຸກ​ຢ່າງທັງ​ຊາຍ​ຍິງ ແລະ ເດັກນ້ອຍ​ທີ່​ເປັນ​ຄອບຄົວ​ຂອງ​ອາ​ດາມ."},{"vNo":"22 ","txt":"ແລະ ພຣະ​ອົງ​ໄດ້​ທົນ​ຮັບ​ສິ່ງ​ນີ້ ເພາະ​ການ​ຟື້ນ​ຄືນ​ຊີວິດ​ຈະ​ໄດ້​ເກີດ​ກັບ​ມະນຸດ​ທຸກ​ຄົນ ເພື່ອ​ຄົນ​ທັງ​ປວງ​ຈະ​ໄດ້​ຢືນ​ຢູ່​ຕໍ່​ພຣະ​ພັກ​ຂອງ​ພຣະ​ອົງ​ໃນວັນ​ຍິ່ງ​ໃຫຍ່ ແລະ ວັນ​ພິພາກສາ."},{"vNo":"23 ","txt":"ແລະ ພຣະ​ອົງ​ໄດ້​ບັນຊາ​ຄົນ​ທັງ​ປວງ​ວ່າ ພວກ​ເຂົາ​ຕ້ອງ​ກັບ​ໃຈ ແລະ ຮັບ​ບັບຕິ​ສະມາ​ໃນ​ພຣະ​ນາມ​ຂອງ​ພຣະ​ອົງ, ໂດຍ​ມີ​ສັດທາ​ທີ່​ສົມບູນ​ໃນ​ພຣະຜູ້​ບໍລິ​ສຸດ​ຂອງ​ອິດ​ສະ​ຣາ​ເອນ, ຖ້າ​ບໍ່​ດັ່ງນັ້ນ ພວກ​ເຂົາ​ຈະ​ລອດ​ບໍ່​ໄດ້​ໃນ​ອານາຈັກ​ຂອງ​ພຣະ​ເຈົ້າ."},{"vNo":"24 ","txt":"ແລະ ຖ້າ​ຫາກພວກ​ເຂົາ​ບໍ່​ກັບ​ໃຈ ແລະ ເຊື່ອ​ໃນ​ພຣະນາມຂອງ​ພຣະ​ອົງ ແລະ ຮັບ​ບັບຕິສະມາ​ໃນ​ພຣະ​ນາມ​ຂອງ​ພຣະ​ອົງ ແລະ ອົດທົນ​ຈົນ​ເຖິງ​ທີ່​ສຸດ​ແລ້ວ ພວກ​ເຂົາ​ຕ້ອງ​ອັບ​ປະ​ໂຫຍດ​ເພາະ​ອົງ​ພຣະ​ຜູ້​ເປັນ​ເຈົ້າພຣະ​ຜູ້​ບໍລິສຸດ​ຂອງ​ອິດ​ສະ​ຣາ​ເອນ​ໄດ້​ຮັບ​ສັ່ງ​ໄວ້."},{"vNo":"25 ","txt":"ດັ່ງນັ້ນ, ພຣະ​ອົງ​ຈຶ່ງ​ປະທານ​ກົດ​ໃຫ້ ແລະ ບ່ອນ​ໃດ​ບໍ່​ມີ​ກົດ​ໄວ້​ໃຫ້​ຍ່ອມ​ບໍ່​ມີ​ໂທດ ແລະ ບ່ອນ​ໃດ​ບໍ່​ມີ​ໂທດ​ຍ່ອມ​ບໍ່​ມີ​ການ​ກ່າວ​ໂທດ, ແລະ ບ່ອນ​ໃດ​ບໍ່​ມີ​ການ​ກ່າວ​ໂທດ ພຣະ​ເມດ​ຕາ​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ຍ່ອມ​ມີ​ສິດ​ກັບ​ພວກ​ເຂົາ, ເພາະ​ການ​ຊົດ​ໃຊ້, ເພາະ​ພວກ​ເຂົາ​ຖືກ​ປົດ​ປ່ອຍ​ດ້ວຍ​ອຳນາດ​ຂອງ​ພຣະ​ອົງ."},{"vNo":"26 ","txt":"ເພາະການ​ຊົດ​ໃຊ້​ເປັນ​ການ​ພຽງພໍ​ກັບ​ຂໍ້​ຮຽກຮ້ອງ​ຂອງ​ຄວາມ​ຍຸດ​ຕິ​ທຳ​ຂອງ​ພຣະ​ອົງ​ທີ່​ມີ​ກັບ​ຄົນ​ທັງ​ປວງ​ຜູ້​ບໍ່​ມີ​ກົດ​ໃຫ້​ໄວ້ ຈົນ​ວ່າ​ພວກ​ເຂົາ​ຖືກ​ປົດ​ປ່ອຍ​ໃຫ້​ພົ້ນຈາກ​ມານ​ຮ້າຍທີ່​ເປັນຕາ​ຢ້ານ​ຜູ້ນັ້ນ, ຄວາມ​ຕາຍ ແລະ ນະ​ລົກ ແລະ ມານ, ແລະ ທະ​ເລ​ໄຟ ແລະ ມາດ, ຊຶ່ງ​ເປັນຄວາມ​ທໍລະມານ​ອັນ​ບໍ່​ສິ້ນ​ສຸດ ແລະ ພວກ​ເຂົາ​ຈະ​ຖືກ​ນຳ​ກັບ​ຄືນ​ມາ​ຫາ​ພຣະ​ເຈົ້າພຣະ​ອົງ​ຜູ້ນັ້ນ ຜູ້​ປະທານ​ລົມ​ຫາຍ​ໃຈ​ໃຫ້​ພວກ​ເຂົາ ຊຶ່ງ​ເປັນ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":"27 ","txt":"ແຕ່​ວິບັດແກ່​ຜູ້​ທີ່​ມີ​ກົດ​ໃຫ້​ໄວ້, ແທ້​ຈິງ​ແລ້ວ, ທີ່​ມີ​ພຣະ​ບັນຍັດ​ທັງ​ໝົດ​ຂອງ​ພຣະ​ເຈົ້າ ຄື​ກັນ​ກັບ​ພວກ​ເຮົາ ແລະ ທີ່​ໄດ້​ລ່ວງ​ລະ​ເມີດ​ນັ້ນ, ແລະ ທີ່​ໄດ້​ໃຊ້​ວັນ​ແຫ່ງ​ການ​ທົດ​ລອງ​ຂອງ​ເຂົາ​ໄປ​ລ້າໆ, ເພາະ​ສະພາບ​ຂອງ​ເຂົາ​ອັນ​ເປັນຕາ​ຢ້ານ!"},{"vNo":"28 ","txt":"ໂອ້ ແຜນ​ອັນ​ສະຫລາດ​ແກມ​ໂກງ​ຂອງ​ມານ​ຮ້າຍ​ຜູ້ນັ້ນ! ໂອ້ ຄວາມ​ຖື​ຕົວ ແລະ ຄວາມ​ອ່ອນ​ແອ ແລະ ຄວາມ​ໂງ່​ຂອງ​ມະນຸດ! ເມື່ອ​ເຂົາ​ມີ​ການ​ສຶກສາ ແລະ ຄິດ​ວ່າ​ຕົນ​ສະຫລຽວ​ສະຫລາດ, ແລະ ເຂົາ​ບໍ່​ເຊື່ອ​ຟັງ​ຄຳ​ແນະນຳ​ຂອງ​ພຣະ​ເຈົ້າ ເພາະ​ເຂົາ​ບໍ່​ຮັບ​ໂດຍ​ຄິດ​ວ່າ​ເຂົາ​ຮູ້​ດ້ວຍ​ຕົນ​ເອງ, ດັ່ງນັ້ນ​ປັນຍາ​ຂອງ​ເຂົາ​ຄື​ຄວາມ​ໂງ່ ແລະ ບໍ່​ມີ​ປະ​ໂຫຍດ​ສຳ​ລັບ​ເຂົາ. ແລະ ເຂົາ​ຈະ​ຕ້ອງ​ຕາຍ."},{"vNo":"29 ","txt":"ແຕ່​ມີ​ການ​ສຶກ​ສາ​ເປັນ​ສິ່ງ​ດີ ຖ້າ​ຫາກ​ເຂົາ​ຍອມ​ເຊື່ອ​ຟັງ​ຄຳ​ແນະ​ນຳ​ຂອງ​ພຣະ​ເຈົ້າ."},{"vNo":"30 ","txt":"ແຕ່​ວິບັດ​ແກ່​ຄົນ​ຮັ່ງມີ, ທີ່​ຮັ່ງມີ​ດ້ວຍ​ສິ່ງ​ຂອງ​ຂອງ​ໂລກ. ເພາະວ່າ​ເຂົາ​ຮັ່ງມີ ເຂົາ​ຈຶ່ງ​ດູ​ຖູກຄົນ​ທຸກຍາກ, ແລະ ເຂົາ​ຂົ່ມ​ເຫັງ​ຄົນ​ອ່ອນ​ໂຍນ, ແລະ ໃຈ​ຂອງ​ເຂົາ​ຢູ່​ກັບ​ຊັບສົມບັດ​ຂອງ​ເຂົາ; ດັ່ງນັ້ນ, ຊັບ​ສົມບັດ​ຂອງ​ເຂົາ​ຈຶ່ງ​ເປັນ​ພຣະ​ເຈົ້າຂອງ​ເຂົາ. ແລະ ຈົ່ງ​ເບິ່ງ, ຊັບ​ສົມບັດ​ຂອງ​ເຂົາ​ຈະ​ຖືກ​ທຳລາຍ​ພ້ອມ​ກັບ​ເຂົາຄື​ກັນ."},{"vNo":"31 ","txt":"ແລະ ວິບັດແກ່​ຄົນ​ຫູ​ໜວກ​ທີ່​ຈະ​ບໍ່​ຟັງ; ເພາະ​ເຂົາ​ຈະ​ຕ້ອງຕາຍ."},{"vNo":"32 ","txt":"ວິບັດແກ່​ຄົນ​ຕາບອດ​ທີ່​ຈະ​ບໍ່​ເບິ່ງ; ເພາະ​ເຂົາຈະ​ຕ້ອງຕາຍຄື​ກັນ."},{"vNo":"33 ","txt":"ວິບັດແກ່​ໃຈ​ທີ່​ສົກກະປົກ, ເພາະ​ຄວາມ​ຮູ້​ເລື່ອງ​ຄວາມ​ຊົ່ວ​ຮ້າຍ​ຂອງ​ເຂົາ​ຈະ​ລົງ​ໂທດ​ເຂົາ​ໃນ​ວັນ​ສຸດ​ທ້າຍ."},{"vNo":"34 ","txt":"ວິບັດ​ແກ່​ຄົນ​ຂີ້​ຕົວະ, ເພາະ​ເຂົາ​ຈະ​ຖືກ​ໂຍນ​ລົງ​ນະລົກ."},{"vNo":"35 ","txt":"ວິບັດ​ແກ່​ຄາດ​ຕະກອນ​ທີ່​ຂ້າ​ຄົນ​ໂດຍ​ເຈດ​ຕະນາ, ເພາະ​ເຂົາ​ຈະ​ຕ້ອງ​ຕາຍ."},{"vNo":"36 ","txt":"ວິບັດ​ແກ່​ຄົນ​ທີ່​ທຳ​ການ​ໂສ​ເພນີ, ເພາະ​ຈະ​ຖືກ​ໂຍນ​ລົງ​ນະລົກ."},{"vNo":"37 ","txt":"ແທ້​ຈິງ​ແລ້ວ, ວິບັດ​ແກ່​ຄົນ​ເຫລົ່າ​ນັ້ນທີ່​ນະມັດ​ສະການ​ຮູບ​ບູຊາ, ເພາະ​ມານ​ຂອງ​ມານ​ທັງ​ປວງ​ເບີກບານ​ໃນ​ການ​ກະ​ທຳ​ຂອງ​ເຂົາ."},{"vNo":"38 ","txt":"ແລະ ສະຫລຸບ​ແລ້ວ, ວິບັດ​ແກ່​ຄົນ​ທັງ​ປວງ​ທີ່​ຕາຍ​ໃນ​ບາບ​ຂອງ​ຕົນ, ເພາະ​ເຂົາ​ຈະ​ກັບ​ໄປ​ຫາ​ພຣະ​ເຈົ້າ, ແລະ ເຫັນພຣະ​ພັກ​ຂອງ​ພຣະ​ອົງ, ແລະ ຈະ​ຄົງ​ຢູ່​ໃນ​ບາບ​ຂອງ​ເຂົາ."},{"vNo":"39 ","txt":"ໂອ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ຈື່​ຈຳ, ຄວາມເປັນຕາ​ຢ້ານ​ໃນ​ການ​ລ່ວງ​ລະ​ເມີດ​ຕໍ່​ພຣະ​ເຈົ້າຜູ້​ບໍ​ລິ​ສຸດ​ອົງ​ນັ້ນ, ແລະ ຄວາມ​ເປັນຕາ​ຢ້ານ​ຂອງ​ການຜ່າຍ​ແພ້​ຕໍ່ການ​ຊັກ​ຈູງ​ຂອງ​ຄົນ​ສະຫລາດ​ແກມ​ໂກງຄົນ​ນັ້ນ, ຈົ່ງ​ຈຳ​ໄວ້​ວ່າ ການ​ມີ​ຈິດ​ໃຈ​ທີ່​ເຕັມ​ໄປ​ດ້ວຍ​ຕັນຫາ​ຄື​ຄວາມ​ຕາຍ, ແລະ ການ​ມີ​ຈິດ​ໃຈ​ທີ່​ສະ​ແຫວງ​ຫາ​ສິນ​ທຳ​ຄື​ຊີວິດ​ນິລັນດອນ."},{"vNo":"40 ","txt":"ໂອ້ ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ງ່ຽງ​ຫູ​ຟັງ​ຖ້ອຍ​ຄຳ​ຂອງ​ຂ້າພະ​ເຈົ້າ​ເຖີດ. ຈົ່ງ​ຈື່​ຈຳ​ຄວາມ​ຍິ່ງ​ໃຫຍ່​ຂອງ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ. ຢ່າ​ໄດ້​ເວົ້າວ່າ​ຂ້າພະ​ເຈົ້າ​ເວົ້າ​ເລື່ອງ​ຮຸນ​ແຮງ​ຕໍ່​ຕ້ານ​ທ່ານ ເພາະ​ຖ້າ​ຫາກ​ທ່ານ​ເວົ້າ, ທ່ານ​ຈະ​ໝິ່ນ​ປະ​ໝາດ​ຄວາມ​ຈິງ; ເພາະ​ຂ້າພະ​ເຈົ້າ​ເວົ້າ​ຖ້ອຍ​ຄຳ​ຂອງ​ພຣະຜູ້​ສ້າງ​ຂອງ​ທ່ານ. ຂ້າພະ​ເຈົ້າ​ຮູ້​ວ່າ​ຖ້ອຍ​ຄຳ​ແຫ່ງ​ຄວາມ​ຈິງ​ເປັນ​ເລື່ອງ​ຮຸນ​ແຮງ​ສຳລັບ​ຄວາມ​ເປິະ​ເປື້ອນ​ທັງ​ສິ້ນ; ແຕ່​ວ່າ​ຄົນ​ຊອບ​ທຳ​ບໍ່​ຢ້ານ​ກົວ​ຄຳ​ເວົ້າ​ເຫລົ່າ​ນັ້ນ ເພາະ​ພວກ​ເຂົາ​ຮັກ​ຄວາມ​ຈິງ ແລະ ບໍ່​ຫວັ່ນ​ໄຫວ."},{"vNo":"41 ","txt":"ໂອ້ ສະນັ້ນ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ມາ​ຫາ​ພຣະຜູ້​ເປັນ​ເຈົ້າ, ພຣະຜູ້​ບໍລິສຸດ. ຈົ່ງ​ຈື່​ຈຳ​ວ່າ ທາງ​ຂອງ​ພຣະ​ອົງ​ນັ້ນຊອບ​ທຳ. ຈົ່ງ​ເບິ່ງ, ທາງ​ຂອງ​ມະນຸດ​ແຄບ​ແຕ່​ວາງ​ຢູ່​ໃນ​ເສັ້ນທາງ​ຊື່​ຕົງ​ຕໍ່ໜ້າ​ເຂົາ, ແລະ ຜູ້​ຮັກສາ​ປະຕູ​ຄື​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ, ແລະ ພຣະ​ອົງ​ບໍ່​ຈ້າງ​ຜູ້​ຮັບ​ໃຊ້​ໃຫ້​ຢູ່​ບ່ອນ​ນັ້ນ, ແລະ ບໍ່​ມີ​ຊ່ອງ​ທາງ​ໃດ​ນອກ​ຈາກ​ປະຕູ​ນັ້ນ, ເພາະ​ຈະ​ຫລອກ​ລວງ​ພຣະ​ອົງ​ບໍ່​ໄດ້, ເພາະອົງ​ພຣະຜູ້​ເປັນ​ເຈົ້າຄື​ພຣະນາມ​ຂອງ​ພຣະ​ອົງ."},{"vNo":"42 ","txt":"ແລະ ຜູ້​ໃດ​ເຄາະ​ປະຕູ, ພຣະ​ອົງ​ຈະ​ເປີດ​ໃຫ້​ເຂົາ, ແລະ ຄົນ​ມີ​ປັນຍາ ແລະ ຄົນ​ມີ​ການ​ສຶກສາ​ຄື​ຄົນ​ທີ່​ຮັ່ງມີ ຊຶ່ງທະ​ເຍີ​ທະຍານ​ເພາະ​ການ​ສຶກສາ​ຂອງ​ເຂົາ, ແລະ ປັນຍາ​ຂອງ​ເຂົາ, ແລະ ຄວາມ​ຮັ່ງມີ​ຂອງ​ເຂົາ—​ແທ້​ຈິງ​ແລ້ວ, ເຂົາ​ຄື​ຜູ້​ທີ່​ພຣະ​ອົງ​ກຽດ​ຊັງ, ພຣະ​ອົງ​ຈະ​ບໍ່​ເປີດ​ປະຕູ​ໃຫ້​ເຂົາເວັ້ນ​ເສຍ​ແຕ່​ເຂົາ​ຈະ​ປະ​ຖິ້ມ​ສິ່ງ​ເຫລົ່າ​ນີ້, ແລະ ພິຈາລະນາ​ຕົນ​ເອງ​ເປັນ​ຄົນ​ໂງ່​ຕໍ່​ພຣະ​ພັກ​ຂອງ​ພຣະ​ເຈົ້າ ແລະ ລົງ​ມາ​ສູ່ສ່ວນ​ເລິກ​ແຫ່ງຄວາມ​ຖ່ອມຕົວທີ່​ສຸດ."},{"vNo":"43 ","txt":"ແຕ່​ເລື່ອງ​ຂອງ​ຄົນ​ທີ່​ມີ​ປັນຍາ ແລະ ຄົນ​ຮອບ​ຄອບ​ຈະ​ຖືກ​ປິດ​ບັງ​ຈາກ​ເຂົາ​ຕະຫລອດ​ການ—​ແທ້​ຈິງ​ແລ້ວ, ຄວາມສຸກ​ນັ້ນ ຊຶ່ງຕຽມ​ໄວ້​ໃຫ້​ໄພ່​ພົນ​ຂອງ​ພຣະ​ເຈົ້າ."},{"vNo":"44 ","txt":"ໂອ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ຈື່​ຈຳ​ຄຳ​ເວົ້າຂອງ​ຂ້າພະ​ເຈົ້າ​ໄວ້. ຈົ່ງ​ເບິ່ງ, ຂ້າພະ​ເຈົ້າຖອດ​ອາພອນ​ຂອງ​ຂ້າພະ​ເຈົ້າອອກ ແລະ ສັ່ນ​ມັນ​ຕໍ່ໜ້າ​ທ່ານ, ຂ້າພະ​ເຈົ້າອະທິຖານ​ຕໍ່​ພຣະ​ເຈົ້າ​ແຫ່ງ​ຄວາມ​ລອດ​ຂອງ​ຂ້າພະ​ເຈົ້າ ໃຫ້​ພຣະ​ອົງ​ທອດ​ພຣະ​ເນດ​ເບິ່ງ​ຂ້າພະ​ເຈົ້າດ້ວຍ​ສາຍ​ພຣະ​ເນດ​ອັນ​ຖີ່​ຖ້ວນ; ດັ່ງນັ້ນ, ທ່ານ​ຈຶ່ງ​ຈະ​ຮູ້​ໃນ​ວັນ​ສຸດ​ທ້າຍ​ເມື່ອ​ຄົນ​ທັງ​ປວງ​ຈະ​ຖືກ​ພິພາກສາ​ຕາມ​ການ​ກະທຳ​ຂອງ​ເຂົາ, ວ່າ​ພຣະ​ເຈົ້າຂອງ​ອິດ​ສະ​ຣາ​ເອນ​ເຫັນ​ວ່າ ຂ້າພະ​ເຈົ້າສັ່ນ​ຄວາມ​ຊົ່ວ​ຮ້າຍ​ຂອງ​ທ່ານ​ຈາກຈິດ​ວິນ​ຍານ​ຂອງ​ຂ້າພະ​ເຈົ້າ​ແລ້ວ, ແລະ​ວ່າ​ຂ້າພະ​ເຈົ້າຢືນ​ຢູ່​ດ້ວຍ​ຄວາມ​ສົດ​ໃສ​ຕໍ່ພຣະ​ພັກ​ຂອງ​ພຣະ​ອົງ ແລະ ປາ​ດສະ​ຈາກ​ເລືອດ​ຂອງ​ທ່ານ."},{"vNo":"45 ","txt":"ໂອ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ຫັນ​ໜ້າ​ໜີ​ຈາກ​ບາບ​ຂອງ​ທ່ານ, ຈົ່ງ​ສັ່ນ​ສາຍ​ໂສ້​ຂອງ​ມັນ​ທີ່​ຢາກ​ມັດ​ທ່ານ​ໃຫ້​ແໜ້ນ; ຈົ່ງ​ມາ​ເຝົ້າ​ພຣະ​ເຈົ້າ ພຣະ​ອົງ​ນັ້ນ​ຜູ້​ເປັນ​ຫີນ​ແຫ່ງ​ຄວາມ​ລອດ​ຂອງ​ທ່ານ."},{"vNo":"46 ","txt":"ຈົ່ງ​ຕຽມ​ຈິດ​ວິນ​ຍານ​ຂອງ​ທ່ານ​ໄວ້​ສຳລັບ​ວັນ​ອັນ​ຮຸ່ງ​ເຮືອງ​ເຫລືອງ​ເຫລື້ອມ​ນັ້ນ ເມື່ອ​ຈະ​ຈັດ​ຄວາມ​ຍຸດ​ຕິ​ທຳ​ໃຫ້​ແກ່​ຄົນ​ຊອບ​ທຳ, ແມ່ນ​ວັນ​ແຫ່ງ​ພິພາກສາ​ເພື່ອ​ທ່ານ​ຈະ​ບໍ່​ໄດ້​ຫົດ​ຢູ່​ໃນ​ຄວາມ​ຢ້ານ​ກົວ​ອັນ​ເປັນຕາ​ຢ້ານ ເພື່ອ​ທ່ານ​ຈະ​ບໍ່​ໄດ້​ຈົດ​ຈຳ​ຄວາມ​ຜິດ​ອັນ​ເປັນຕາ​ຢ້ານຂອງ​ທ່ານ​ໃນ​ຄວາມ​ສົມບູນ ແລະ ຖືກ​ບັງຄັບ​ໃຫ້​ຮ້ອງ​ວ່າ: ສັກສິດ, ການ​ພິພາກສາ​ຂອງ​ພຣະ​ອົງ​ສັກສິດ, ໂອ້ ອົງ​ພຣະຜູ້​ເປັນ​ເຈົ້າ ຜູ້​ຊົງ​ລິດ​ອຳນາດ​ຍິ່ງ​ໃຫຍ່—​ແຕ່ຂ້ານ້ອຍ​ຮູ້​ຄວາມ​ຜິດ​ຂອງ​ຂ້ານ້ອຍ; ຂ້ານ້ອຍ​ລ່ວງ​ລະ​ເມີດ​ກົດ​ຂອງ​ພຣະ​ອົງ, ແລະ ການ​ລ່ວງ​ລະ​ເມີດ​ຂອງ​ຂ້ານ້ອຍ​ເປັນ​ຂອງ​ຂ້ານ້ອຍ; ແລະ ມານ​ໄດ້​ຮັບ​ຂ້ານ້ອຍ​ແລ້ວ, ຈົນ​ຂ້ານ້ອຍ​ເປັນ​ເຫຍື່ອ​ຂອງ​ຄວາມທຸກ​ທໍລະມານ​ອັນ​ເປັນຕາ​ຢ້ານ​ຂອງ​ມັນ."},{"vNo":"47 ","txt":"ແຕ່​ຈົ່ງ​ເບິ່ງ, ພີ່ນ້ອງ​ຂອງ​ຂ້າພະ​ເຈົ້າ, ສົມຄວນ​ບໍ​ທີ່​ຂ້າພະ​ເຈົ້າຈະ​ປຸກ​ໃຫ້​ທ່ານ​ຕື່ນ​ຂຶ້ນຫາ​ຄວາມ​ເປັນ​ຈິງອັນ​ເປັນຕາ​ຢ້ານ​ຂອງ​ເລື່ອງ​ເຫລົ່າ​ນີ້? ຂ້າພະ​ເຈົ້າຈະ​ທໍລະມານ​ຈິດ​ວິນ​ຍານ​ຂອງ​ທ່ານ ຫລື ຖ້າ​ຫາກ​ຈິດ​ໃຈ​ຂອງ​ທ່ານ​ບໍລິສຸດ? ຂ້າພະ​ເຈົ້າຈະ​ໃຫ້​ຄວາມ​ແຈ່ມ​ແຈ້ງກັບ​ທ່ານ​ຕາມ​ຄວາມ​ແຈ່ມ​ແຈ້ງ​ຂອງ​ຄວາມ​ຈິງ​ບໍ ຖ້າ​ຫາກ​ທ່ານ​ພົ້ນຈາກ​ບາບ?"},{"vNo":"48 ","txt":"ຈົ່ງ​ເບິ່ງ, ຖ້າ​ຫາກ​ທ່ານ​ບໍລິສຸດ ຂ້າພະ​ເຈົ້າຈະ​ເວົ້າກັບ​ທ່ານ​ເຖິງ​ຄວາມ​ບໍລິສຸດ, ແຕ່​ເນື່ອງ​ຈາກ​ທ່ານ​ບໍ່​ບໍລິສຸດ, ແລະ ທ່ານ​ນັບຖື​ຂ້າພະ​ເຈົ້າ​ເປັນ​ຜູ້​ສອນ ຈຶ່ງ​ສົມຄວນ​ທີ່​ຂ້າພະ​ເຈົ້າຈຳ​ເປັນ​ຕ້ອງ​ສອນທ່ານ​ເລື່ອງ​ຜົນ​ຈາກ​ບາບ."},{"vNo":"49 ","txt":"ຈົ່ງ​ເບິ່ງ, ຈິດ​ວິນ​ຍານ​ຂອງ​ຂ້າພະ​ເຈົ້າກຽດ​ຊັງ​ບາບ, ແລະ ໃຈຂອງ​ຂ້າພະ​ເຈົ້າ​ເບີກບານ​ໃນ​ຄວາມ​ຊອບ​ທຳ, ແລະ ຂ້າພະ​ເຈົ້າຈະ​ສັນລະ​ເສີນ​ພຣະ​ນາມ​ອັນ​ສັກສິດ​ຂອງ​ພຣະ​ເຈົ້າຂອງ​ຂ້າພະ​ເຈົ້າ."},{"vNo":"50 ","txt":"ມາ​ເຖີດ, ພີ່ນ້ອງ​ຂອງ​ຂ້າພະ​ເຈົ້າທຸກ​ຄົນ​ທີ່​ຫິວ​ນ້ຳ, ຈົ່ງ​ມາ​ຫານ້ຳ, ແລະ ຜູ້​ທີ່​ບໍ່​ມີ​ເງິນ​ຈົ່ງ​ມາ​ຊື້​ກິນ​ເຖີດ; ແທ້ຈິງ​ແລ້ວ, ຈົ່ງ​ມາ​ຊື້​ເຫລົ້າ​ແວງ ແລະ ນ້ຳນົມ​ໂດຍ​ບໍ່​ຕ້ອງ​ເສຍ​ເງິນ ແລະ ບໍ່​ຄິດ​ລາຄາ."},{"vNo":"51 ","txt":"ດັ່ງນັ້ນ, ຢ່າ​ໄດ້​ໃຊ້​ເງິນ​ເພື່ອ​ສິ່ງ​ທີ່​ບໍ່​ມີ​ຄຸນຄ່າ ຫລື ໃຊ້​ແຮງ​ງານ​ຂອງ​ທ່ານ ເພື່ອ​ສິ່ງ​ທີ່​ໃຫ້​ຄວາມພໍ​ໃຈ​ບໍ່​ໄດ້. ຈົ່ງ​ຟັງຂ້າພະ​ເຈົ້າຢ່າງ​ພາກ​ພຽນ ແລະ ຈື່​ຈຳ​ຖ້ອຍ​ຄຳ​ທີ່​ຂ້າພະ​ເຈົ້າ​ເວົ້າ​ໄວ້ ແລະ ຈົ່ງ​ມາ​ເຝົ້າ​ພຣະ​ຜູ້​ບໍລິສຸດ​ຂອງ​ອິດ​ສະ​ຣາ​ເອນ ແລະ ຢູ່​ກັບ​ສິ່ງ​ທີ່​ບໍ່​ຕາຍ ແລະ ເນົ່າ​ເປື່ອຍ​ບໍ່​ໄດ້ ແລະ ຈົ່ງ​ໃຫ້​ຈິດ​ວິນ​ຍານ​ຂອງ​ທ່ານ​ເບີກບານ​ໃນ​ຄວາມ​ສົມບູນ."},{"vNo":"52 ","txt":"ຈົ່ງ​ເບິ່ງ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຈົ່ງ​ຈື່​ຈຳ​ພຣະ​ຄຳ​ຂອງ​ພຣະ​ເຈົ້າຂອງ​ທ່ານ; ຈົ່ງ​ອະທິຖານ​ຫາ​ພຣະ​ອົງ​ໃນ​ຕອນ​ກາງ​ເວັນ, ແລະ ຖະຫວາຍ​ຄວາມ​ຂອບ​ພຣະ​ຄຸນ​ແດ່​ພຣະ​ນາມ​ອັນ​ສັກສິດ​ຂອງ​ພຣະ​ອົງ​ໃນ​ຕອນ​ກາງຄືນ​ຢູ່​ສະ​ເໝີ. ຈົ່ງ​ໃຫ້​ໃຈ​ຂອງ​ທ່ານ​ປິ​ຕິ​ຍິນ​ດີເຖີດ."},{"vNo":"53 ","txt":"ແລະ ຈົ່ງ​ເບິ່ງ, ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າຍິ່ງ​ໃຫຍ່​ພຽງ​ໃດ, ແລະ ການ​ຖ່ອມຕົວ​ຂອງ​ພຣະ​ອົງ​ໃຫ້​ລູກ​ຫລານ​ມະນຸດ​ຍິ່ງ​ໃຫຍ່​ພຽງ​ໃດ; ແລະ ເພາະ​ຄວາມ​ຍິ່ງ​ໃຫຍ່​ຂອງ​ພຣະ​ອົງ ແລະ ພຣະ​ຄຸນ ແລະ ພຣະ​ເມດ​ຕາ​ຂອງ​ພຣະ​ອົງ, ພຣະ​ອົງ​ຈຶ່ງ​ສັນຍາ​ກັບ​ພວກ​ເຮົາ​ວ່າ ລູກ​ຫລານ​ຂອງ​ພວກ​ເຮົາ​ຈະ​ບໍ່ຖືກ​ທຳລາຍ​ຈົນ​ໝົດ​ສິ້ນ​ຕາມ​ທາງ​ຂອງ​ເນື້ອ​ໜັງ, ແຕ່​ວ່າ​ພຣະ​ອົງ​ຈະຮັກສາ​ພວກ​ເຂົາ; ແລະ ໃນຄົນ​ລຸ້ນຕໍ່ໆ​ໄປ, ພວກ​ເຂົາ​ຈະ​ກັບ​ເປັນ​ກິ່ງ​ກ້ານ​ອັນ​ຊອບ​ທຳ​ຂອງ​ເຊື້ອສາຍ​ອິດ​ສະ​ຣາ​ເອນ."},{"vNo":"54 ","txt":"ແລະ ບັດ​ນີ້, ພີ່ນ້ອງ​ຂອງ​ຂ້າພະ​ເຈົ້າ, ຂ້າພະ​ເຈົ້າຢາກ​ເວົ້າກັບ​ທ່ານ​ອີກ, ແຕ່​ໃນ​ມື້​ອື່ນ​ຂ້າພະ​ເຈົ້າຈະ​ປະກາດ​ກັບ​ທ່ານ​ເຖິງ​ຂໍ້ຄວາມ​ທີ່​ຍັງ​ເຫລືອ​ຢູ່​ຂອງ​ຂ້າພະ​ເຈົ້າ. ອາ​ແມນ."}]}