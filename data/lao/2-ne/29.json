{"heading":"ຄົນ​ຕ່າງ​ຊາດ​ຢ່າງ​ຫລວງຫລາຍ​ຈະ​ປະຕິ​ເສດ​ພຣະ​ຄຳ​ພີ​ມໍ​ມອນ—ພວກ​ເຂົາ​ຈະ​ເວົ້າວ່າ, ພວກ​ເຮົາ​ບໍ່​ຕ້ອງການ​ພຣະ​ຄຣິສຕະທຳຄຳ​ພີ​ເຫລັ້ມອື່ນ​ອີກ—ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ຫລາຍ​ປະຊາ​ຊາດ—ພຣະ​ອົງ​ຈະ​ພິພາກສາ​ໂລກ​ມະນຸດຕາມ​ສິ່ງ​ທີ່​ຈະມີ​ຂຽນ​ໄວ້​ໃນປຶ້ມ. ປະມານ 559–545 ປີ ກ່ອນ ຄ.ສ.","prevAbbr":"2-ne","prevNo":28,"nextAbbr":"2-ne","nextNo":30,"chapterTitle":"2 ນີ​ໄຟ ໒໙","verses":[{"vNo":"1 ","txt":"ແຕ່​ຈົ່ງ​ເບິ່ງ ໃນ​ມື້ນັ້ນຈະ​ມີ​ຄົນ​ເປັນ​ຈຳນວນ​ຫລວງຫລາຍ—​ເວລາ​ເຮົາ​ຈະ​ເລີ່ມ​ທຳ​ງານ​ອັດສະຈັນ​ໃນ​ບັນດາ​ພວກ​ເຂົາ, ເພື່ອ​ເຮົາ​ຈະ​ຄິດ​ເຖິງ​ພັນທະ​ສັນຍາ​ຂອງ​ເຮົາ ຊຶ່ງ​ເຮັດ​ໄວ້​ກັບ​ລູກ​ຫລານ​ມະນຸດ, ເພື່ອ​ເຮົາ​ຈະ​ລົງມື​ອີກ​ເປັນຄັ້ງທີ​ສອງ​ທີ່​ຈະ​ນຳ​ຜູ້​ຄົນ​ຂອງ​ເຮົາ ຊຶ່ງ​ເປັນ​ເຊື້ອສາຍ​ອິດ​ສະ​ຣາ​ເອນ​ກັບ​ຄືນ​ມາ;"},{"vNo":"2 ","txt":"ແລະ ເພື່ອ​ເຮົາ​ຈະ​ລະນຶກ​ເຖິງ​ສັນຍາ​ທີ່​ເຮົາ​ໄດ້​ເຮັດ​ໄວ້​ກັບ​ເຈົ້ານີ​ໄຟ ແລະ ກັບ​ບິດາ​ຂອງ​ເຈົ້າອີກ​ວ່າ ເຮົາ​ຈະ​ລະນຶກ​ເຖິງ​ລູກ​ຫລານ​ຂອງ​ເຈົ້າ ແລະວ່າ​ຄຳ​ເວົ້າຂອງ​ລູກ​ຫລານ​ຂອງ​ເຈົ້າຈະ​ອອກ​ຈາກ​ປາກ​ຂອງ​ເຮົາ​ໄປ​ຫາ​ລູກ​ຫລານ​ຂອງ​ເຈົ້າ; ແລະ ຄຳ​ເວົ້າຂອງ​ເຮົາ​ຈະ​ຮຽກຮ້ອງ​ອອກ​ໄປ​ຫາ​ທີ່​ສຸດ​ຂອງ​ແຜ່ນດິນ​ໂລກ, ເພື່ອເປັນ​ຫລັກ​ສັນຍານ​ໃຫ້​ແກ່​ຜູ້​ຄົນ​ຂອງ​ເຮົາ, ຊຶ່ງ​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":"3 ","txt":"ເພາະ​ຄຳ​ເວົ້າຂອງ​ເຮົາ​ຈະ​ສົ່ງ​ສຽງ​ອອກ​ໄປ—ຄົນ​ຕ່າງ​ຊາດ​ສ່ວນ​ຫລາຍ​ຈະ​ເວົ້າວ່າ: ພຣະ​ຄຣິສຕະທຳຄຳ​ພີ! ພຣະຄຣິສ​ຕະທຳຄຳ​ພີ! ເຮົາ​ມີ​ພຣະ​ຄຣິສຕະທຳຄຳ​ພີ​ຢູ່​ແລ້ວ, ແລະ ຈະ​ມີ​ພຣະ​ຄຣິສຕະທຳຄຳ​ພີ​ເຫລັ້ມອື່ນ​ອີກ​ບໍ່​ໄດ້."},{"vNo":"4 ","txt":"ແຕ່​ອົງ​ພຣະຜູ້​ເປັນ​ເຈົ້າ​ໄດ້ກ່າວວ່າ: ໂອ້ ຄົນ​ໂງ່, ເຂົາ​ຈະ​ມີ​ພຣະ​ຄຣິສຕະທຳຄຳ​ພີ; ແລະ ມັນ​ໄດ້​ອອກ​ມາ​ຈາກ​ຊາວ​ຢິວ, ຜູ້​ຄົນ​ແຫ່ງ​ພັນທະ​ສັນຍາ​ໃນ​ສະ​ໄໝ​ໂບຮານ​ຂອງ​ເຮົາ. ແລະ ພວກ​ເຂົາ​ຕອບ​ແທນ​ບຸນຄຸນ​ຊາວ​ຢິວຢ່າງ​ໃດ​ແດ່​ສຳລັບ​ພຣະ​ຄຣິສຕະທຳ​ຄຳ​ພີ ຊຶ່ງພວກ​ເຂົາ​ໄດ້​ຮັບ​ຈາກ​ພວກ​ນັ້ນ? ແທ້​ຈິງ​ແລ້ວ, ຄົນ​ຕ່າງ​ຊາດ​ໝາຍ​ເຖິງ​ອັນ​ໃດ? ພວກ​ເຂົາ​ໄດ້​ນຶກ​ເຖິງ​ການ​ເດີນທາງ ແລະ ການ​ທຳ​ງານ, ແລະ ການ​ເຈັບ​ປວດ​ຂອງ​ຊາວ​ຢິວ ແລະ ຄວາມ​ພາກ​ພຽນ​ຂອງ​ພວກ​ນັ້ນທີ່​ມີ​ຕໍ່​ເຮົາ​ໃນ​ການ​ນຳ​ຄວາມ​ລອດ​ມາ​ສູ່​ຄົນ​ຕ່າງ​ຊາດ​ຫລື​ບໍ່?"},{"vNo":"5 ","txt":"ໂອ້ ເຈົ້າຄົນ​ຕ່າງ​ຊາດ, ເຈົ້າຄິດ​ເຖິງ​ຊາວ​ຢິວ, ຊຶ່ງ​ເປັນ​ຜູ້​ຄົນ​ແຫ່ງ​ພັນທະ​ສັນຍາ​ໃນ​ສະ​ໄໝ​ໂບຮານ​ຂອງ​ເຮົາຫລື​ບໍ່? ບໍ່​ເຄີຍ​ເລີຍ; ແຕ່​ເຈົ້າສາບ​ແຊ່ງ​ພວກ​ເຂົາ, ແລະ ຊັງ​ພວກ​ເຂົາ, ແລະ ບໍ່​ພະຍາຍາມ​ນຳ​ພວກ​ເຂົາ​ກັບ​ຄືນ​ມາ. ແຕ່​ຈົ່ງ​ເບິ່ງ, ເຮົາ​ຈະ​ເອົາ​ສິ່ງ​ເຫລົ່າ​ນີ້​ທັງ​ໝົດ​ກັບ​ມາ​ໃສ່​ເທິງ​ຫົວ​ຂອງ​ເຈົ້າ​ເອງ; ເພາະ​ເຮົາ​ພຣະ​ຜູ້​ເປັນ​ເຈົ້າ ບໍ່​ລືມ​ຜູ້​ຄົນ​ຂອງ​ເຮົາ​ເລີຍ."},{"vNo":"6 ","txt":"ເຈົ້າຄົນ​ໂງ່​ທີ່​ຈະ​ເວົ້າວ່າ: ພຣະ​ຄຣິສ​ຕະ​ທຳ​ຄຳ​ພີ, ເຮົາ​ມີ​ພຣະ​ຄຣິສຕະທຳຄຳ​ພີ​ຢູ່​ແລ້ວ, ແລະ ເຮົາ​ບໍ່​ຕ້ອງການ​ພຣະ​ຄຣິສຕະທຳຄຳ​ພີ​ເຫລັ້ມອື່ນ​ອີກ. ເຈົ້າຈະ​ໄດ້​ຮັບ​ພຣະ​ຄຣິສຕະທຳຄຳ​ພີ​ບໍ ນອກ​ຈາກ​ໂດຍ​ຊາວ​ຢິວ?"},{"vNo":"7 ","txt":"ເຈົ້າບໍ່​ຮູ້​ບໍ​ວ່າ ມີ​ປະຊາ​ຊາດ​ຫລາຍ​ກວ່າ​ໜຶ່ງ​ຊາດ? ເຈົ້າບໍ່​ຮູ້​ບໍ​ວ່າ ເຮົາ​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ເຈົ້າ, ຜູ້​ສ້າງ​ມະນຸດ​ທັງ​ປວງ, ແລະ​ວ່າ​ເຮົາ​ນຶກ​ເຖິງ​ຄົນ​ທີ່ຢູ່​ໃນ​ເກາະ​ໃນ​ທະ​ເລ; ແລະ​ວ່າ​ເຮົາ​ປົກຄອງ​ຢູ່​ໃນ​ທ້ອງຟ້າ​ເບື້ອງ​ເທິງ; ແລະ ໃນ​ແຜ່ນດິນ​ໂລກ​ເບື້ອງ​ລຸ່ມ; ແລະ ເຮົາ​ນຳ​ຄວາມ​ເວົ້າຂອງ​ເຮົາ​ອອກ​ມາ​ຫາ​ລູກ​ຫລານ​ມະນຸດ, ແທ້​ຈິງ​ແລ້ວ, ແມ່ນ​ສູ່​ປະຊາ​ຊາດ​ທັງ​ໝົດ​ຂອງ​ແຜ່ນດິນ​ໂລກ?"},{"vNo":"8 ","txt":"ດັ່ງນັ້ນ ເຈົ້າຈົ່ມ​ວ່າ, ຍ້ອນ​ວ່າ​ເຈົ້າຈະ​ໄດ້​ຮັບ​ຄຳ​ເວົ້າຂອງ​ເຮົາ​ຫລາຍ​ຂຶ້ນບໍ? ເຈົ້າບໍ່​ຮູ້​ບໍ​ວ່າ ປະຈັກ​ພະຍານ​ຂອງ​ສອງ​ປະຊາ​ຊາດ​ເປັນ​ພະຍານ​ຕໍ່​ເຈົ້າວ່າ​ເຮົາ​ຄື​ພຣະ​ເຈົ້າ, ວ່າ​ເຮົາ​ນຶກ​ເຖິງ​ປະຊາ​ຊາດ​ໜຶ່ງ​ເໝືອນ​ກັນ​ກັບ​ອີກ​ປະຊາ​ຊາດ​ໜຶ່ງ? ດັ່ງນັ້ນ, ເຮົາ​ເວົ້າຄຳ​ເວົ້າຄຳ​ດຽວ​ກັບ​ປະຊາ​ຊາດ​ໜຶ່ງ​ຄື​ກັນ​ກັບ​ເວົ້າກັບ​ປະຊາ​ຊາດ​ອື່ນ. ແລະ ເມື່ອ​ສອງ​ປະຊາ​ຊາດ​ຈະ​ຮ່ວມ​ກັນ ປະຈັກ​ພະຍານ​ທັງ​ສອງ​ປະຊາ​ຊາດ​ຈະ​ຮ່ວມ​ກັນ​ອີກ."},{"vNo":"9 ","txt":"ແລະ ເຮົາ​ກະທຳ​ເຊັ່ນ​ນີ້ ເພື່ອ​ຈະ​ໄດ້​ພິສູດ​ຕໍ່​ຄົນ​ຢ່າງ​ຫລວງຫລາຍ​ວ່າ ເຮົາ​ເປັນ​ເໝືອນກັບ​ເຊັ່ນ​ມື້ວານ​ນີ້, ມື້ນີ້, ແລະ ຕະຫລອດ​ການ; ແລະວ່າ​ເຮົາ​ເວົ້າອອກ​ໄປ​ຕາມ​ຄວາມ​ພໍ​ໃຈ​ຂອງ​ເຮົາ. ແລະ ເພາະວ່າ​ເຮົາ​ເວົ້າຄຳ​ໜຶ່ງ​ແລ້ວ​ເຈົ້າບໍ່​ຈຳ​ເປັນ​ຕ້ອງ​ຄິດ​ວ່​າ​ເຮົາ​ເວົ້າອີກ​ຄຳ​ໜຶ່ງ​ບໍ່​ໄດ້; ເພາະ​ວຽກ​ງານ​ຂອງ​ເຮົາ​ຍັງ​ບໍ່​ທັນ​ຈົບ ແລະ ມັນ​ຈະ​ຍັງ​ບໍ່​ຈົບ​ຈົນ​ເຖິງ​ທີ່​ສຸດ​ຂອງ​ມະນຸດ, ທັງ​ຈາກ​ເວລາ​ນີ້​ເປັນຕົ້ນ​ໄປ ແລະ ຕະຫລອດ​ການ."},{"vNo":"10 ","txt":"ດັ່ງນັ້ນ, ເພາະ​ເຈົ້າມີ​ພຣະ​ຄຣິສ​ຕະ​ທຳ​ຄຳ​ພີ​ແລ້ວ ແລະ ເຈົ້າກໍ​ບໍ່​ຈຳ​ເປັນ​ຕ້ອງ​ຄິດ​ວ່າ​ມັນ​ມີ​ຄຳ​ເວົ້າທັງ​ໝົດ​ຂອງ​ເຮົາ​ຢູ່​ໃນ​ນັ້ນ; ທັງ​ເຈົ້າບໍ່​ຈຳ​ເປັນ​ຈະ​ຕ້ອງ​ຄິດ​ວ່າ ເຮົາ​ບໍ່​ໄດ້​ສັ່ງ​ໃຫ້​ບັນທຶກ​ຕື່ມ​ອີກ."},{"vNo":"11 ","txt":"ເພາະ​ເຮົາ​ສັ່ງ​ມະນຸດ​ທັງ​ປວງ, ທັງ​ໃນ​ທາງ​ຕາ​ເວັນ​ອອກ, ແລະ ທາງ​ຕາ​ເວັນ​ຕົກ, ທັງ​ໃນ​ທາງ​ເໜືອ, ແລະ ທາງ​ໃຕ້, ແລະ ໃນ​ເກາະ​ໃນ​ທະ​ເລ, ວ່າ​ພວກ​ເຂົາ​ຈະ​ບັນທຶກ​ຄຳ​ເວົ້າ ຊຶ່ງ​ເຮົາ​ເວົ້າກັບ​ພວກ​ເຂົາ; ເພາະ​ຈາກ​ໜັງສື ຊຶ່ງຈະ​ມີ​ບັນທຶກ​ໄວ້​ນັ້ນ ເຮົາ​ຈະ​ພິພາກສາ​ໂລກ, ພິພາກສາ​ທຸກໆ​ຄົນ​ຕາມ​ການ​ກະທຳ​ຂອງ​ພວກ​ເຂົາ, ຕາມ​ເລື່ອງ​ທີ່​ໄດ້​ບັນທຶກ​ໄວ້."},{"vNo":"12 ","txt":"ເພາະ​ຈົ່ງ​ເບິ່ງ, ເຮົາ​ຈະ​ເວົ້າກັບ​ຊາວ​ຢິວ ແລະ ພວກ​ເຂົາ​ຈະ​ບັນທຶກ​ມັນ​ໄວ້; ແລະ ເຮົາ​ຈະ​ເວົ້າກັບ​ຊາວ​ນີ​ໄຟ ແລະ ພວກ​ເຂົາ​ຈະ​ບັນທຶກ​ມັນ​ໄວ້; ແລະ ເຮົາ​ຈະ​ເວົ້າກັບ​ເຜົ່າ​ອື່ນໆ​ຂອງ​ເຊື້ອສາຍ​ອິດ​ສະ​ຣາ​ເອນ​ອີກ, ຊຶ່ງ​ເຮົາ​ໄດ້​ນຳ​ອອກ​ໄປ​ແລ້ວ ແລະ ພວກ​ເຂົາ​ຈະ​ບັນທຶ​ກມັນ​ໄວ້; ແລະ ເຮົາ​ຈະ​ເວົ້າກັບ​ປະຊາ​ຊາດ​ທັງ​ໝົດ​ຂອງ​ແຜ່ນດິນ​ໂລກ ແລະ ເຂົາ​ຈະ​ບັນທຶກ​ມັນ​ໄວ້."},{"vNo":"13 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ຊາວ​ຢິວຈະ​ມີ​ຄຳ​ເວົ້າຂອງ​ຊາວ​ນີ​ໄຟ, ແລະ ຊາວ​ນີ​ໄຟ​ຈະ​ມີ​ຄຳ​ເວົ້າຂອງ​ຊາວ​ຢິວ; ແລະ ຊາວ​ນີ​ໄຟ​ກັບ​ຊາວ​ຢິວຈະ​ມີ​ຄຳ​ເວົ້າຂອງ​ເຜົ່າ​ອິດ​ສະ​ຣາ​ເອນ​ທີ່​ສູນຫາຍ​ໄປ; ແລະ ເຜົ່າ​ອິດ​ສະ​ຣາ​ເອນ​ທີ່​ສູນຫາຍ​ໄປ​ຈະ​ມີ​ຄຳ​ເວົ້າຂອງ​ຊາວ​ນີ​ໄຟ​ກັບ​ຊາວ​ຢິວ."},{"vNo":"14 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ຜູ້​ຄົນ​ຂອງ​ເຮົາ ຊຶ່ງ​ເປັນ​ຄົນ​ຂອງ​ເຊື້ອສາຍ​ອິດ​ສະ​ຣາ​ເອນ ຈະ​ຖືກ​ເຕົ້າ​ໂຮມ​ກັບ​ຄືນ​ບ້ານ​ສູ່​ແຜ່ນດິນ​ແຫ່ງ​ຊັບ​ສົມບັດ​ຂອງ​ພວກ​ເຂົາ; ແລະ ຄຳ​ເວົ້າຂອງ​ເຮົາ​ຈະ​ຖືກ​ເຕົ້າ​ໂຮມ​ໄວ້​ເປັນ​ຄຳ​ດຽວ​ກັນ. ແລະ ເຮົາ​ຈະ​ສະ​ແດງ​ແກ່​ຄົນ​ທີ່​ຕໍ່ສູ້​ກັບ​ຄຳ​ເວົ້າຂອງ​ເຮົາ, ແລະ ກັບ​ຜູ້​ຄົນ​ຂອງ​ເຮົາ​ຜູ້​ເປັນ​ເຊື້ອ​ສາຍ​ອິດ​ສະ​ຣາ​ເອນ​ວ່າ ເຮົາ​ຄື​ພຣະ​ເຈົ້າ ແລະວ່າ​ເຮົາ​ໃຫ້​ພັນທະ​ສັນຍາ​ໄວ້​ກັບ​ອັບ​ຣາ​ຮາມ ວ່າ​ເຮົາ​ຈະ​ລະນຶກ​ເຖິງ​ລູກ​ຫລານ​ຂອງ​ລາວ​ຕະຫລອດ​ໄປ."}]}