{"heading":"ຜູ້​ທີ່​ແຍກ​ອອກ​ໄປ​ຈາກ​ຊາວ​ນີ​ໄຟ​ໄດ້​ລວມ​ກຳລັງ​ເຂົ້າກັບ​ຊາວ​ເລ​ມັນ ແລະ ຍຶດ​ເອົາ​ເຊ​ລາ​ເຮັມລາ​ໄປ—ຊາວ​ນີ​ໄຟ​ເສຍ​ໄຊ​ເພາະ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ—ສາດ​ສະ​ໜາ​ຈັກ​ເສື່ອມ​ໂຊມ​ລົງ ແລະ ຜູ້ຄົນ​ກັບ​ກາຍ​ມາ​ເປັນ​ຄົນ​ອ່ອນ​ແອ​ຄື​ກັນ​ກັບ​ຊາວ​ເລ​ມັນ. ປະມານ 38–30 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":3,"nextNo":5,"chapterTitle":"ຮີ​ລາ​ມັນ 4","prevTitle":"ຮີ​ລາ​ມັນ 3","nextTitle":"ຮີ​ລາ​ມັນ 5","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຫ້າ​ສິບ​ສີ່​ຄື ມັນ​ມີ​ການ​ແຕກ​ແຍກ​ຂຶ້ນ​ຫລາຍ​ໃນ​ສາດສະໜາ​ຈັກ, ແລະ ມີ​ການ​ຂັດ​ແຍ້ງ​ກັນ​ໃນ​ບັນດາ​ຜູ້ຄົນ​ນຳ​ອີກ, ເຖິງ​ຂະໜາດ​ທີ່​ມີ​ການ​ນອງ​ເລືອດ​ຢ່າງ​ໜັກ​ເກີດ​ຂຶ້ນ."},{"vNo":2,"txt":"ແລະ ຝ່າຍ​ພວກ​ກະບົດ​ບາງ​ສ່ວນ​ຖືກ​ຂ້າ ແລະ ຖືກ​ຂັບ​ໄລ່​ອອກ​ໄປ​ຈາກ​ແຜ່ນດິນ, ແລະ ພວກ​ເຂົາໄດ້​ໄປ​ຫາ​ກະສັດ​ຂອງ​ຊາວ​ເລ​ມັນ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຍຸ​ຍົງ​ຊາວ​ເລ​ມັນ​ໃຫ້​ມາ​ເຮັດ​ເສິກ​ກັບ​ຊາວ​ນີ​ໄຟ; ແຕ່​ຈົ່ງ​ເບິ່ງ, ຊາວ​ເລ​ມັນ​ມີ​ຄວາມ​ຢ້ານກົວຫລາຍ​ທີ່​ສຸດ, ເຖິງ​ຂະໜາດ​ທີ່​ພວກ​ເຂົາ​ບໍ່​ຍອມ​ເຊື່ອ​ຟັງ​ຄຳ​ເວົ້າຂອງ​ພວກ​ທີ່​ແຍກ​ອອກ​ໄປ​ນັ້ນ."},{"vNo":4,"txt":"ແຕ່​ເຫດການ​ໄດ້ບັງ​ເກີດ​ຂຶ້ນ​ໃນ​ປີ​ທີ​ຫ້າ​ສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ມັນ​ໄດ້​ມີ​ຜູ້ຄົນ​ຜູ້​ທີ່​ແຍກ​ອອກ​ຈາກ​ຊາວ​ນີ​ໄຟ​ໄປ​ຫາ​ຊາວ​ເລ​ມັນ; ແລະ ພວກ​ເຂົາ​ໄດ້​ຮັບ​ຄວາມ​ສຳ​ເລັດ​ໃນ​ການ​ຍຸ​ຍົງ​ໃຫ້​ຜູ້​ອື່ນ​ຄຽດ​ແຄ້ນ​ໃຫ້​ຊາວ​ນີ​ໄຟ; ແລະ ພວກ​ເຂົາ​ໄດ້​ຕຽມ​ເຮັດ​ເສິກ​ຕະ​ຫລອດ​ປີ."},{"vNo":5,"txt":"ແລະ ໃນ​ປີ​ທີ​ຫ້າ​ສິບ​ເຈັດ ພວກ​ເຂົາ​ໄດ້​ຍົກ​ທັບ​ລົງ​ມາ​ສູ້​ຮົບ​ກັບ​ຊາວ​ນີ​ໄຟ, ແລະ ພວກ​ເຂົາ​ໄດ້​ເລີ່ມ​ວຽກ​ງານ​ແຫ່ງ​ຄວາມ​ຕາຍ; ແທ້​ຈິງ​ແລ້ວ, ເຖິງ​ຂະໜາດ​ທີ່​ໃນປີ​ທີ​ຫ້າ​ສິບ​ແປດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ພວກ​ເຂົາ​ໄດ້​ຮັບ​ຄວາມ​ສຳ​ເລັດ​ໃນ​ການ​ເຂົ້າຄອບ​ຄອງ​ແຜ່ນດິນ​ເຊ​ລາ​ເຮັມລາ; ແທ້​ຈິງ​ແລ້ວ, ແລະ ແຜ່ນດິນ​ທັງ​ໝົດ​ລວມທັງ​ແຜ່ນດິນ​ທີ່ຢູ່​ໃກ້​ກັບ​ແຜ່ນດິນ​ອຸດົມ​ສົມບູນ."},{"vNo":6,"txt":"ແລະ ຊາວ​ນີ​ໄຟ​ພ້ອມ​ທັງ​ກອງທັບ​ຂອງ​ໂມ​ໂຣ​ໄນ​ຮາ​ຖືກ​ຂັບ​ໄລ່​ເຂົ້າ​ໄປ​ໃນ​ແຜ່ນດິນ​ອຸດົມສົມບູນ;"},{"vNo":7,"txt":"ແລະ ບ່ອນ​ນັ້ນຊາວ​ນີ​ໄຟ​ໄດ້​ສ້າງ​ຄ້າຍ​ຂຶ້ນ​ເພື່ອ​ຕ້ານທານ​ຊາວ​ເລ​ມັນ, ຈາກ​ທະ​ເລ​ທາງຕາ​ເວັນ​ຕົກ​ຈົນ​ເຖິງທາງຕາ​ເວັນ​ອອກ; ຊຶ່ງ​ເປັນ​ການເດີນທາງ​ມື້ໜຶ່ງ​ສຳລັບ​ຊາວ​ນີ​ໄຟ, ຕາມ​ເສັ້ນທາງ​ຊຶ່ງພວກ​ເຂົາ​ໄດ້​ເສີມ​ກຳລັງ ແລະ ວາງ​ກຳລັງ​ທັບ​ຂອງ​ພວກ​ເຂົາ​ໄວ້​ເພື່ອ​ປ້ອງ​ກັນ​ປະ​ເທດ​ຊາດຂອງ​ພວກ​ເຂົາ​ໃນ​ທາງ​ເໜືອ."},{"vNo":8,"txt":"ແລະ ພວກ​ທີ່​ແຍກ​ອອກ​ໄປ​ຈາກ​ຊາວ​ນີ​ໄຟ​ນັ້ນ​ໄດ້​ຮັບ​ການ​ຊ່ອຍ​ເຫລືອ​ຈາກ​ກອງທັບ​ອັນ​ມີ​ກຳລັງ​ຢ່າງ​ຫລວງຫລາຍ​ຈາກ​ຊາວ​ເລ​ມັນ, ດັ່ງນັ້ນ ພວກ​ເຂົາ​ຈຶ່ງ​ໄດ້​ຍຶດ​ເອົາ​ແຜ່ນດິນ​ຂອງ​ຊາວ​ນີ​ໄຟທີ່ຢູ່​ທາງ​ໃຕ້​ໄປໝົດ. ແລະ ທັງ​ໝົດ​ນີ້ເກີດ​ຂຶ້ນ​ໃນ​ປີ​ທີ​ຫ້າ​ສິບ​ແປດ ແລະ ປີ​ຫ້າ​ສິບ​ເກົ້າ​ແຫ່ງການ​ປົກຄອງ​ຂອງ​ຜູ້​ຕັດສິນ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນໃນ​ປີ​ທີ​ຫົກ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ໂມ​ໂຣ​ໄນ​ຮາ ແລະ ກຳລັງ​ຂອງ​ເພິ່ນ​ໄດ້​ຮັບ​ຄວາມ​ສຳ​ເລັດ​ໃນ​ການ​ຍຶດ​ເອົາ​ແຜ່ນດິນ​ພາກສ່ວນ​ຕ່າງໆ​ຄືນ​ມາ; ແທ້​ຈິງ​ແລ້ວ, ພວກ​ເຂົາ​ໄດ້​ຍຶດ​ເອົາ​ຫລາຍ​ຫົວ​ເມືອງ​ຊຶ່ງຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ​ຄືນ​ມາ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຫົກ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ພວກ​ເຂົາ​ໄດ້​ຮັບ​ຄວາມ​ສຳ​ເລັດ​ໃນ​ການ​ຍຶດ​ແຜ່ນດິນ ຈົນ​ວ່າ​ພວກ​ເຂົາ​ໄດ້​ຍຶດ​ເອົາ​ເຄິ່ງໜຶ່ງ​ຂອງ​ແຜ່ນດິນ​ທັງ​ໝົດ​ທີ່​ເສຍ​ໄປ​ນັ້ນຄື​ນມາ."},{"vNo":11,"txt":"ບັດ​ນີ້​ການ​ສູນ​ເສຍ​ຢ່າງ​ຫລວງ​ຫລາຍ​ຂອງ​ຊາວ​ນີ​ໄຟ​ເທື່ອ​ນີ້ ແລະ ການ​ຂ້າ​ຟັນ​ຍິ່ງ​ໃຫຍ່​ທີ່​ໄດ້​ເກີດ​ຂຶ້ນ​ໃນ​ບັນດາ​ພວກ​ເຂົາ ຊຶ່ງມັນ​ຈະ​ບໍ່​ເກີດ​ຂຶ້ນ​ເລີຍ​ຖ້າ​ຫາກ​ມັນ​ບໍ່​ເປັນ​ຍ້ອນ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ ຊຶ່ງມີ​ຢູ່​ໃນ​ບັນດາ​ພວກ​ເຂົາ​ເອງ; ແທ້​ຈິງ​ແລ້ວ, ມັນ​ຢູ່​ໃນ​ບັນດາ​ຜູ້ຄົນ​ທີ່​ອ້າງ​ຕົນ​ເອງ​ວ່າ​ເປັນ​ຂອງ​ສາດສະ​ໜາ​ຈັກ​ຂອງ​ພຣະ​ເຈົ້າ."},{"vNo":12,"txt":"ແລະ ມັນ​ເປັນ​ຍ້ອນ​ຄວາມ​ທະ​ນົງ​ໃຈ​ຂອງ​ພວກ​ເຂົາ, ເປັນ​ຍ້ອນ​ຄວາມ​ຮັ່ງ​ມີ​ເປັນ​ດີ​ຢ່າງ​ຍິ່ງ​ຂອງ​ພວກ​ເຂົາ, ແທ້​ຈິງ​ແລ້ວ, ມັນ​ເປັນ​ຍ້ອນ​ການ​ກົດ​ຂີ່​ຂົ່ມ​ເຫັງ​ຂອງ​ພວກ​ເຂົາ​ທີ່​ມີ​ຕໍ່​ຄົນ​ທຸກ​ຍາກ​ລຳບາກ, ກັກ​ກັນ​ອາຫານ​ຈາກ​ຄົນ​ອຶດ​ຫິວ, ບໍ່​ມອບ​ເຄື່ອງ​ນຸ່ງ​ຫົ່ມ​ໃຫ້​ຜູ້​ທີ່​ເປືອຍ​ເປົ່າ, ແລະ ຕົບ​ໜ້າ​ພີ່​ນ້ອງ​ຂອງ​ຕົນ​ຜູ້​ທີ່​ຖ່ອມ​ຕົວ, ເວົ້າ​ເຍາະເຍີ້ຍ​ສິ່ງ​ທີ່​ສັກ​ສິດ, ປະ​ຕິ​ເສດ​ວິນ​ຍານ​ແຫ່ງ​ການ​ທຳນາຍ ແລະ ການ​ເປີດ​ເຜີຍ, ກໍ່​ການ​ຄາດ​ຕະກຳ, ປຸ້ນ​ຈີ້, ເວົ້າ​ຕົວະ, ຂີ້​ລັກ​ມັກ​ສົກ, ຫລິ້ນ​ຊູ້, ຂັດ​ແຍ້ງ​ກັນ​ຂຶ້ນ​ຢ່າງ​ຮຸນ​ແຮງ, ແລະ ປົບ​ໜີ​ໄປ​ຫາ​ແຜ່ນ​ດິນ​ນີ​ໄຟ​ໃນ​ບັນດາ​ຊາວ​ເລ​ມັນ—"},{"vNo":13,"txt":"ແລະ ເປັນ​ຍ້ອນ​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ນີ້, ແລະ ການ​ອວດ​ອ້າງ​ໃນ​ກຳລັງ​ຂອງ​ພວກ​ເຂົາ​ເອງ, ພວກ​ເຂົາ​ຈຶ່ງ​ຖືກ​ປະ​ຖິ້ມ​ໃຫ້​ຢູ່​ກັບ​ກຳລັງ​ຂອງ​ຕົນ​ເອງ; ດັ່ງນັ້ນ ພວກ​ເຂົາ​ຈຶ່ງ​ບໍ່​ຈະ​ເລີນ​ຮຸ່ງ​ເຮືອງ ແລະ ກັບ​ມາ​ເປັນ​ຄົນ​ທຸກ, ຖືກ​ທຸບ​ຕີ, ຖືກ​ຂັບ​ໄລ່​ອອກ​ໄປ​ຕໍ່​ໜ້າ​ຊາວ​ເລມັນ, ຈົນ​ວ່າ​ຕ້ອງ​ເສຍ​ຄວາມ​ເປັນ​ເຈົ້າຂອງ​ແຜ່ນດິນ​ຂອງ​ຕົນ​ເອງ​ທັງ​ໝົດ​ໄປ."},{"vNo":14,"txt":"ແຕ່​ຈົ່ງ​ເບິ່ງ, ໂມ​ໂຣ​ໄນ​ຮາ​ໄດ້​ສິດ​ສອນ​ຜູ້ຄົນ​ຫລາຍ​ເລື່ອງ​ເຖິງ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແລະ ນີ​ໄຟກັບ​ລີ​ໄຮ​ຜູ້​ຊຶ່ງເປັນ​ລູກ​ຊາຍ​ຂອງ​ຮີ​ລາມັນກໍ​ໄດ້​ສິດສອນ​ຜູ້ຄົນ​ຫລາຍ​ເລື່ອງ​ຄື​ກັນ, ແທ້​ຈິງ​ແລ້ວ, ພວກ​ເພິ່ນໄດ້​ທຳນາຍ​ຫລາຍ​ເລື່ອງ​ແກ່​ພວກ​ເຂົາກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແລະ ສິ່ງ​ທີ່​ຈະ​ເກີດ​ຂຶ້ນກັບ​ພວກ​ເຂົາ ຖ້າ​ຫາກ​ພວກ​ເຂົາ​ບໍ່​ກັບ​ໃຈ​ຈາກ​ບາບ​ຂອງ​ພວກ​ເຂົາ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ກັບ​ໃຈ, ແລະ ຕາບໃດ​ທີ່​ພວກ​ເຂົາ​ໄດ້​ກັບ​ໃຈ ພວກ​ເຂົາກໍ​ໄດ້​ຈະ​ເລີນ​ຮຸ່ງ​ເຮືອງ​ຂຶ້ນ."},{"vNo":16,"txt":"ເພາະ​ເມື່ອ​ໂມ​ໂຣ​ໄນ​ຮາ​ເຫັນ​ວ່າ​ພວກ​ເຂົາ​ໄດ້​ກັບ​ໃຈ​ແລ້ວ ເພິ່ນຈຶ່ງ​ໄດ້​ພາ​ພວກ​ເຂົາ​ໄປ​ຕໍ່ສູ້​ຈາກ​ບ່ອນ​ໜຶ່ງ ຫາ​ອີກ​ບ່ອນ​ໜຶ່ງ, ແລະ ຈາກ​ເມືອງ​ໜຶ່ງ​ໄປ​ຫາ​ອີກ​ເມືອງ​ໜຶ່ງ, ຈົນ​ວ່າ​ພວກ​ເຂົາ​ໄດ້​ເຄິ່ງໜຶ່ງ​ຂອງ​ສິ່ງ​ທີ່​ພວກ​ເຂົາ​ເປັນ​ເຈົ້າຂອງ ແລະ ເຄິ່ງ​ໜຶ່ງ​ຂອງ​ແຜ່ນດິນ​ທັງ​ໝົດ​ຂອງ​ພວກ​ເຂົາ​ຄືນ​ມາ."},{"vNo":17,"txt":"ແລະ ປີ​ທີ​ຫົກ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຫົກ​ສິບ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ວ່າ​ໂມ​ໂຣ​ໄນ​ຮາ​ບໍ່​ສາມາດ​ຍຶດ​ເອົາ​ແຜ່ນດິນ​ຄືນ​ມາ​ຈາກ​ຊາວ​ເລ​ມັນ​ອີກ​ແລ້ວ."},{"vNo":19,"txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ເລີກລົ້ມ​ແຜນການ​ຂອງ​ພວກ​ເຂົາ​ທີ່​ຈະ​ຍຶດ​ເອົາ​ແຜ່ນດິນ​ທີ່​ເຫລືອ​ຢູ່​ຄືນ​ມາ, ເພາະວ່າ​ຊາວ​ເລ​ມັນ​ມີ​ຈຳນວນ​ຫລວງຫລາຍ​ທີ່​ສຸດ ຈົນ​ວ່າ​ເປັນ​ໄປ​ບໍ່​ໄດ້​ເລີຍ​ທີ່​ຊາວ​ນີ​ໄຟ​ຈະ​ມີ​ອຳນາດ​ເໜືອ​ພວກ​ເຂົາ; ດັ່ງນັ້ນ ໂມ​ໂຣ​ໄນ​ຮາ​ຈຶ່ງ​ໄດ້​ໃຊ້​ກຳລັງ​ທັບ​ທັງ​ໝົດ​ຂອງ​ເພິ່ນ​ໃຫ້​ປົກ​ປັກ​ຮັກສາ​ແຜ່ນດິນ​ສ່ວນ​ທີ່​ເພິ່ນ​ຍຶດຄືນ​ມາ​ໄດ້​ນັ້ນ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນ, ຍ້ອນ​ວ່າ​ຄວາມ​ຫລວງຫລາຍ​ຂອງ​ຈຳ​ນວນ​ຜູ້ຄົນ​ຂອງ​ຊາວ​ເລ​ມັນ ຊາວ​ນີ​ໄຟ​ຈຶ່ງ​ເກີດ​ມີ​ຄວາມ​ຢ້ານ​ກົວ​ຫລາຍ​ຂຶ້ນ, ຢ້ານ​ວ່າ​ຕົນ​ເອງ​ຈະ​ຜ່າ​ຍ​ແພ້, ແລະ ຖືກ​ຢຽບ​ຍ່ຳ​ລົງ, ແລະ ຖືກ​ຂ້າ, ແລະ ຖືກ​ທຳລາຍ."},{"vNo":21,"txt":"ແທ້​ຈິງ​ແລ້ວ, ພວກ​ເຂົາ​ເລີ່ມ​ຈື່​ຈຳ​ຄຳ​ທຳນາຍ​ຂອງ​ແອວ​ມາ, ແລະ ຄຳ​ທຳນາຍ​ຂອງ​ໂມ​ໄຊ​ຢາ​ນຳ​ອີກ; ແລະ ພວກ​ເຂົາ​ເຫັນ​ວ່າ​ຕົນ​ເອງ​ເປັນ​ຄົນ​ແຂງຄໍ, ແລະວ່າ​ພວກ​ເຂົາ​ໄດ້​ຖື​ວ່າ​ພຣະ​ບັນຍັດ​ຂອງ​ພຣະ​ເຈົ້າບໍ່​ມີ​ຄຸນຄ່າ;"},{"vNo":22,"txt":"ແລະ ​ວ່າ​ພວກ​ເຂົາ​ໄດ້​ປ່ຽນ​ແປງ ແລະ ຢຽບ​ຍ່ຳ​ກົດ​ຂອງ​ໂມ​ໄຊ​ຢາ​ໄວ້​ໃຕ້​ຕີນຂອງ​ພວກ​ເຂົາ, ຫລືວ່າ​ເປັນ​ກົດ​ທີ່​ພຣະຜູ້​ເປັນ​ເຈົ້າບັນຊາ​ເພິ່ນ​ໃຫ້​ບອກ​ແກ່​ຜູ້ຄົນ; ແລະ ພວກ​ເຂົາ​ເຫັນ​ວ່າ​ກົດ​ຂອງ​ພວກ​ເຂົາ​ເສື່ອມ​ໂຊມ​ລົງ, ແລະ​ວ່າ​ພວກ​ເຂົາ​ໄດ້​ກັບ​ກາຍ​ເປັນ​ຄົນ​ຊົ່ວ, ເຖິງ​ຂະໜາດ​ທີ່​ພວກ​ເຂົາ​ຊົ່ວ​ຄື​ກັນ​ກັບ​ຊາວ​ເລ​ມັນ."},{"vNo":23,"txt":"ແລະ ເປັນ​ຍ້ອນ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ສາດສະໜາ​ຈັກ​ຈຶ່ງ​ເລີ່ມ​ເສື່ອມ​ໂຊມ​ລົງ; ແລະ ພວກ​ເຂົາ ເລີ່ມ​ບໍ່​ເຊື່ອຖື​ໃນ​ວິນ​ຍານ​ແຫ່ງ​ການ​ທຳນາຍ ແລະ ວິນ​ຍານ​ແຫ່ງ​ການ​ເປີດ​ເຜີຍ; ແລະ ການ​ພິພາກສາ​ຂອງ​ພຣະ​ເຈົ້າ​ກຳລັງ​ຫລຽວ​ເບິ່ງ​ໜ້າ​ພວກ​ເຂົາ​ຢູ່."},{"vNo":24,"txt":"ແລະ ພວກ​ເຂົາ​ເຫັນ​ວ່າ​ຕົນ​ເອງ​ກັບ​ມາ​ເປັນ​ຄົນ​ອ່ອນ​ແອ​ຄື​ກັນ​ກັບ​ຊາວ​ເລ​ມັນພີ່ນ້ອງ​ຂອງ​ພວກ​ເຂົາ, ແລະ ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າບໍ່​ປົກ​ປ້ອງ​ພວກ​ເຂົາ​ຕໍ່​ໄປ​ອີກ​ແລ້ວ; ແທ້​ຈິງ​ແລ້ວ, ພຣະ​ອົງ​ໄດ້​ຖອນ​ໄປ​ຈາກ​ພວກ​ເຂົາ ເພາະພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າຈະ​ບໍ່​ປະ​ທັບ​ຢູ່​ໃນ​ວິຫານທີ່​ບໍ່​ບໍລິສຸດ—"},{"vNo":25,"txt":"ດັ່ງນັ້ນ ພຣະຜູ້​ເປັນ​ເຈົ້າຈຶ່ງ​ຢຸດ​ປົກ​ປ້ອງ​ພວກ​ເຂົາ​ດ້ວຍ​ອຳນາດ​ອັນ​ມະຫັດສະຈັນ​ທີ່​ຫາ​ອັນ​ປຽບ​ບໍ່​ໄດ້​ຂອງ​ພຣະ​ອົງ, ເພາະວ່າ​ພວກ​ເຂົາ​ໄດ້​ຕົກ​ໄປ​ຢູ່​ໃນ​ສະພາບ​ຂອງ​ຄວາມ​ບໍ່​ເຊື່ອ​ຖື ແລະ ຄວາມ​ຊົ່ວ​ຮ້າຍ​ອັນ​ເປັນຕາ​ຢ້ານນັ້ນ; ແລະ ພວກ​ເຂົາ​ຈຶ່ງ​ເຫັນ​ໄດ້​ວ່າ​ຊາວ​ເລ​ມັນ​ມີ​ອຳນາດ​ຫລາຍ​ກວ່າ​ພວກ​ເຂົາ, ແລະ ພວກ​ເຂົາ​ຈະ​ຕ້ອງ​ຕາຍ​ຢ່າງ​ຫລີກ​ລ້ຽງ​ບໍ່​ໄດ້ ຖ້າ​ຫາກພວກ​ເຂົາ​ບໍ່​ກັບຄືນ​ມາ​ໃກ້ຊິດ​ຢູ່​ກັບ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":26,"txt":"ເພາະ​ຈົ່ງ​ເບິ່ງ, ພວກ​ເຂົາ​ເຫັນ​ວ່າ​ຊາວ​ເລ​ມັນ​ມີ​ກຳລັງ​ຫລາຍ​ເທົ່າ​ກັບ​ກຳລັງ​ຂອງ​ພວກ​ເຂົາ, ຊຶ່ງ​ເປັນ​ກຳລັງ​ຂອງ​ຄົນ​ຕໍ່​ຄົນ. ແລະ ພວກ​ເຂົາ​ໄດ້​ຕົກ​ໄປ​ສູ່​ການ​ລ່ວງ​ລະ​ເມີດ​ອັນ​ໃຫຍ່​ຫລວງ​ດັ່ງນີ້; ແທ້​ຈິງ​ແລ້ວ, ພວກ​ເຂົາ​ໄດ້​ກັບ​ມາ​ອ່ອນ​ແອ​ເພາະການ​ລ່ວງ​ລະ​ເມີດ​ຂອງ​ພວກ​ເຂົາ​ໃນ​ເວລາ​ບໍ່​ຫລາຍ​ປີ​ດັ່ງນີ້."}]}