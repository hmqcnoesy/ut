{"heading":"ເພ​ໂຮ​ຣັນ​ຜູ້​ເປັນ​ລູກ​ຊາຍ​ກາຍ​ເປັນ​ຫົວໜ້າ​ຜູ້​ຕັດສິນ ແລະ ຖືກ​ລອບ​ຂ້າ​ໂດຍ​ຄິດ​ຄູ​ເມັນ—ແລ້ວ​ເພ​ຄິວ​ເມ​ໄນ​ກໍ​ຮັບ​ຕຳ​ແໜ່ງ​ບັນລັງ​ຕັດສິນ​ແທນ—ໂຄ​ຣິ​ອານ​ທະ​ເມີ​ນຳພາ​ກອງທັບ​ເລ​ມັນ, ຍຶດ​ເອົາ​ເຊ​ລາ​ເຮັມລາ​ໄປ, ແລະ ຂ້າ​ເພ​ຄິວ​ເມ​ໄນ—ໂມ​ໂຣ​ໄນ​ຮາ​ຊະນະ​ຊາວ​ເລ​ມັນ ແລະ ຍຶດ​ເອົາ​ເຊ​ລາ​ເຮັມລາ​ຄືນ​ມາ, ແລະ ໂຄ​ຣິ​ອານ​ທະ​ເມີ​ຖືກ​ຂ້າ. ປະມານ 52–50 ປີ ກ່ອນ ຄ.ສ.","sectionHeading":"ເລື່ອງ​ລາວ​ຂອງ​ຊາວ​ນີ​ໄຟ. ສົງຄາມ ແລະ ການ​ຂັດ​ແຍ້ງ​ຂອງ​ພວກ​ເຂົາ, ແລະ ການ​ແຕກ​ແຍກ​ຂອງ​ພວກ​ເຂົາ. ແລະ ເລື່ອງ​ລາວຂອງ​ການ​ທຳນາຍ​ຂອງ​ສາດສະດາ​ຜູ້​ບໍລິສຸດ​ຫລາຍ​ທ່ານ​ທີ່​ໄດ້​ທຳນາຍ​ໄວ້​ກ່ອນ​ການສະ​ເດັດ​ມາ​ຂອງ​ພຣະ​ຄຣິດນຳ​ອີກ, ຕາມ​ບັນທຶກ​ຂອງ​ຮີ​ລາມັນ​ນຳ​ອີກ, ຜູ້​ເປັນ​ລູກ​ຊາຍ​ຂອງ​ຮີ​ລາ​ມັນ, ແລະ ຕາມ​ບັນທຶກ​ຂອງ​ພວກ​ລູກ​ຊາຍ​ຂອງ​ເພິ່ນນຳ​ອີກ, ຈົນ​ມາ​ຮອດ​ການສະ​ເດັດ​ມາ​ຂອງ​ພຣະ​ຄຣິດ. ແລະ ຊາວ​ເລ​ມັນ​ເປັນ​ຈຳນວນ​ຫລວງຫລາຍ​ໄດ້​ປ່ຽນ​ໃຈ​ເຫລື້ອມ​ໃສ​ນຳ​ອີກ. ແລະ ເລື່ອງ​ລາວ​ຂອງ​ການ​ປ່ຽນ​ໃຈ​ເຫລື້ອມ​ໃສ​ຂອງ​ພວກ​ເຂົາ. ເລື່ອງ​ລາວ​ກ່ຽວ​ກັບ​ຄວາມ​ຊອບ​ທຳ​ຂອງ​ຊາວ​ເລ​ມັນ, ແລະ ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ຊາວ​ນີ​ໄຟ, ຕາມ​ບັນທຶກ​ຂອງ​ຮີ​ລາມັນ ແລະ ລູກ​ຊາຍ​ຂອງ​ເພິ່ນ, ຈົນ​ມາ​ເຖິງ​ການສະ​ເດັດ​ມາ​ຂອງ​ພຣະ​ຄຣິດ, ຊຶ່ງ​ເອີ້ນ​ວ່າ​ໜັງສື​ຮີ​ລາມັນ, ແລະ ອື່ນໆ.","prevAbbr":"alma","nextAbbr":"hel","prevNo":63,"nextNo":2,"chapterTitle":"ຮີ​ລາ​ມັນ 1","prevTitle":"ແອວ​ມາ 63","nextTitle":"ຮີ​ລາ​ມັນ 2","verses":[{"vNo":1,"txt":"ແລະ ບັດ​ນີ້​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນ​ໃນຕົ້ນປີ​ທີ​ສີ່​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ມັນ​ໄດ້​ເລີ່ມ​ມີ​ຄວາມ​ຫຍຸ້ງຍາກ​ຢ່າງ​ຮ້າຍ​ແຮງ​ເກີດ​ຂຶ້ນ​ໃນ​ບັນດາ​ຜູ້ຄົນ​ຂອງ​ນີ​ໄຟ."},{"vNo":2,"txt":"ເພາະ​ຈົ່ງ​ເບິ່ງ, ເພ​ໂຮ​ຣັນ​ໄດ້​ສິ້ນຊີວິດ​ໄປ ແລະ ໄດ້​ໄປ​ຕາມ​ທາງ​ຂອງ​ໂລກ​ແລ້ວ; ດັ່ງນັ້ນ ມັນ​ຈຶ່ງ​ເລີ່ມ​ມີ​ການ​ຂັດ​ແຍ້ງ​ຢ່າງ​ຮຸນ​ແຮງ​ກ່ຽວ​ກັບ​ວ່າ​ຜູ້​ໃດ​ໃນ​ບັນດາ​ອ້າຍ​ນ້ອງ​ກັນ ຊຶ່ງ​ເປັນ​ພວກ​ລູກ​ຊາຍ​ຂອງ​ເພ​ໂຮ​ຣັນ ຈະ​ໄດ້​ຮັບ​ຕຳ​ແໜ່ງ​ເປັນ​ຜູ້​ຕັດສິນ."},{"vNo":3,"txt":"ບັດ​ນີ້ ນີ້​ຄື​ລາຍ​ຊື່​ຂອງ​ຜູ້​ທີ່​ຂັດ​ແຍ້ງ​ກັນ​ເພື່ອ​ຍາດ​ເອົາ​ຕຳ​ແໜ່ງ​ຜູ້​ຕັດສິນ ຜູ້​ຊຶ່ງ​ໄດ້​ເຮັດ​ໃຫ້​ຜູ້​ຄົນ​ຂັດ​ແຍ້ງ​ກັນ​ນຳ​ອີກ: ເພ​ໂຮ​ຣັນ, ເພ​ອານ​ໄຄ, ແລະ ເພ​ຄິວ​ເມ​ໄນ."},{"vNo":4,"txt":"ບັດ​ນີ້​ເພ​ໂຮ​ຣັນ​ບໍ່​ໄດ້​ມີ​ລູກ​ຊາຍ​ພຽງ​ແຕ່​ສາມ​ຄົນ​ເທົ່າ​ນັ້ນ (ເພາະ​ເພິ່ນ​ມີ​ລູກ​ຊາຍ​ຫລາຍ​ຄົນ), ແຕ່​ສາມ​ຄົນ​ນີ້​ເປັນ​ຜູ້​ທີ່​ຂັດ​ແຍ້ງ​ກັນ​ເພື່ອ​ຍາດ​ເອົາ​ຕຳ​ແໜ່ງ​ຜູ້​ຕັດສິນ; ດັ່ງນັ້ນ, ພວກ​ເຂົາ​ຈຶ່ງ​ເຮັດ​ໃຫ້​ເກີດ​ການ​ແບ່ງ​ແຍກ​ກັນ​ຂຶ້ນ​ເປັນ​ສາມ​ກຸ່ມ​ໃນ​ບັນດາ​ຜູ້ຄົນ."},{"vNo":5,"txt":"ເຖິງ​ຢ່າງ​ໃດ​ກໍ​ຕາມ, ເຫດການ​ໄດ້​ບັງ​ເກີດ​ຂຶ້ນຄື ເພ​ໂຮ​ຣັນ​ໄດ້​ຖືກ​ແຕ່ງຕັ້ງ​ໂດຍ​ສຽງ​ຂອງ​ຜູ້ຄົນ​ໃຫ້​ເປັນ​ຫົວໜ້າ​ຜູ້​ຕັດສິນ ແລະ ເປັນ​ຜູ້​ປົກຄອງ​ດູ​ແລ​ຜູ້ຄົນ​ຂອງ​ນີ​ໄຟ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພ​ຄິວ​ເມ​ໄນ, ເມື່ອ​ລາວ​ເຫັນ​ວ່າ​ຕົນ​ເອງ​ບໍ່​ໄດ້​ຕຳ​ແໜ່ງ​ຜູ້​ຕັດສິນ​ແລ້ວ, ລາວ​ຈຶ່ງ​ເຫັນ​ພ້ອມ​ກັບ​ສຽງ​ຂອງ​ຜູ້ຄົນ."},{"vNo":7,"txt":"ແຕ່​ຈົ່ງ​ເບິ່ງ, ເພ​ອານ​ໄຄ, ແລະ ຜູ້ຄົນ​ຜູ້​ທີ່​ປາ​ຖະໜາ​ໃຫ້​ລາວ​ເປັນ​ຜູ້​ປົກຄອງ​ຂອງ​ຕົນ​ກໍ​ມີ​ຄວາມ​ຄຽດ​ແຄ້ນ​ຂຶ້ນ; ດັ່ງນັ້ນ, ລາວ​ຈຶ່ງ​ໄດ້​ຍຸ​ຍົງ​ຜູ້​ຄົນ​ພວກ​ນັ້ນ​ໃຫ້​ລຸກ​ຂຶ້ນກະບົດ​ຕໍ່​ອ້າຍ​ນ້ອງ​ຂອງ​ລາວ​ເອງ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຂະນະ​ທີ່​ລາວ​ກຳລັງ​ກໍ່​ການ​ກະບົດ​ຢູ່​ນັ້ນ, ຈົ່ງ​ເບິ່ງ, ລາວ​ໄດ້​ຖືກ​ຈັບ​ໄປ, ແລະ ຖືກ​ຕັດສິນ​ຕາມ​ສຽງ​ຂອງ​ຜູ້ຄົນ, ແລ​ະ ຕ້ອງ​ໄດ້​ຮັບ​ໂທດ​ປະຫານ​ຊີວິດ; ເພາະວ່າ​ລາວ​ໄດ້​ກໍ່​ການ​ກະບົດ​ຂຶ້ນ ແລະ ພະຍາຍາມ​ທີ່​ຈະ​ທຳລາຍ​ເສລີພາບ​ຂອງ​ຜູ້ຄົນ."},{"vNo":9,"txt":"ບັດ​ນີ້​ເວລາ​ພວກ​ທີ່​ຢາກ​ໃຫ້​ເພ​ອານ​ໄຄ​ເປັນ​ຜູ້​ປົກຄອງ​ຂອງ​ຕົນ​ເຫັນ​ວ່າ​ເພ​ອານ​ໄຄ​ໄດ້​ຮັບ​ໂທດ​ປະຫານ​ຊີວິດ​ແລ້ວ, ດັ່ງນັ້ນ ພວກ​ເຂົາ​ຈຶ່ງ​ຄຽດ​ແຄ້ນ, ແລະ ຈົ່ງ​ເບິ່ງ, ພວກ​ເຂົາ​ໄດ້​ສົ່ງ​ຄົນ​ຜູ້​ໜຶ່ງ​ຊື່ວ່າ ຄິດ​ຄູ​ເມັນ, ໄປ​ທີ່​ບັນລັງ​ຕັດສິນ​ຂອງ​ເພ​ໂຮ​ຣັນ, ແລະ ລອບ​ຂ້າ​ເພ​ໂຮ​ຣັນ​ໃນ​ຂະນະ​ທີ່​ເພິ່ນ​ນັ່ງ​ຢູ່​ໃນ​ບັນລັງ​ຕັດສິນ​ຢູ່​ນັ້ນ."},{"vNo":10,"txt":"ແລະ ຂ້າ​ໃຊ້​ຂອງ​ເພ​ໂຮ​ຣັນ​ໄດ້​ໄລ່​ຕິດຕາມ​ຄິດ​ຄູ​ເມັນ​ໄປ; ແຕ່​ຈົ່ງ​ເບິ່ງ, ຄິດ​ຄູ​ເມັນ​ໄດ້​ປົບ​ໜີ​ໄປ​ຢ່າງ​ວ່ອງ​ໄວ​ທີ່​ສຸດ ຈົນ​ວ່າ​ບໍ່​ມີ​ຜູ້​ໃດ​ໄລ່​ຕາມ​ລາວ​ທັນ."},{"vNo":11,"txt":"ແລະ ລາວ​ໄດ້​ກັບ​ຄືນ​ໄປ​ຫາ​ຜູ້​ທີ່​ໃຊ້​ລາວ​ມາ, ແລະ ພວກ​ເຂົາ​ທັງ​ໝົດ​ໄດ້​ເຮັດ​ພັນທະ​ສັນຍາ​ຮ່ວມ​ກັນ, ແທ້​ຈິງ​ແລ້ວ, ໄດ້​ສາບ​ານ​ໂດຍ​ອ້າງ​ເຖິງ​ພຣະຜູ້​ສ້າງທີ່​ເປັນນິດຂອງ​ພວກ​ເຂົາ, ວ່າ​ບໍ່​ໃຫ້​ເປີດ​ເຜີຍ​ໃຫ້​ຜູ້​ໃດ​ຮູ້​ວ່າ ຄິດ​ຄູ​ເມັນ​ໄດ້​ລອບ​ຂ້າ​ເພ​ໂຮ​ຣັນ."},{"vNo":12,"txt":"ດັ່ງນັ້ນ, ຈຶ່ງ​ບໍ່​ມີ​ຜູ້​ໃດ​ຮູ້ຈັກ​ຄິດ​ຄູ​ເມັນ​ເລີຍ​ໃນ​ບັນດາ​ຜູ້ຄົນ​ຂອງ​ນີ​ໄຟ, ເພາະວ່າ​ລາວ​ໄດ້​ປອມ​ຕົວ​ເຂົ້າ​ໄປ​ລອບ​ຂ້າ​ເພ​ໂຮ​ຣັນ. ແລະ ຄິດ​ຄູ​ເມັນພ້ອມ​ດ້ວຍ​ພັກ​ພວກຂອງ​ລາວ​ກໍ​ໄດ້​ເຮັດ​ພັນທະ​ສັນຍານຳ​ກັນ, ໄດ້​ປະ​ປົນ​ຢູ່​ໃນ​ບັນດາ​ຜູ້ຄົນ, ໂດຍ​ວິທີ​ທີ່​ຈະ​ຊອກ​ຫາ​ພວກ​ເຂົາ​ບໍ່​ເຫັນ; ແຕ່​ຄົນ​ທີ່ຖືກ​ພົບ​ເຫັນ​ຕ້ອງ​ຮັບ​ໂທດ​ປະຫານ​ຊີວິດ."},{"vNo":13,"txt":"ແລະ ບັດ​ນີ້​ຈົ່ງ​ເບິ່ງ, ເພ​ຄິວ​ເມ​ໄນ​ໄດ້​ຖືກ​ແຕ່ງຕັ້ງ​ໂດຍ​ສຽງ​ຂອງ​ຜູ້ຄົນ​ໃຫ້​ເປັນຫົວໜ້າ​ຜູ້​ຕັດສິນ, ແລະ ເປັນ​ຜູ້​ປົກຄອງ​ດູ​ແລ​ຜູ້ຄົນ​ແທນ​ເພ​ໂຮ​ຣັນອ້າຍ​ຂອງ​ລາວ. ແລະ ມັນ​ເປັນ​ໄປ​ຕາມ​ສິດທິ​ຂອງ​ລາວ​ທີ່​ຄວນ​ຈະ​ໄດ້​ຮັບ. ແລະ ທັງ​ໝົດ​ນີ້​ເປັນ​ໄປ​ໃນ​ປີ​ທີ​ສີ່​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ແລະ ມັນ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສີ່​ສິບ​ເອັດ​ແຫ່ງ​ກາ​ນປົກຄອງ​ຂອງ​ຜູ້​ຕັດສິນ, ຄື​ຊາວ​ເລ​ມັນ​ໄດ້​ເຕົ້າ​ໂຮມ​ກອງທັບ​ອັນ​ມີ​ກຳລັງ​ຄົນ​ນັບ​ບໍ່​ຖ້ວນ, ແລະ ປະກອບ​ອາວຸດ​ດ້ວຍ​ຫອກ ແລະ ດາບ, ແລະ ດ້ວຍ​ຄັນທະ​ນູ, ແລະ ລູກ​ທະນູ, ແລະ ດ້ວຍ​ເຄື່ອງ​ປ້ອງ​ກັນ​ຫົວ ແລະ ເຄື່ອງ​ປ້ອງ​ກັນ​ເອິກ, ແລະ ເຄື່ອງ​ປ້ອງ​ກັນ​ທຸກ​ຊະນິດ."},{"vNo":15,"txt":"ແລະ ພວກ​ເຂົາ​ໄດ້​ຍົກ​ທັບ​ລົງ​ມາ​ອີກ ເພື່ອ​ຈະ​ໄດ້​ສູ້​ຮົບ​ກັບ​ຊາວນີ​ໄຟ. ແລະ ພວກ​ເຂົາ​ໄດ້​ຮັບ​ການ​ບັງຄັບ​ບັນຊາ​ໂດຍ​ໂຄ​ຣິ​ອານ​ທະ​ເມີ; ແລະ ລາວ​ເປັນ​ຜູ້​ສືບ​ເຊື້ອສາຍ​ຂອງ​ເຊ​ລາ​ເຮັມລາ; ແລະ ລາວ​ເປັນ​ຜູ້​ທີ່​ແຍກ​ອອກ​ໄປ​ຈາກ​ບັນດາ​ຊາວ​ນີ​ໄຟ; ແລະ ເປັນ​ຄົນ​ຮ່າງ​ໃຫຍ່ ແລະ ມີ​ກຳລັງ​ຫລາຍ."},{"vNo":16,"txt":"ດັ່ງນັ້ນ, ກະສັດ​ຂອງ​ຊາວ​ເລ​ມັນ​ຜູ້​ມີ​ຊື່ວ່າ ທຸບະ​ລອດ, ຜູ້​ເປັນ​ລູກ​ຊາຍ​ຂອງ​ອາມ​ໂມ​ຣອນ, ຈຶ່ງ​ຄິດ​ວ່າ​ໂຄ​ຣິ​ອານ​ທະ​ເມີ​ເປັນ​ຄົນ​ມີ​ກຳລັງ​ແຂງ​ແຮງ, ສະນັ້ນ ລາວ​ຈະ​ສາມາດ​ຢືນ​ຕໍ່ສູ້​ກັບ​ຊາວ​ນີ​ໄຟ​ໄດ້, ແລະ ລາວ​ກໍ​ມີ​ປັນຍາ​ອັນ​ແຫລມ​ຄົມ​ນຳ​ອີກ, ເຖິງ​ຂະໜາດ​ທີ່ຖ້າ​ສົ່ງ​ລາວ​ໄປ ລາວ​ກໍ​ຈະ​ເອົາ​ຊະນະ​ຊາວ​ນີ​ໄຟ​ໄດ້—"},{"vNo":17,"txt":"ດັ່ງນັ້ນ ລາວຈຶ່ງ​ໄດ້​ຍຸ​ຍົງ​ພວກ​ເຂົາ​ໃຫ້​ຄຽດ​ແຄ້ນ, ແລະ ລາວໄດ້​ເຕົ້າ​ໂຮມ​ກອງທັບ​ຂອງ​ລາວ, ແລະ ໄດ້​ແຕ່ງຕັ້ງ​ໂຄ​ຣິ​ອານ​ທະ​ເມີ​ເປັນ​ຜູ້ນຳ​ຂອງ​ພວກ​ເຂົາ, ແລະ ລາວ​ໄດ້​ສັ່ງ​ໃຫ້​ພວກ​ເຂົາ​ອອກ​ເດີນ​ທັບ​ລົງ​ໄປ​ຫາ​ແຜ່ນດິນ​ເຊ​ລາ​ເຮັມລາ​ເພື່ອ​ສູ້​ຮົບ​ກັບ​ຊາວ​ນີ​ໄຟ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຍ້ອນ​ວ່າ​ມັນ​ມີ​ການ​ຂັດ​ແຍ້ງ​ກັນ ແລະ ມີ​ຄວາມ​ຫຍຸ້ງຍາກ​ຫລາຍ​ໃນ​ຝ່າຍ​ຜູ້​ປົກຄອງ, ຈຶ່ງ​ເຮັດ​ໃຫ້​ພວກ​ເຂົາບໍ່​ມີ​ທະຫານ​ຍາມ​ພຽງພໍ​ຢູ່​ໃນ​ແຜ່ນດິນ​ເຊ​ລາ​ເຮັມລາ; ເພາະ​ພວກ​ເຂົາຄິດ​ວ່າ ຊາວ​ເລ​ມັນ​ຈະ​ບໍ່​ກ້າ​ເຂົ້າມາ​ເຖິງ​ໃຈກາງ​ຂອງ​ແຜ່ນດິນ ເພື່ອ​ມາ​ຍຶດ​ເອົາ​ເມືອງ​ເຊ​ລາ​ເຮັມລາທີ່​ໃຫຍ່​ຍິ່ງ​ນັ້ນ."},{"vNo":19,"txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ເດີນ​ທັບ​ນຳ​ໜ້າ​ກອງ​ທະຫານ​ອັນ​ມະຫາສານ​ຂອງ​ລາວ​ມາ, ແລະ ເຂົ້າ​ໂຈມ​ຕີ​ຜູ້​ທີ່​ອາ​ໄສ​ຢູ່​ໃນ​ເມືອງ​ນັ້ນ, ແລະ ການ​ເດີນ​ທັບ​ຂອງ​ພວກ​ເຂົາ​ນັ້ນວ່ອງ​ໄວ​ທີ່​ສຸດ ຈົນ​ວ່າ​ຊາວ​ນີ​ໄຟ​ບໍ່​ມີ​ເວລາ​ພຽງພໍ​ທີ່​ຈະ​ເຕົ້າ​ໂຮມ​ກຳລັງ​ກອງທັບ​ຂອງ​ຕົນ."},{"vNo":20,"txt":"ດັ່ງນັ້ນ ໂຄ​ຣິ​ອານ​ທະ​ເມີ​ຈຶ່ງ​ໄດ້​ຂ້າ​ທະຫານ​ຍາມ​ທາງ​ເຂົ້າ​ເມືອງ, ແລະ ໄດ້​ຍົກ​ກອງທັບ​ເຂົ້າ​ໄປ​ໃນ​ເມືອງ ພ້ອມ​ດ້ວຍ​ກອງທັບ​ທັງ​ໝົດ​ຂອງ​ລາວ, ແລະ ພວກ​ເຂົາ​ໄດ້​ຂ້າ​ທຸກ​ຄົນ​ທີ່​ຂັດ​ຂວາງ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ໄດ້​ເຂົ້າ​ເປັນ​ເຈົ້າ​ຂອງ​ເມືອງ​ທັງ​ເມືອງ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພ​ຄິວ​ເມ​ໄນ, ຜູ້​ເປັນ​ຫົວໜ້າ​ຜູ້​ຕັດສິນ​ໄດ້​ແລ່ນ​ໜີ​ໄປ​ຕໍ່ໜ້າ​ໂຄ​ຣິ​ອານ​ທະ​ເມີ, ໄປ​ຮອດ​ກຳ​ແພງ​ເມືອງ. ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ຟັນ​ລາວ​ຕິດ​ກຳ​ແພງ​ຈົນລາວ​ຕາຍ. ແລະ ວັນ​ເວລາ​ຂອງ​ເພ​ຄິວ​ເມ​ໄນ​ກໍ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":22,"txt":"ແລະ ບັດ​ນີ້​ເວລາ​ໂຄ​ຣິ​ອານ​ທະ​ເມີ​ເຫັນ​ວ່າ​ຕົນ​ເອງ​ໄດ້​ຄອບ​ຄອງ​ເມືອງ​ເຊ​ລາ​ເຮັມລາ​ແລ້ວ, ແລະ ເຫັນ​ວ່າ​ຊາວ​ນີ​ໄຟໄດ້​ປົບ​ໜີ​ໄປ​ຕໍ່ໜ້າ​ພວກ​ເຂົາ, ແລະ ໄດ້​ຖືກ​ຂ້າ, ແລະ ໄດ້​ຖືກ​ຈັບ​ເຂົ້າຄຸກ, ແລະວ່າລາວ​ໄດ້ຍຶດທີ່​ໝັ້ນອັນ​ເຂັ້ມ​ແຂງ​ທີ່​ສຸດ​ໃນ​ທົ່ວ​ແຜ່ນດິນ​ໄດ້​ແລ້ວ, ໃຈຂອງລາວ​ກໍ​ມີ​ກຳລັງຂຶ້ນ ເຖິງ​ຂະໜາດ​ທີ່​ລາວ​ຄິດ​ຈະ​ຍົກ​ທັບ​ໄປ​ສູ້​ຮົບ​ທົ່ວ​ແຜ່ນດິນ."},{"vNo":23,"txt":"ແລະ ບັດ​ນີ້ລາວ​ບໍ່​ໄດ້​ຢຸດ​ຢູ່​ໃນ​ແຜ່ນດິນ​ເຊ​ລາ​ເຮັມລາ​ເລີຍ, ແຕ່​ລາວ​ໄດ້​ຍົກ​ທັບ​ໄປ​ດ້ວຍ​ກອງທັບ​ໃຫຍ່​ຂອງ​ລາວ, ແລະ ມຸ້ງ​ໜ້າ​ໄປ​ຫາ​ເມືອງ​ອຸດົມ​ສົມບູນ; ເພາະວ່າ​ມັນ​ເປັນຄວາມ​ຕັ້ງ​ໃຈ​ຂອງ​ລາວ​ທີ່​ຈະ​ຍົກ​ທັບ​ໄປ ແລະ ຈະ​ຟາດ​ຟັນ​ໄປ​ຕະຫລອດ​ທາງ, ເພື່ອ​ຈະ​ໄດ້​ຍຶດ​ເອົາ​ແຜ່ນດິນ​ພາກສ່ວນ​ຕ່າງໆ​ທາງ​ເໜືອ."},{"vNo":24,"txt":"ແລະ ໂດຍ​ທີ່​ຄິດ​ວ່າ​ກຳລັງ​ສ່ວນ​ໃຫຍ່​ທີ່​ສຸດ​ຂອງຊາວ​ນີ​ໄຟຕັ້ງຢູ່​ທີ່​ໃຈກາງ​ຂອງ​ແຜ່ນດິນ, ດັ່ງນັ້ນ ລາວ​ຈຶ່ງ​ໄດ້​ຍົກ​ທັບ​ໄປ​ໂດຍ​ບໍ່​ໃຫ້​ພວກ​ເຂົາ​ເຕົ້າ​ໂຮມ​ກັນ​ໄດ້ ແຕ່​ເປັນ​ກຸ່ມນ້ອຍໆ​ເທົ່າ​ນັ້ນ; ແລະ ໂດຍ​ວິ​ທີນີ້ ພວກ​ເຂົາ​ຈຶ່ງ​ໄດ້​ເຂົ້າ​ໂຈມ​ຕີ ແລະ ຟາດ​ຟັນ​ພວກ​ເຂົາລົງ​ກັບ​ພື້ນ​ດິນ."},{"vNo":25,"txt":"ແຕ່​ຈົ່ງ​ເບິ່ງ, ເທື່ອ​ນີ້​ໂຄ​ຣິ​ອານ​ທະ​ເມີ​ໄດ້​ເດີນ​ທັບ​ຜ່ານ​ໃຈກາງ​ຂອງ​ແຜ່ນດິນ​ໄປ ມັນ​ຈຶ່ງ​ເຮັດ​ໃຫ້​ໂມ​ໂຣ​ໄນ​ຮາ​ໄດ້​ປຽບ​ພວກ​ເຂົາ, ເຖິງ​ແມ່ນ​ວ່າ​ຊາວ​ນີ​ໄຟ​ຈຳນວນ​ຫລວງ​ຫລາຍ​ຖືກ​ຂ້າ​ຕາຍ​ໄປ​ແລ້ວ​ກໍ​ຕາມ."},{"vNo":26,"txt":"ເພາະ​ຈົ່ງ​ເບິ່ງ, ໂມ​ໂຣ​ໄນ​ຮາ​ຄິດ​ວ່າ​ຊາວ​ເລ​ມັນ​ບໍ່​ກ້າ​ເຂົ້າ​ມາ​ໃຈ​ກາງ​ຂອງ​ແຜ່ນ​ດິນ, ພຽງ​ແຕ່​ວ່າ​ຈະ​ເຂົ້າ​ໂຈມ​ຕີ​ຫົວ​ເມືອງ​ຕ່າງໆ​ໂດຍ​ອ້ອມ​ແອ້ມ​ຊາຍ​ແດນ​ຄື​ກັນ​ກັບ​ທີ່​ຊາວ​ເລ​ມັນ​ໄດ້​ເຮັດ​ມາ​ກ່ອນ​ແລ້ວ; ດັ່ງນັ້ນ ໂມ​ໂຣ​ໄນ​ຮາ​ຈຶ່ງ​ໄດ້​ສັ່ງ​ໃຫ້​ກອງ​ທັບ​ອັນ​ເຂັ້ມ​ແຂງ​ຂອງ​ລາວ​ໄປ​ຮັກ​ສາ​ແຜ່ນ​ດິນ​ພາກ​ສ່ວນ​ຕ່າງໆ​ໂດຍ​ອ້ອມ​ຮອບ​ໃກ້​ຊາຍ​ແດນ."},{"vNo":27,"txt":"ແຕ່​ຈົ່ງ​ເບິ່ງ, ຊາວ​ເລ​ມັນ​ບໍ່​ໄດ້​ຢ້ານ​ກົວ​ໃນ​ສິ່ງ​ທີ່​ໂມ​ໂຣ​ໄນ​ຮາ​ເຮັດ​ໄປ​ນັ້ນ​ເລີຍ, ເພາະ​ພວກ​ເຂົາ​ໄດ້​ຍົກ​ທັບ​ເຂົ້າ​ເຖິງ​ໃຈກາງ​ຂອງ​ແຜ່ນດິນ​ແລ້ວ, ແລະ ໄດ້​ຍຶດ​ເອົາ​ເມືອງ​ຫລວງ ຊຶ່ງຄື​ເມືອງ​ເຊ​ລາ​ເຮັມລາ, ແລະ ກຳລັງ​ເດີນ​ທັບ​ຜ່ານ​ຫລາຍ​ຫົວ​ເມືອງ​ທີ່​ສຳຄັນ​ທີ່​ສຸດ​ຂອງ​ແຜ່ນດິນ, ແລະ ຂ້າ​ຜູ້ຄົນ​ຢ່າງຫລວງ​ຫລາຍ​ກ່າຍກອງ, ທັງ​ຜູ້​ຊາຍ, ຜູ້ຍິງ, ແລະ ເດັກນ້ອຍ, ຍຶດ​ເອົາ​ຫລາຍ​ຫົວ​ເມືອງ ແລະ ທີ່​ໝັ້ນຫລາຍ​ບ່ອນ."},{"vNo":28,"txt":"ແຕ່​ເມື່ອ​ໂມ​ໂຣ​ໄນ​ຮາ​ຮູ້ຈັກ​ເລື່ອງນີ້​ແລ້ວ, ລາວ​ກໍ​ໄດ້​ສົ່ງ​ລີ​ໄຮ​ພ້ອມ​ດ້ວຍ​ກອງ​ທະຫານ​ໄປ​ປິດ​ລ້ອມ​ທັນທີ ເພື່ອ​ຈະ​ໄດ້​ສະກັດ​ກັ້ນພວກ​ເຂົາກ່ອນ​ທີ່​ພວກ​ເຂົາ​ຈະ​ມາ​ຮອດ​ແຜ່ນດິນ​ອຸດົມ​ສົມບູນ."},{"vNo":29,"txt":"ແລະ ລາວ​ໄດ້​ເຮັດ​ເຊັ່ນ​ນີ້; ແລະ ໄດ້​ສະກັດ​ກັ້ນພວກ​ເຂົາໄວ້ກ່ອນ​ທີ່​ພວກ​ເຂົາຈະ​ມາ​ຮອດ​ແຜ່ນດິນ​ອຸດົມ​ສົມບູນ, ແລະ ໄດ້​ເຂົ້າ​ໂຈມ​ຕີ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ເລີ່ມ​ຖອຍ​ທັບ​ກັບ​ຄືນ​ໄປ​ເຊ​ລາ​ເຮັມລາ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ຮາ​ໄດ້​ສະກັດ​ກັ້ນພວກ​ເຂົາໄວ້​ໃນ​ລະຫວ່າງ​ການ​ຖອຍ​ທັບ​ຂອງ​ພວກ​ເຂົາ, ແລະ ໄດ້​ເຂົ້າ​ສູ້​ຮົບ​ກັນ, ເຖິງ​ຂະໜາດ​ທີ່​ມັນ​ກາຍ​ເປັນ​ການ​ຕໍ່ສູ້​ອັນ​ນອງ​ເລືອດ​ທີ່​ສຸດ; ແທ້​ຈິງ​ແລ້ວ, ຄົນ​ເປັນ​ຈຳນວນ​ຫລວງ​ຫລາຍ​ຖືກ​ຂ້າ, ແລະ ໃນ​ບັນດາ​ພວກ​ທີ່​ຕາຍ​ນັ້ນ​ມີ​ໂຄ​ຣິ​ອານ​ທະ​ເມີ​ຢູ່​ນຳ."},{"vNo":31,"txt":"ແລະ ບັດ​ນີ້, ຈົ່ງ​ເບິ່ງຊາວ​ເລ​ມັນ​ຈະ​ຖອຍ​ທັບ​ໄປ​ທາງ​ໃດ​ກໍ​ບໍ່​ໄດ້, ບໍ່​ວ່າ​ຈະ​ເປັນ​ທາງ​ເໜືອ, ຫລື ທາງ​ໃຕ້, ຫລື ທາງຕາ​ເວັນ​ອອກ, ຫລື ທາງຕາ​ເວັນ​ຕົກ, ເພາະວ່າ​ພວກ​ເຂົາ​ຖືກ​ຊາວ​ນີ​ໄຟ​ອ້ອມ​ໄວ້​ທຸກ​ດ້ານ."},{"vNo":32,"txt":"ແລະ ສະຫລຸບ​ຄວາມ​ແລ້ວ ໂຄ​ຣິ​ອານ​ທະ​ເມີ​ໄດ້​ນຳ​ເອົາ​ຊາວ​ເລ​ມັນ​ເຂົ້າ​ໄປ​ເຖິງ​ໃຈກາງ​ຂອງ​ຊາວ​ນີ​ໄຟ, ເຖິງ​ຂະໜາດ​ທີ່​ພວກ​ເຂົາ​ຕົກ​ຢູ່​ໃນ​ອຳນາດ​ຂອງ​ຊາວ​ນີ​ໄຟ, ແລະ ຕົວ​ລາວ​ເອງ​ກໍ​ຖືກ​ຂ້າ​ຕາຍ, ແລະ ຊາວ​ເລ​ມັນ​ໄດ້​ຍອມ​ມອບ​ຕົວ​ໃຫ້​ຢູ່​ໃນ​ກຳມື​ຂອງ​ຊາວ​ນີ​ໄຟ."},{"vNo":33,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ຮາ​ໄດ້​ຍຶດ​ເອົາ​ເມືອງ​ເຊ​ລາ​ເຮັມລາ​ຄືນ​ອີກ, ແລະ ສັ່ງ​ໃຫ້​ຊາວ​ເລ​ມັນ​ຜູ້​ທີ່​ຖືກ​ຈັບ​ມາ​ເປັນ​ຊະ​ເລີຍ​ເສິກ​ນັ້ນອອກ​ຈາກ​ແຜ່ນດິນ​ໂດຍ​ສັນຕິ."},{"vNo":34,"txt":"ແລະ ປີ​ທີ​ສີ່​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດັ່ງ​ນີ້."}]}