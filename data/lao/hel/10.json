{"heading":"ພຣະ​ຜູ້​ເປັນ​ເຈົ້າປະທານ​ອຳນາດ​ແຫ່ງ​ການ​ຜະ​ນຶກ​ໃຫ້​ແກ່​ນີ​ໄຟ—ເພິ່ນ​ມີ​ອຳນາດ​ທີ່​ຈະ​ມັດ ແລະ ແກ້​ຢູ່​ໃນ​ແຜ່ນດິນ​ໂລກ ແລະ ຢູ່​ໃນ​ສະຫວັນ—ເພິ່ນ​ສັ່ງ​ໃຫ້​ຜູ້ຄົນ​ກັບ​ໃຈ ຖ້າ​ບໍ່​ດັ່ງນັ້ນພວກ​ເຂົາ​ຈະ​ຕາຍ—ພຣະ​ວິນ​ຍານ​ນຳພາ​ເພິ່ນຈາກ​ຝູງ​ຊົນ​ກຸ່ມ​ໜຶ່ງ​ໄປ​ຫາຝູງ​ຊົນ​ອີກ​ກຸ່ມໜຶ່ງ. ປະມານ 21–20 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":9,"nextNo":11,"chapterTitle":"ຮີ​ລາ​ມັນ 10","prevTitle":"ຮີ​ລາ​ມັນ 9","nextTitle":"ຮີ​ລາ​ມັນ 11","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ມີ​ການ​ແບ່ງ​ແຍກ​ເກີດ​ຂຶ້ນ​ໃນ​ບັນດາ​ຜູ້ຄົນ, ເຖິງ​ຂະໜາດ​ທີ່​ພວກ​ເຂົາ​ໄດ້​ແຍກ​ກັນ​ໄປ​ທາງນັ້ນທາງ​ນີ້, ໄປ​ຕາມ​ທາງ​ຂອງ​ໃຜລາວ, ປະ​ໃຫ້​ນີ​ໄຟ​ຢູ່​ຕາມ​ລຳພັງ, ໃນ​ຂະນະ​ທີ່​ເພິ່ນ​ກຳລັງ​ຢືນ​ຢູ່​ທ່າມກາງ​ພວກ​ເຂົາ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນີ​ໄຟ​ເດີນທາງ​ມຸ້ງ​ໜ້າ​ກັບ​ໄປ​ຫາ​ບ້ານ​ຂອງ​ເພິ່ນ​ເອງ, ໂດຍ​ທີ່​ເພິ່ນ​ໄດ້​ໄຕ່​ຕອງ​ເຖິງ​ເລື່ອງ​ຕ່າງໆ​ທີ່​ພຣະຜູ້​ເປັນ​ເຈົ້າ​ໄດ້​ສະ​ແດງ​ແກ່​ເພິ່ນ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ຂະນະ​ທີ່​ເພິ່ນ​ກຳລັງ​ໄຕ່ຕອງ—​ໂດຍ​ທີ່​ຖືກ​ຢຽດ​ຫຍາມ​ເພາະ​ຄວາມ​ຊົ່ວ​ຮ້າຍ​ຂອງ​ຜູ້ຄົນ​ຊາວ​ນີ​ໄຟ, ວຽກ​ງານ​ລັບ​ແຫ່ງ​ຄວາມ​ມືດ​ຂອງ​ພວກ​ເຂົາ, ແລະ ການ​ຄາດ​ຕະກຳ​ຂອງ​ພວກ​ເຂົາ, ແລະ ການ​ປຸ້ນ​ຈີ້​ຂອງ​ພວກ​ເຂົາ, ແລະ ຄວາມ​ຊົ່ວ​ຮ້າຍ​ນາໆ​ປະການ​ຂອງ​ພວກ​ເຂົາ—ແລະ ເຫດການ​ໄດ້​ບັງ​ເກີດ​ຂຶ້ນຄື ຂະນະ​ທີ່​ເພິ່ນ​ກຳລັງ​ໄຕ່ຕອງ​ໃນ​ໃຈ​ຢູ່ນັ້ນ, ຈົ່ງ​ເບິ່ງ, ສຽງ​ໄດ້​ມາ​ຫາ​ເພິ່ນ ມີ​ຄວາມ​ວ່າ:"},{"vNo":4,"txt":"ເຈົ້າ​ເປັນ​ສຸກ​ແລ້ວ​ນີ​ໄຟ​ເພາະ​ສິ່ງ​ທີ່​ເຈົ້າ​ເຮັດ​ໄປ​ນັ້ນ; ເພາະ​ເຮົາ​ເຫັນ​ແລ້ວ​ວ່າ ເຈົ້າປະກາດ​ພຣະ​ຄຳ ຊຶ່ງ​ເຮົາ​ໄດ້​ມອບ​ໃຫ້​ແກ່​ເຈົ້າ, ແກ່​ຜູ້ຄົນ​ພວກ​ນີ້​ໂດຍ​ບໍ່​ຮູ້ຈັກ​ອິດ​ເມື່ອຍ. ແລະ ເຈົ້າກໍ​ບໍ່​ຢ້ານພວກ​ເຂົາ​ເລີຍ, ແລະ ບໍ່​ໄດ້​ສະ​ແຫວງ​ຫາ​ເພື່ອ​ຊີວິດ​ຂອງ​ຕົນ​ເອງ, ແຕ່​ກະທຳ​ຕາມ​ຄວາມ​ປະສົງ​ຂອງ​ເຮົາ, ແລະ ຮັກສາ​ບັນຍັດ​ຂອງ​ເຮົາ."},{"vNo":5,"txt":"ແລະ ບັດ​ນີ້, ເພາະ​ເຈົ້າ​ໄດ້​ເຮັດ​ການນີ້​ໂດຍ​ບໍ່​ຮູ້​ຈັກ​ອິດ​ເມື່ອຍ​ດັ່ງນັ້ນ, ຈົ່ງ​ເບິ່ງ, ເຮົາ​ຈະ​ປະທານພອນ​ໃຫ້ແກ່​ເຈົ້າຕະຫລອດ​ການ; ແລະ ເຮົາ​ຈະ​ເຮັດ​ໃຫ້​ເຈົ້າຍິ່ງ​ໃຫຍ່ໃນ​ຄຳ​ເວົ້າ ແລະ ໃນ​ການ​ກະທຳ ແລະ ໃນ​ສັດທາ ແລະ ໃນ​ວຽກ​ງານ; ແທ້​ຈິງ​ແລ້ວ, ທຸກ​ສິ່ງ​ທຸກ​ຢ່າງ​ຈະ​ເປັນ​ໄປ​ຕາມ​ຄຳ​ເວົ້າຂອງ​ເຈົ້າ, ເພາະວ່າ​ເຈົ້າຈະ​ບໍ່​ຂໍ​ສິ່ງ​ທີ່​ກົງກັນຂ້າມ​ກັບ​ຄວາມ​ປະສົງ​ຂອງ​ເຮົາ​ເລີຍ."},{"vNo":6,"txt":"ຈົ່ງ​ເບິ່ງ, ເຈົ້າຄື​ນີ​ໄຟ, ແລະ ເຮົາ​ຄື​ພຣະ​ເຈົ້າ. ຈົ່ງ​ເບິ່ງ, ເຮົາ​ປະກາດ​ແກ່​ເຈົ້າຕໍ່ໜ້າ​ເຫລົ່າທູດ​ຂອງ​ເຮົາ​ວ່າ, ເຈົ້າຈະ​ມີ​ອຳນາດ​ເໜືອ​ກວ່າ​ຜູ້ຄົນ​ພວກ​ນີ້, ແລະ ເຮົາ​ຈະ​ລົງ​ໂທດ​ໂລກ​ດ້ວຍ​ຄວາມ​ອຶດ​ຢາກ ແລະ ດ້ວຍ​ພະ​ຍາດ​ໂລຄາ, ແລະ ຄວາມ​ພິນາດຕາມ​ຄວາມ​ຊົ່ວ​ຮ້າຍ​ຂອງ​ຜູ້​ຄົນ​ພວກນີ້."},{"vNo":7,"txt":"ຈົ່ງ​ເບິ່ງ, ເຮົາ​ໄດ້​ໃຫ້​ອຳນາດ​ແກ່​ເຈົ້າ, ຄື​ສິ່ງໃດ​ທີ່​ເຈົ້າຈະ​ຜະນຶກ​ເທິງແຜ່ນດິນ​ໂລກນີ້ ສິ່ງ​ນັ້ນຈະ​ຖືກຜະນຶກ​ໃນ​ສະຫວັນ; ແລະ ສິ່ງໃດ​ທີ່​ເຈົ້າຈະ​ແກ້ໃຫ້ຫລຸດ​ເທິງແຜ່ນດິນ​ໂລກນີ້ ສິ່ງ​ນັ້ນຈະຖືກ​ແກ້ໃຫ້ຫລຸດໃນ​ສະຫວັນ; ແລະ ດ້ວຍ​ເຫດ​ນີ້ ເຈົ້າຈະ​ມີ​ອຳນາດ​ໃນ​ບັນດາ​ຜູ້ຄົນພວກນີ້."},{"vNo":8,"txt":"ແລະ ຖ້າ​ຫາກ​ເຈົ້າ​ຈະ​ກ່າວ​ກັບ​ພຣະ​ວິຫານ​ນີ້​ວ່າ ໃຫ້​ມັນ​ແຍກ​ອອກ​ເປັນ​ສອງ, ມັນ​ກໍ​ຈະ​ເປັນ​ໄປ."},{"vNo":9,"txt":"ແລະ ຖ້າ​ເຈົ້າຈະ​ກ່າວ​ກັບ​ພູ​ໜ່ວຍ​ນີ້​ວ່າ ໃຫ້​ມັນ​ພັງ​ລົງ​ມາ ແລະ ກັບ​ມາ​ຮາບ​ພຽງ, ມັນ​ກໍ​ຈະ​ເປັນ​ໄປ."},{"vNo":10,"txt":"ແລະ ຈົ່ງ​ເບິ່ງ, ຖ້າ​ຫາກ​ເຈົ້າຈະ​ກ່າວ​ວ່າ: ພຣະ​ເຈົ້າຈະ​ລົງ​ໂທດ​ຜູ້ຄົນ​ພວກ​ນີ້, ມັນ​ກໍ​ຈະ​ເກີດ​ຂຶ້ນ."},{"vNo":11,"txt":"ແລະ ບັດ​ນີ້​ຈົ່ງ​ເບິ່ງ, ເຮົາ​ສັ່ງ​ໃຫ້​ເຈົ້າ​ໄປ​ປະກາດ​ກັບຜູ້ຄົນພວກ​ນີ້, ວ່າ​ອົງ​ພຣະຜູ້​ເປັນ​ເຈົ້າ, ຜູ້ຊົງ​ລິດ​ອຳນາດ​ຍິ່ງ​ໃຫຍ່ກ່າວ​ດັ່ງ​ນີ້: ຖ້າ​ຫາກ​ພວກ​ທ່ານບໍ່​ກັບ​ໃຈ, ພວກ​ທ່ານຈະຖືກ​ລົງ​ໂທດ​ຈົນ​ເຖິງ​ຄວາມ​ພິນາດ."},{"vNo":12,"txt":"ແລະ ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງເກີດ​ຂຶ້ນ ເວລາ​ພຣະຜູ້ເປັນເຈົ້າ​ຮັບ​ສັ່ງ​ຖ້ອຍ​ຄຳ​ເຫລົ່າ​ນີ້​ກັບ​ນີ​ໄຟ​ແລ້ວ, ເພິ່ນ​ໄດ້​ຢຸດ​ສະ​ຫງັກ ແລະ ບໍ່​ໄດ້​ກັບ​ໄປ​ເຮືອນຂອງ​ເພິ່ນ​ເລີຍ, ແຕ່​ໄດ້​ກັບ​ໄປ​ຫາ​ຝູງ​ຊົນ​ທີ່​ກະຈັດກະຈາຍ​ກັນ​ຢູ່​ທົ່ວ​ແຜ່ນດິນ, ແລະ ເລີ່ມ​ປະ​ກາດ​ຕໍ່​ພວກ​ເຂົາ​ເຖິງ​ພຣະ​ຄຳ​ຂອງ​ພຣະ​ເຈົ້າ ຊຶ່ງ​ໄດ້​ຮັບ​ສັ່ງ​ແກ່​ເພິ່ນ​ກ່ຽວ​ກັບ​ຄວາມ​ພິນາດ​ຂອງ​ພວກ​ເຂົາ ຖ້າ​ຫາ​ກພວກ​ເຂົາ​ບໍ່​ກັບ​ໃຈ."},{"vNo":13,"txt":"ບັດ​ນີ້​ຈົ່ງ​ເບິ່ງ, ທັງໆ​ທີ່​ສິ່ງ​ມະ​ຫັດ​ສະ​ຈັນ​ອັນ​ຍິ່ງ​ໃຫຍ່ ຊຶ່ງ​ນີ​ໄຟ​ໄດ້​ເຮັດ​ໄປ​ໃຫ້​ຜູ້​ຄົນ​ເຫັນ​ກ່ຽວ​ກັບ​ການ​ຕາຍ​ຂອງ​ຫົວໜ້າ​ຜູ້​ຕັດສິນ, ພວກ​ເຂົາ​ຍັງ​ເຮັດ​ໃຈ​ແຂງ​ກະ​ດ້າງ​ຢູ່ ແລະ ບໍ່​ເຊື່ອ​ຟັງ​ພຣະ​ຄຳ​ຂອງ​ພຣະ​ຜູ້ເປັນເຈົ້າ​ເລີຍ."},{"vNo":14,"txt":"ດັ່ງນັ້ນ ນີ​ໄຟຈຶ່ງ​ໄດ້​ປະກາດ​ພຣະ​ຄຳ​ຂອງ​ພຣະຜູ້ເປັນເຈົ້າ​ອີກ, ມີ​ຄວາມ​ວ່າ: ພຣະຜູ້ເປັນເຈົ້າ​ກ່າວ​ດັ່ງນີ້ ຖ້າຫາ​ກພວກ​ທ່ານ​ບໍ່​ກັບ​ໃຈ, ພວກ​ທ່ານ​ຈະ​ຖືກ​ລົງໂທດ​ຈົນ​ເຖິງ​ຄວາມ​ພິນາດ."},{"vNo":15,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອນີ​ໄຟ​ປະກາດ​ພຣະ​ຄຳ​ກັບ​ຜູ້ຄົນ​ເຫລົ່າ​ນີ້​ແລ້ວ, ຈົ່ງ​ເບິ່ງ, ພວກ​ເຂົາ​ຍັງ​ເຮັດ​ໃຈແຂງ​ກະດ້າງ​ຢູ່ ແລະ ບໍ່​ຍອມ​ເຊື່ອ​ຟັງ​ຄຳ​ເວົ້າ​ຂອງ​ເພິ່ນ​ເລີຍ; ດັ່ງນັ້ນ ພວກ​ເຂົາຈຶ່ງ​ໄດ້​ໝິ່ນປະໝາດ​ເພິ່ນ, ແລະ ໄດ້​ພະຍາຍາມ​ຈັບ​ເພິ່ນ​ເພື່ອ​ຈະ​ເອົາ​ເພິ່ນ​ເຂົ້າ​ຄຸກ."},{"vNo":16,"txt":"ແຕ່​ຈົ່ງ​ເບິ່ງ, ອຳນາດ​ຂອງ​ພຣະ​ເຈົ້າ​ໄດ້​ສະຖິດ​ຢູ່​ນຳເພິ່ນ, ແລະ ພວກ​ເຂົາ​ຈຶ່ງ​ຈັບ​ເພິ່ນ​ເຂົ້າ​ຄຸກ​ບໍ່​ໄດ້, ເພາະພຣະ​ວິນ​ຍານ​ໄດ້​ພາ​ເພິ່ນ​ອອກ​ໄປ​ຈາກ​ທ່າມກາງ​ພວກ​ເຂົາ."},{"vNo":17,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເພິ່ນ​ໄດ້​ອອກ​ໄປ​ໃນ​ພຣະ​ວິນ​ຍານ, ຈາກ​ຝູງ​ຊົນກຸ່ມ​ໜຶ່ງ​ຫາ​ຝູງ​ຊົນ​ອີກ​ກຸ່ມໜຶ່ງ, ປະກາດ​ພຣະ​ຄຳ​ຂອງ​ພຣະ​ເຈົ້າ, ຈົນ​ວ່າ​ເພິ່ນໄດ້​ປະກາດ​ຕໍ່​ຜູ້ຄົນ​ໂດຍ​ທົ່ວ​ເຖິງ, ຫລື ໄດ້​ສົ່ງມັນ​ໄປ​ຫາ​ບັນດາ​ຜູ້ຄົນ​ທັງ​ໝົດ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຂົາບໍ່​ຍອມ​ຟັງ​ຄຳ​ຂອງ​ເພິ່ນເ​ລີຍ; ແລະ ເລີ່ມ​ມີ​ການ​ຂັດ​ແຍ້ງ​ກັນ​ຂຶ້ນ, ເຖິງ​ຂະໜາດ​ທີ່​ພວກ​ເຂົາ​ໄດ້​ແບ່ງ​ແຍກ ແລະ ເລີ່ມ​ຂ້າ​ຟັນ​ກັນ​ດ້ວຍ​ດາບ."},{"vNo":19,"txt":"ແລະ ປີ​ທີ​ເຈັດ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງນີ້."}]}