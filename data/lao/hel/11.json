{"heading":"ນີ​ໄຟ​ທູນ​ຂໍ​ໃຫ້​ພຣະຜູ້ເປັນເຈົ້າ​ປ່ຽນ​ໃຫ້​ມີ​ຄວາມ​ອຶດ​ຢາກ​ແທນ​ສົງຄາມ—ຫລາຍ​ຄົນ​ໄດ້​ຕາຍ​ໄປ—ພວກ​ເຂົາ​ກັບ​ໃຈ, ແລະ ນີ​ໄຟ​ອ້ອນວອນ​ຕໍ່​ພຣະຜູ້ເປັນເຈົ້າ​ໃຫ້​ຝົນຕົກ​ລົງ​ມາ—ນີ​ໄຟ ແລະ ລີ​ໄຮ​ໄດ້​ຮັບ​ການ​ເປີດເຜີຍ​ຫລາຍ​ຢ່າງ—ພວກ​ໂຈນ​ແກ​ດີ​ອານ​ທັນ​ສ້າງ​ທີ່​ໝັ້ນ​ຂອງ​ພວກ​ເຂົາ​ຢູ່​ໃນ​ແຜ່ນດິນ. ປະມານ 20–6 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":10,"nextNo":12,"chapterTitle":"ຮີ​ລາ​ມັນ 11","prevTitle":"ຮີ​ລາ​ມັນ 10","nextTitle":"ຮີ​ລາ​ມັນ 12","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງເກີດ​ຂຶ້ນ​ໃນ​ປີ​ທີ​ເຈັດ​ສິບ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ມັນ​ໄດ້​ມີ​ການ​ຂັດ​ແຍ້ງ​ກັນ​ຫລາຍ​ຂຶ້ນ, ເຖິງ​ຂະໜາດ​ທີ່​ມັນ​ມີ​ສົງຄາມ​ເກີດ​ຂຶ້ນ​ຕະ​ຫລອດ​ທົ່ວ​ແຜ່ນດິນ​ໃນ​ບັນດາ​ຜູ້ຄົນ​ຂອງ​ນີ​ໄຟ​ທັງ​ໝົດ."},{"vNo":2,"txt":"ແລະ ມັນ​ແມ່ນ​ພວກ​ໂຈນ​ລັບ​ພັກ​ນີ້​ທີ່​ໄດ້​ສ້າງ​ວຽກ​ງານ​ແຫ່ງ​ຄວາມ​ພິນາດ ແລະ ຄວາມ​ຊົ່ວ​ຮ້າຍ. ແລະ ເຮັດ​ເສິກ​ຢູ່​ຕະຫລອດ​ປີ​ນັ້ນ; ແລະ ໃນ​ປີ​ທີເຈັດ​ສິບ​ສາມ​ກໍ​ຍັງ​ມີ​ສົງຄາມ​ຢູ່​ອີກ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ນີ້ ນີໄຟ​ໄດ້​ຮ້ອງ​ທູນ​ຕໍ່​ພຣະຜູ້​ເປັນເຈົ້າ, ມີ​ຄວາມ​ວ່າ:"},{"vNo":4,"txt":"ໂອ້ ພຣະ​ອົງ​ເຈົ້າ​ເອີຍ, ຂໍ​ຢ່າ​ປ່ອຍ​ໃຫ້​ຜູ້ຄົນ​ພວກ​ນີ້​ຖືກ​ທຳລາຍ​ດ້ວຍ​ດາບ​ເລີຍ; ແຕ່ ໂອ້ ພຣະ​ອົງ​ເຈົ້າ​ເອີຍ, ແຕ່​ຂໍ​ໃຫ້​ມີ​ຄວາມ​ອຶດ​ຢາກ​ແທນ​ທົ່ວ​ແຜ່ນດິນ​ນີ້​ເຖີດ, ເພື່ອ​ຈະ​ໄດ້​ກະ​ຕຸ້ນ​ພວກ​ເຂົາ​ໃຫ້​ລະນຶກ​ເຖິງ​ພຣະ​ຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ແລະ ບາງທີ​ພວກ​ເຂົາ​ອາດ​ຈະ​ກັບ​ໃຈ ແລະ ຫັນ​ມາ​ຫາ​ພຣະ​ອົງ."},{"vNo":5,"txt":"ແລະ ມັນ​ກໍ​ໄດ້​ເປັນ​ໄປ​ຕາມ​ຄຳ​ອ້ອນວອນ​ຂອງ​ນີ​ໄຟ. ແລະ ມັນ​ຈຶ່ງ​ມີ​ຄວາມ​ອຶດ​ຢາກ​ຫລາຍ​ທີ່​ສຸດ​ໃນ​ແຜ່ນດິນ ໃນ​ບັນດາ​ຜູ້ຄົນ​ຂອງ​ນີ​ໄຟ​ທັງ​ໝົດ. ແລະ ມັນ​ມີ​ຄວາມ​ອຶດ​ຢາກ​ຕິດຕໍ່​ກັນ​ໄປ ຈົນ​ຮອດ​ປີ​ທີ​ເຈັດ​ສິບ​ສີ່ ກໍ​ຍັງ​ມີ​ຄວາມ​ອຶດ​ຢາກ​ຢູ່, ແລະ ວຽກ​ງານ​ແຫ່ງ​ຄວາມ​ພິນາດ​ດ້ວຍ​ດາບ​ໄດ້​ຢຸດຕິ​ລົງ, ແຕ່​ວ່າ​ຄວາມ​ອຶດ​ຢາກ​ກັບ​ມາ​ຮ້າຍ​ແຮງ​ຂຶ້ນ."},{"vNo":6,"txt":"ແລະ ຄວາມ​ອຶດ​ຢາກ​ນີ້​ໄດ້​ມີ​ຢູ່​ຕໍ່​ໄປ​ຈົນ​ຮອດ​ປີ​ທີ​ເຈັດ​ສິບ​ຫ້າ​ອີກ. ເພາະ​ແຜ່ນດິນ​ຖືກ​ສາບ​ແຊ່ງ​ຈົນ​ວ່າ​ມັນ​ແຫ້ງແລ້ງ ບໍ່​ໃຫ້​ພືດ​ພັນ​ອອກ​ໝາກ​ເກີດ​ຜົນ​ໃນ​ລະ​ດູ​ການ; ແລະ ທັງ​ແຜ່ນດິນ​ໂລກ​ຖືກ​ສາບ​ແຊ່ງ ແມ່ນ​ແຕ່​ໃນບັນດາ​ຊາວ​ເລ​ມັນ​ເຊັ່ນ​ດຽວ​ກັບ​ໃນ​ບັນດາ​ຊາວ​ນີ​ໄຟ ຈົນ​ພວກ​ເຂົາ​ເປັນ​ພັນໆ​ຖືກ​ລົງ​ໂທດ​ຈົນ​ຕາຍ​ໄປ​ໃນ​ແຜ່ນດິນສ່ວນ​ທີ່​ມີ​ຄົນ​ຊົ່ວ​ຢ່າງຫລວງ​ຫລາຍ​ອາໄສ​ຢູ່."},{"vNo":7,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຜູ້ຄົນ​ເຫັນ​ວ່າ​ຕົນ​ເອງ​ກຳລັງ​ຈະ​ຕາຍ​ໄປ​ເພາະ​ຄວາມ​ອຶດ​ຢາກ, ແລະ ພວກ​ເຂົາ​ຈຶ່ງ​ເລີ່ມ​ສຳນຶກ​ເຖິງ​ພຣະຜູ້ເປັນເຈົ້າອົງ​ເປັນພຣະ​ເຈົ້າ​ຂອງ​ພວກ​ເຂົາ; ແລະ ພວກ​ເຂົາ​ເລີ່ມ​ຄິດ​ເຖິງ​ຄຳ​ເວົ້າ​ຂອງ​ນີ​ໄຟ."},{"vNo":8,"txt":"ແລະ ຜູ້ຄົນ​ເລີ່ມ​ວິງວອນ​ຫົວໜ້າ​ຜູ້​ຕັດສິນ ແລະ ຜູ້ນຳ​ຂອງ​ພວກ​ເຂົາ​ເຫລົ່ານັ້ນ​ໃຫ້​ເວົ້າ​ກັບ​ນີ​ໄຟ​ວ່າ: ຈົ່ງ​ເບິ່ງ, ພວກ​ເຮົາ​ຮູ້​ແລ້ວ​ວ່າ ທ່ານ​ເປັນ​ຄົນ​ຂອງ​ພຣະ​ເຈົ້າ, ແລະ ດັ່ງນັ້ນ ຂໍ​ໃຫ້​ທ່ານ​ຈົ່ງ​ຮ້ອງ​ທູນ​ຕໍ່​ພຣະຜູ້ເປັນເຈົ້າອົງ​ເປັນພຣະ​ເຈົ້າ​ຂອງ​ພວກ​ເຮົາ​ແດ່ທ້ອນ ເພື່ອ​ໃຫ້​ພຣະ​ອົງ​ເອົາ​ຄວາມ​ອຶດ​ຢາກ​ນີ້​ໄປ​ຈາກ​ພວກ​ເຮົາ, ຢ້ານ​ວ່າ​ຄຳ​ທັງ​ໝົດ ຊຶ່ງ​ທ່ານ​ໄດ້​ເວົ້າ​ໄວ້​ກ່ຽວ​ກັບ​ຄວາມ​ພິນາດ​ຂອງ​ພວກ​ເຮົາ​ນັ້ນ​ຈະ​ເກີດ​ເປັນ​ຈິງ."},{"vNo":9,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ຜູ້​ຕັດສິນ​ໄດ້​ເວົ້າ​ກັບ​ນີ​ໄຟ​ຕາມ​ຄຳ​ທີ່​ຜູ້ຄົນ​ຕ້ອງການ​ໃຫ້​ເວົ້າ. ແລະ ເຫດການ​ໄດ້​ບັງເກີດ​ຂຶ້ນ​ຄື ເວລາ​ນີ​ໄຟ​ເຫັນ​ວ່າ​ຜູ້ຄົນ​ກັບ​ໃຈ​ແລ້ວ ແລະ ໄດ້​ຖ່ອມຕົວ​ຢູ່​ໃນ​ຜ້າ​ກະສອບ, ແລ້ວ​ເພິ່ນ​ຈຶ່ງ​ໄດ້​ຮ້ອງ​ທູນ​ຕໍ່​ພຣະຜູ້ເປັນເຈົ້າ, ມີ​ຄວາມ​ວ່າ:"},{"vNo":10,"txt":"ໂອ້ ພຣະ​ອົງ​ເຈົ້າ​ເອີຍ, ຈົ່ງ​ທອດ​ພຣະ​ເນດ​ເຖີດ ຜູ້ຄົນພວກ​ນີ້​ໄດ້​ກັບ​ໃຈ​ແລ້ວ; ແລະ ພວກ​ເຂົາ​ໄດ້​ກວາດ​ລ້າງ​ພັກ​ພວກ​ຂອງ​ແກ​ດີ​ອານ​ທັນ​ອອກ​ໄປ​ຈາກ​ບັນ​ດາ​ພວກ​ເຂົາ​ແລ້ວ ເຖິງ​ຂະໜາດ​ທີ່​ພວກ​ເຂົາ​ໄດ້​ສູນ​ສິ້ນ​ໄປ, ແລະ ພວກ​ເຂົາ​ໄດ້​ຝັງ​ແຜນ​ລັບ​ຂອງ​ພວກ​ເຂົາ​ໄວ້​ໃນ​ແຜ່ນ​ດິນ​ແລ້ວ."},{"vNo":11,"txt":"ບັດ​ນີ້, ໂອ້ ພຣະ​ອົງ​ເຈົ້າ​ເອີຍ, ເພາະ​ຄວາມຖ່ອມຕົວ​ຂອງ​ພວກ​ເຂົາ​ເຫລົ່າ​ນີ້ ຂໍ​ໃຫ້​ພຣະ​ອົງ​ຈົ່ງ​ຖອນ​ພຣະ​ພິ​ໂລດ​ຂອງ​ພຣະ​ອົງ​ໄປ​ເສຍ, ແລະ ຂໍ​ໃຫ້​ພຣະ​ອົງ​ຈົ່ງ​ຜ່ອນຄາຍ​ພຣະ​ພິໂລດ​ຂອງ​ພຣະ​ອົງ​ກັບ​ຄວາມ​ພິນາດ​ຂອງ​ຄົນ​ຊົ່ວ​ເຫລົ່າ​ນີ້ ຊຶ່ງ​ພຣະ​ອົງ​ໄດ້​ທຳລາຍ​ໄປ​ແລ້ວ."},{"vNo":12,"txt":"ໂອ້ ພຣະ​ອົງ​ເຈົ້າ​ເອີຍ, ຂໍ​ໃຫ້​ພຣະ​ອົງ​ເອົາ​ພຣະ​ພິໂລດ​ຂອງ​ພຣະ​ອົງ​ໄປ​ເຖີດ, ແທ້​ຈິງ​ແລ້ວ, ຈົ່ງ​ເອົາ​ພຣະ​ພິໂລດ​ອັນ​ຮຸນ​ແຮງ​ຂອງ​ພຣະ​ອົງ​ໄປ, ແລະ ຈົ່ງ​ເຮັດ​ໃຫ້​ຄວາມ​ອຶດ​ຢາກ​ຢູ່​ໃນ​ແຜ່ນດິນ​ນີ້​ຢຸດ​ລົງ​ດ້ວຍ​ເຖີດ."},{"vNo":13,"txt":"ໂອ້ ພຣະ​ອົງ​ເຈົ້າ​ເອີຍ, ຂໍ​ຈົ່ງ​ໂປດ​ຟັງ​ຂ້ານ້ອຍ​ດ້ວຍ​ເຖີດ, ແລະ ຂໍ​ໃຫ້​ເປັນ​ໄປ​ຕາມ​ຄຳ​ເວົ້າ​ຂອງ​ຂ້ານ້ອຍ​ດ້ວຍ​ເຖີດ, ແລະ ຂໍ​ຈົ່ງ​ສົ່ງ​ຝົນ​ລົງ​ມາ​ເທິງ​ຜືນ​ແຜ່ນດິນ​ໂລກ​ດ້ວຍ​ເຖີດ ເພື່ອ​ມັນ​ຈະ​ອອກ​ໝາກ​ຂອງ​ມັນ, ແລະ ອອກ​ພືດ​ຂອງ​ມັນ​ໃນ​ລະດູ​ຂອງ​ພືດ."},{"vNo":14,"txt":"ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ໄດ້​ຍິນ​ຄຳ​ອ້ອນວອນ​ຂອງ​ຂ້ານ້ອຍ ເວລາ​ຂ້ານ້ອຍ​ທູນ​ວ່າ ຂໍ​ໃຫ້​ມີ​ຄວາມ​ອຶດ​ຢາກ​ເກີດ​ຂຶ້ນ​ເພື່ອ​ພະຍາດ​ໂລຄາ​ທີ່​ເກີດ​ມາ​ຈາກ​ດາບ​ຈະ​ໄດ້​ຢຸດຕິ​ລົງ, ແລະ ຂ້ານ້ອຍ​ຮູ້​ວ່າ ພຣະ​ອົງ​ໄດ້​ຍິນ​ຄຳ​ອ້ອນວອນ​ຂອງ​ຂ້ານ້ອຍ​ໃນ​ເວລາ​ນີ້ ເພາະ​ພຣະ​ອົງ​ໄດ້​ກ່າວວ່າ: ຖ້າ​ຫາກ​ຜູ້ຄົນພວກ​ນີ້​ກັບ​ໃຈ, ແລ້ວ​ເຮົາຈະ​ໄວ້​ຊີວິດ​ຂອງ​ພວກ​ເຂົາ."},{"vNo":15,"txt":"ແທ້​ຈິງ​ແລ້ວ, ໂອ້ ພຣະ​ອົງ​ເຈົ້າ​ເອີຍ, ແລະ ພຣະ​ອົງ​ເຫັນ​ວ່າ​ພວກ​ເຂົາ​ກັບ​ໃຈ​ແລ້ວ, ເພາະຄວາມ​ອຶດ​ຢາກ ແລະ ພະຍາດ​ໂລຄາ ແລະ ຄວາມ​ພິນາດ ຊຶ່ງ​ເກີດ​ກັບ​ພວກ​ເຂົາ."},{"vNo":16,"txt":"ແລະ ບັດ​ນີ້, ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ຈະ​ບໍ່​ເອົາ​ພຣະ​ພິໂລດ​ຂອງ​ພຣະ​ອົງ​ໄປ​ບໍ, ແລະ ຈະ​ບໍ່​ທົດ​ລອງ​ອີກ​ບໍ​ວ່າ ພວກ​ເຂົາ​ຈະ​ຮັບ​ໃຊ້​ພຣະ​ອົງ​ຫລື​ບໍ່? ແລະ ຖ້າ​ຫາກ​ເປັນ​ເຊັ່ນ​ນັ້ນ, ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ຈະ​ອວຍ​ພອນ​ພວກ​ເຂົາ​ໄດ້ຕາມ​ພຣະ​ຄຳ​ຂອງ​ພຣະ​ອົງ ຊຶ່ງພຣະ​ອົງ​ໄດ້​ກ່າວ​ໄວ້."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ໃນ​ປີ​ທີ​ເຈັດ​ສິບ​ຫົກ ພຣະຜູ້ເປັນເຈົ້າ​ໄດ້​ເອົາ​ພຣະ​ພິໂລດ​ຂອງ​ພຣະ​ອົງ​ໄປ​ຈາກ​ຜູ້​ຄົນ, ແລະ ໄດ້​ເຮັດ​ໃຫ້​ຝົນຕົກ​ລົງ​ມາ​ເທິງແຜ່ນດິນ, ເຖິງ​ຂະໜາດ​ທີ່​ມັນໄດ້​ອອກ​ໝາກ​ຂອງ​ມັນໃນ​ລະດູ​ທີ່​ມີໝາກ. ແລະ ເຫດການ​ໄດ້​ບັງເກີດ​ຂຶ້ນ​ຄື ມັນ​ໄດ້​ອອກ​ພືດ​ຂອງ​ມັນໃນ​ລະດູ​ທີ່​ມີ​ພືດ."},{"vNo":18,"txt":"ແລະ ຈົ່ງ​ເບິ່ງ, ຜູ້ຄົນ​ໄດ້​ມີ​ຄວາມ​ປິ​ຕິ​ຍິນ​ດີ ແລະ ໄດ້​ຖະຫວາຍ​ຄວາມ​ຂອບ​ພຣະ​ຄຸນ​ແດ່​ພຣະ​ເຈົ້າ, ແລະ ທັງ​ຜືນ​ແຜ່ນດິນ​ກໍ​ເຕັມ​ໄປ​ດ້ວຍ​ຄວາມ​ປິ​ຕິ​ຍິນ​ດີ; ແລະ ພວກ​ເຂົາ​ບໍ່​ໄດ້​ພະຍາຍາມ​ທຳລາຍ​ນີ​ໄຟ​ອີກ​ຕໍ່​ໄປ, ແຕ່​ພວກ​ເຂົາ​ໄດ້​ນັບຖື​ເພິ່ນ​ວ່າ​ເປັນ​ສາດສະດາ​ຜູ້​ຍິ່ງ​ໃຫຍ່, ແລະ ເປັນ​ຄົນ​ຂອງ​ພຣະ​ເຈົ້າ, ໂດຍ​ທີ່​ໄດ້​ຮັບ​ອຳນາດ ແລະ ສິດ​ອຳນາດ​ອັນ​ຍິ່ງ​ໃຫຍ່​ຈາກ​ພຣະ​ເຈົ້າ."},{"vNo":19,"txt":"ແລະ ຈົ່ງ​ເບິ່ງ, ລີ​ໄຮ​ນ້ອງ​ຊາຍ​ຂອງ​ເພິ່ນ​ກໍ​ບໍ່​ໄດ້​ນ້ອຍ​ໜ້າ​ໄປ​ກວ່າ​ເພິ່ນໃນ​ເລື່ອງ​ກ່ຽວ​ກັບ​ຄວາມ​ຊອບ​ທຳ​ນີ້​ເລີຍ."},{"vNo":20,"txt":"ແລະ ເຫດການ​ໄດ້​ບັງເກີດ​ຂຶ້ນ​ດັ່ງນີ້​ຄື ຜູ້ຄົນ​ຂອງ​ນີ​ໄຟ​ໄດ້​ເລີ່ມ​ຈະເລີນ​ຮຸ່ງເຮືອງ​ຂຶ້ນ​ອີກ​ໃນ​ແຜ່ນດິນ, ແລະ ເລີ່ມ​ເສີມ​ສ້າງ​ແຜ່ນດິນ​ທີ່​ຮົກ​ຮ້າງ​ຂອງ​ພວກ​ເຂົາ​ຂຶ້ນ, ແລະ ເລີ່ມ​ມີ​ຜູ້ຄົນ​ເພີ່ມ​ທະວີ​ຂຶ້ນ ແລະ ໄດ້​ຂະຫຍາຍ​ອອກ​ໄປ​ຈົນ​ວ່າ​ພວກ​ເຂົາ​ໄດ້​ປົກ​ຄຸມ​ທັງ​ຜືນ​ແຜ່ນດິນ​ທັງ​ທາງ​ເໜືອ ແລະ ທາງ​ໃຕ້, ຈາກ​ທະເລ​ທາງ​ຕາເວັນຕົກ​ຫາ​ທະເລ​ທາງ​ຕາເວັນອອກ."},{"vNo":21,"txt":"ແລະ ເຫດ​ການ​ໄດ້​ບັງເກີດ​ຂຶ້ນ​ຄື ປີ​ທີ​ເຈັດ​ສິບ​ຫົກ​ໄດ້​ສິ້ນ​ສຸດ​ລົງ​ດ້ວຍ​ສັນຕິພາບ. ແລະ ປີ​ທີ​ເຈັດ​ສິບ​ເຈັດ​ກໍ​ເລີ່ມ​ຕົ້ນ​ດ້ວຍ​ສັນຕິພາບ; ແລະ ສາດສະໜາ​ຈັກ​ກໍ​ໄດ້​ຂະຫຍາຍ​ໄປ​ທົ່ວ​ຜືນ​ແຜ່ນດິນ; ແລະ ຜູ້ຄົນ​ສ່ວນ​ຫລາຍ ທັງ​ຊາວ​ເລ​ມັນ ແລະ ຊາວ​ນີ​ໄຟ​ໄດ້​ເຂົ້າ​ຮ່ວມ​ສາດສະໜາ​ຈັກ; ແລະ ພວກ​ເຂົາ​ໄດ້​ມີ​ສັນຕິພາບ​ຫລາຍ​ທີ່​ສຸດໃນ​ແຜ່ນ​ດິນ; ແລະ ປີ​ທີ​ເຈັດ​ສິບ​ເຈັດ​ໄດ້​ສິ້ນ​ສຸດ​ລົງ​ດັ່ງນີ້."},{"vNo":22,"txt":"ແລະ ພວກ​ເຂົາ​ໄດ້​ມີ​ສັນຕິພາບ​ໃນ​ປີ​ທີ​ເຈັດ​ສິບ​ແປດ​ອີກ ນອກ​ຈາກ​ວ່າ​ມີ​ການ​ຂັດ​ແຍ້ງ​ກັນ​ຂຶ້ນ​ເລັກ​ໜ້ອຍ​ກ່ຽວ​ກັບ​ຫລັກ​ທຳ​ຂອງ​ຄຳ​ສອນ ຊຶ່ງ​ສາດສະດາ​ທັງຫລາຍ​ໄດ້​ຂຽນ​ໄວ້."},{"vNo":23,"txt":"ແລະ ໃນ​ປີ​ທີ​ເຈັດ​ສິບ​ເກົ້າ​ກໍ​ເລີ່ມ​ມີ​ການ​ຜິດ​ຖຽງ​ກັນ​ຂຶ້ນ. ແຕ່​ເຫດການ​ໄດ້​ບັງເກີດ​ຂຶ້ນ​ຄື ນີ​ໄຟ​ກັບ​ລີ​ໄຮ, ແລະ ພີ່​ນ້ອງ​ຂອງ​ພວກ​ເພິ່ນ​ຫລາຍ​ຄົນ ຜູ້​ທີ່​ຮູ້ຈັກ​ກ່ຽວ​ກັບ​ຫລັກ​ທຳ​ອັນ​ແທ້​ຈິງ​ຂອງ​ຄຳ​ສອນ ໂດຍ​ທີ່​ໄດ້​ຮັບ​ການ​ເປີດເຜີຍ​ທຸກໆ​ມື້, ດັ່ງນັ້ນ ພວກ​ເພິ່ນ​ຈຶ່ງ​ໄດ້​ສິດສອນ​ຜູ້ຄົນ, ເຖິງ​ຂະໜາດ​ທີ່​ພວກ​ເພິ່ນ​ເຮັດ​ໃຫ້​ການ​ຜິດ​ຖຽງກັນ​ຂອງ​ພວກ​ເຂົາ ສິ້ນ​ສຸດ​ລົງ​ໃນ​ປີ​ດຽວ​ກັນ​ນັ້ນ."},{"vNo":24,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ທີ​ແປດ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ມັນ​ມີ​ຜູ້​ຄົນ​ຈຳນວນ​ໜຶ່ງ​ຜູ້​ທີ່​ແຍກ​ອອກ​ໄປ​ຈາກ​ຜູ້ຄົນ​ຂອງ​ນີ​ໄຟ​ບໍ່​ເທົ່າໃດ​ປີ​ມາ​ນີ້ ໄດ້​ຂ້າມ​ໄປ​ຫາ​ຊາວ​ເລ​ມັນ ແລະ ຮັບ​ເອົາ​ຊື່​ຊາວ​ເລ​ມັນ, ແລະ ມີ​ຄົນ​ອີກ​ຈຳນວນ​ໜຶ່ງ ຊຶ່ງ​ເປັນ​ຜູ້​ສືບ​ຕະກຸນ​ແທ້​ຈິງ​ຂອງ​ຊາວ​ເລ​ມັນ​ຖືກ​ພວກ​ທີ່​ແຍກ​ອອກ​ໄປ​ນັ້ນ​ຍຸ​ຍົງ​ໃຫ້​ຄຽດ​ແຄ້ນ​ໃຫ້​ພີ່​ນ້ອງ​ຂອງ​ຕົນ, ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ເຮັດ​ສົງ​ຄາມ​ກັບ​ພີ່​ນ້ອງ​ຂອງ​ຕົນ."},{"vNo":25,"txt":"ແລະ ພວກ​ເຂົາ​ໄດ້​ເຮັດ​ການ​ຄາດ​ຕະ​ກຳ ແລະ ປຸ້ນ​ຈີ້; ຈາກ​ນັ້ນພວກ​ເຂົາກໍ​ຖອຍ​ກັບເຂົ້າ​ໄປ​ໃນ​ພູເຂົາ, ແລະ ເຂົ້າ​ໄປ​ໃນ​ຖິ່ນ​ແຫ້ງແລ້ງ​ກັນດານ ແລະ ໃນບ່ອນ​ລັບ​ຂອງ​ພວກ​ເຂົາ, ລີ້​ຊ່ອນ​ຕົວ​ຢູ່​ເພື່ອ​ບໍ່​ໃຫ້​ຜູ້ໃດ​ພົບ​ເຫັນ, ໂດຍມີ​ຈຳນວນ​ຄົນ​ເພີ່ມ​ທະວີ​ຂຶ້ນ​ທຸກໆ​ວັນ, ຈົນ​ວ່າ​ມີ​ຜູ້​ຄົນ​ເປັນ​ຈຳນວນ​ຫລວງຫລາຍ​ແຍກ​ອອກ​ໄປ​ຫາ​ພວກ​ເຂົາ."},{"vNo":26,"txt":"ແລະ ໃນ​ເວລາໜຶ່ງ, ແທ້​ຈິງ​ແລ້ວ, ໃນ​ເວລາ​ບໍ່​ເທົ່າໃດ​ປີ, ພວກ​ເຂົາ​ໄດ້​ກັບ​ກາຍ​ມາ​ເປັນ​ໂຈນ​ພັກ​ໃຫຍ່​ທີ່​ສຸດ; ແລະ ພວກ​ເຂົາ​ໄດ້​ຄົ້ນຫາ​ແຜນ​ລັບ​ທັງ​ໝົດ​ຂອງ​ແກ​ດີ​ອານ​ທັນ​ອອກ​ມາ; ແລະ ພວກ​ເຂົາ​ໄດ້​ກາຍ​ມາ​ເປັນ​ພວກ​ໂຈນ​ຂອງ​ແກ​ດີ​ອານ​ທັນດັ່ງ​ນີ້."},{"vNo":27,"txt":"ບັດ​ນີ້​ຈົ່ງ​ເບິ່ງ, ພວກ​ໂຈນ​ເຫລົ່າ​ນີ້​ໄດ້​ສ້າງ​ຄວາມ​ເດືອດຮ້ອນ​ຢ່າງ​ໃຫຍ່​ຫລວງ, ແທ້​ຈິງ​ແລ້ວ, ໄດ້ສ້າງ​ຄວາມ​ພິ​ນາດ​ອັນ​ໃຫຍ່​ຫລວງໃນ​ບັນດາ​ຜູ້ຄົນ​ຂອງ​ນີ​ໄຟ, ແລະ ໃນ​ບັນດາ​ຜູ້ຄົນ​ຊາວ​ເລ​ມັນ​ນຳ​ອີກ."},{"vNo":28,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ມັນ​ເປັນ​ການ​ສົມຄວນ​ທີ່​ຈະ​ຢຸດຕິ​ວຽກ​ງານ​ແຫ່ງ​ຄວາມ​ພິນາດ​ນີ້; ດັ່ງນັ້ນ ພວກ​ເຂົາ​ຈຶ່ງ​ໄດ້​ສົ່ງ​ກອງທັບ​ທີ່​ມີ​ກຳລັງ​ຄົນ​ອັນ​ເຂັ້ມແຂງ​ເຂົ້າ​ໄປ​ໃນ​ຖິ່ນ​ແຫ້ງແລ້ງ​ກັນດານ ແລະ ເຂົ້າ​ໄປ​ໃນ​ພູເຂົາ ເພື່ອ​ຊອກ​ຫາ​ພວກ​ໂຈນ​ພັກ​ນີ້, ເພື່ອ​ຈະ​ໄດ້​ທຳລາຍພວກ​ເຂົາ​ເສຍ."},{"vNo":29,"txt":"ແຕ່​ຈົ່ງ​ເບິ່ງ, ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ດຽວ​ກັນ​ນັ້ນ ພວກ​ເຂົາໄດ້​ຖືກຂັບ​ໄລ່​ກັບ​ຄືນ​ໄປ​ຫາແຜ່ນ​ດິນ​ຂອງ​ພວກ​ເຂົາ​ຄືເກົ່າ. ແລະ ປີ​ທີ​ແປດ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":30,"txt":"ແລະ ເຫດການ​ໄດ້​ບັງ​​ເກີດ​ຂຶ້ນ​ໃນ​ຕົ້ນ​ປີ​ທີແປດ​ສິບ​ເອັດ​ຄື ພວກ​ເຂົາ​ໄດ້​ຍົກ​ອອກ​ໄປ​ຕໍ່​ສູ້​ກັບ​ພວກ​ໂຈນ​ພັກ​ນີ້​ອີກ, ແລະ ໄດ້​ທຳລາຍ​ພວກ​ເຂົາ​ເປັນ​ຈຳນວນ​ຫລວງຫລາຍ; ແລະ ພວກ​ເຂົາ​ກໍ​ໄດ້​ຮັບ​ການ​ເສຍ​ຫາຍ​ຢ່າງ​ໜັກ​ຄື​ກັນ."},{"vNo":31,"txt":"ແລະ ພວກ​ເຂົາໄດ້​ຖືກ​ບັງຄັບ​ໃຫ້​ໜີ​ອອກ​ຈາກ​ຖິ່ນ​ແຫ້ງແລ້ງ​ກັນດານ ແລະ ອອກ​ຈາກ​ພູເຂົາ​ຄືນ​ໄປ​ຫາ​ແຜ່ນດິນ​ຂອງ​ພວກ​ເຂົາ​ເອງ​ອີກ ເພາະມັນ​ມີ​ພວກ​ໂຈນ​ເປັນ​ຈຳນວນ​ຫລວງຫລາຍຊຶ່ງ​ມີ​ຢູ່​ທົ່ວ​ໄປ​ໃນ​ພູເຂົາ ແລະ ໃນ​ຖິ່ນ​ແຫ້ງແລ້ງ​ກັນ​ດານ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ປີ​ນີ້​ໄດ້​ສິ້ນ​ສຸດ​ລົງ​ດັ່ງນີ້. ແລະ ພວກ​ໂຈນ​ໄດ້​ມີ​ກຳລັງ​ເພີ່ມ​ຂຶ້ນ​ຕື່ມ​ອີກ, ແລະ ເຂັ້ມແຂງ​ຂຶ້ນ, ເຖິງ​ຂະໜາດ​ທີ່​ພວກ​ເຂົາ​ສາມາດ​ຕໍ່ຕ້ານ​ທັງ​ກອງທັບ​ຂອງ​ຊາວ​ນີ​ໄຟ ແລະ ຂອງ​ຊາວ​ເລ​ມັນ​ນຳອີກ; ແລະ ພວກ​ເຂົາ​ໄດ້​ນຳ​ເອົາ​ຄວາມ​ຢ້ານ​ກົວ​ຢ່າງ​ໃຫຍ່​ຫລວງ​ມາ​ໃຫ້​ຜູ້ຄົນ​ທົ່ວ​ຜືນ​ແຜ່ນດິນ."},{"vNo":33,"txt":"ແທ້​ຈິງ​ແລ້ວ, ພວກ​ເຂົາໄດ້​ເຂົ້າ​ໄປ​ຫາ​ແຜ່ນດິນ​ພາກສ່ວນ​ຕ່າງໆ​ຫລາຍ​ແຫ່ງ, ແລະ ໄດ້​ເຮັດ​ຄວາມ​ເສຍ​ຫາຍ​ອັນ​ໃຫຍ່​ຫລວງ​ໃຫ້​ຄົນ​ທັງຫລາຍ; ແທ້​ຈິງ​ແລ້ວ, ໄດ້​ຂ້າ​ຜູ້ຄົນ​ຢ່າງ​ຫລວງຫລາຍ ແລະ ໄດ້​ຈັບ​ເອົາ​ຫລາຍ​ຄົນ​ໄປ​ເປັນ​ຊະ​ເລີຍ​ໃນ​ຖິ່ນ​ແຫ້ງ​ແລ້ງກັນດານ, ແທ້​ຈິງ​ແລ້ວ, ຍິ່ງ​ໄປ​ກວ່າ​ນັ້ນ ໂດຍ​ສະ​ເພາະ​ພວກ​ຜູ້ຍິງຂອງ​ພວກ​ເຂົາ ແລະ ເດັກ​ນ້ອຍ​ຂອງ​ພວກ​ເຂົາ."},{"vNo":34,"txt":"ບັດ​ນີ້ຄວາມ​ຊົ່ວ​ອັນ​ໃຫຍ່​ຫລວງ​ນີ້​ຊຶ່ງມາ​ສູ່ຜູ້ຄົນ​ເພາະຄວາມ​ຊົ່ວຮ້າຍ​ຂອງ​ພວກ​ເຂົາ, ມັນ​ໄດ້​ປຸກ​ໃຫ້​ພວກ​ເຂົາ​ຕື່ນ​ອີກ ເພື່ອ​ໃຫ້​ພວກ​ເຂົາ​ລະນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":35,"txt":"ແລະ ປີ​ທີ​ແປດ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":36,"txt":"ແລະ ໃນ​ປີ​ທີ​ແປດ​ສິບ​ສອງ ພວກ​ເຂົາ​ໄດ້​ເລີ່ມ​ລືມ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ. ແລະ ໃນ​ປີ​ທີ​ແປດ​ສິບ​ສາມ ພວກ​ເຂົາ​ກໍ​ຍິ່ງ​ແກ່​ກ້າ​ຂຶ້ນ​ໃນ​ຄວາມ​ຊົ່ວ​ຮ້າຍ. ແລະ ໃນ​ປີ​ທີ​ແປດ​ສິບ​ສີ່ ພວກ​ເຂົາບໍ່​ໄດ້​ແກ້​ໄຂ​ທິດ​ທາງ​ຂອງ​ພວກ​ເຂົາ​ເລີຍ."},{"vNo":37,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ແປດ​ສິບ​ຫ້າ ພວກ​ເຂົາ​ໄດ້​ແກ່​ກ້າຫລາຍ​ຂຶ້ນ​ໃນ​ຄວາມ​ທະ​ນົງ​ຕົວ ແລະ ໃນ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ; ແລະ ພວກ​ເຂົາ​ກຳລັງ​ສຸກ​ອີກດັ່ງນັ້ນ​ເພື່ອ​ຄວາມ​ພິນາດ."},{"vNo":38,"txt":"ແລະ ປີ​ທີ​ແປດ​ສິບ​ຫ້າ​ໄດ້​ສິ້ນ​ສຸດ​ລົງ​ດັ່ງ​ນີ້."}]}