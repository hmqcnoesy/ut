{"heading":"ພວກ​ໄປ​ເອົາຂ່າວ​ພົບ​ຫົວໜ້າ​ຜູ້​ຕັດສິນ​ຕາຍຄາ​ບັນລັງ​ຕັດສິນ—ຜູ້​ໄປ​ເອົາ​ຂ່າວ​ຖືກ​ຈັບ​ເຂົ້າຄຸກ ແລະ ພາຍ​ລຸນ​ມາ​ຖືກ​ປ່ອຍ​ຕົວ​ໄປ—ໂດຍ​ການ​ດົນ​ໃຈ ນີ​ໄຟ​ຮູ້ຈັກ​ວ່າ ຊີ​ອານ​ທຳ​ເປັນ​ຄາດ​ຕະກອນ—ຫລາຍ​ຄົນ​ຮັບ​ຮູ້​ວ່ານີ​ໄຟ​ເປັນ​ສາດສະດາ. ປະມານ 23–21 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":8,"nextNo":10,"chapterTitle":"ຮີ​ລາ​ມັນ 9","prevTitle":"ຮີ​ລາ​ມັນ 8","nextTitle":"ຮີ​ລາ​ມັນ 10","verses":[{"vNo":1,"txt":"ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ນີ​ໄຟ​ເວົ້າຂໍ້ຄວາມ​ນີ້​ແລ້ວ ໄດ້​ມີ​ບາງ​ຄົນ ຊຶ່ງຢູ່​ໃນ​ບັນດາ​ພວກ​ເຂົາ​ແລ່ນ​ໄປ​ຫາ​ບັນລັງ​ຕັດສິນ; ແທ້​ຈິງ​ແລ້ວ, ມັນ​ມີ​ນຳ​ກັນ​ຫ້າ​ຄົນ​ທີ່​ໄປ, ແລະ ພວກ​ເຂົາ​ໄດ້​ລົມ​ກັນ​ຕອນ​ແລ່ນ​ໄປ​ນັ້ນວ່າ:"},{"vNo":2,"txt":"ຈົ່ງ​ເບິ່ງ, ບັດ​ນີ້ພວກ​ເຮົາ​ຈະ​ຮູ້ຈັກ​ຢ່າງ​ແນ່ນອນ​ວ່າ ຄົນ​ຜູ້ນັ້ນ​ເປັນ​ສາດສະດາ​ແທ້​ຫລື​ບໍ່ ແລະ ພຣະ​ເຈົ້າບັນຊາ​ໃຫ້​ເພິ່ນ​ທຳນາຍ​ເລື່ອງ​ໜ້າ​ອັດສະຈັນ​ເຊັ່ນ​ນີ້​ແກ່​ພວກ​ເຂົາ. ຈົ່ງ​ເບິ່ງ, ພວກ​ເຮົາ​ບໍ່​ເຊື່ອ​ວ່າ​ພຣະ​ອົງ​ຈະ​ກະທຳ​ແບບ​ນີ້; ແທ້​ຈິງ​ແລ້ວ, ພວກ​ເຮົາ​ບໍ່​ເຊື່ອ​ວ່າ​ເພິ່ນ​ເປັນ​ສາດສະດາ; ເຖິງ​ຢ່າງ​ໃດ​ກໍ​ຕາມ, ຖ້າ​ຫາກ​ສິ່ງ​ທີ່​ເພິ່ນ​ເວົ້າກ່ຽວ​ກັບ​ຫົວໜ້າ​ຜູ້​ຕັດສິນ​ວ່າ ເພິ່ນ​ຖືກ​ຂ້າ​ຕາຍ​ນັ້ນ​ເປັນຄວາມ​ຈິງ ແລ້ວ​ພວກ​ເຮົາ​ຈຶ່ງ​ຈະ​ເຊື່ອ​ວ່າ ສິ່ງ​ທີ່​ເພິ່ນ​ເວົ້າ​ມານັ້ນ​ເປັນຄວາມ​ຈິງ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ແລ່ນ​ໄປ​ຢ່າງ​ວ່ອງ​ໄວ​ເທົ່າ​ທີ່​ຈະ​ໄວ​ໄດ້, ແລະ ເຂົ້າ​ໄປ​ຮອດ​ບັນລັງ​ຕັດສິນ; ແລະ ຈົ່ງ​ເບິ່ງ, ຫົວໜ້າ​ຜູ້​ຕັດສິນ​ລົ້ມຢູ່​ກັບ​ພື້ນ ແລະ ນອນ​ຈົມ​ກອງ​ເລືອດ​ຢູ່."},{"vNo":4,"txt":"ແລະ ບັດ​ນີ້​ຈົ່ງ​ເບິ່ງ, ເວລາ​ພວກ​ເຂົາ​ເຫັນ​ເຊັ່ນ​ນີ້ ພວກ​ເຂົາ​ກໍ​ແປກ​ປະຫລາດ​ໃຈ​ຢ່າງ​ຍິ່ງ, ເຖິງ​ຂະ​ໜາດ​ທີ່​ພວກ​ເຂົາ​ໄດ້​ລົ້ມ​ລົງ​ຢູ່​ກັບ​ພື້ນ​ດິນ; ເພາະວ່າ​ພວກ​ເຂົາ​ບໍ່​ເຊື່ອ​ວ່າ​ຄຳ​ເວົ້າທີ່​ນີ​ໄຟ​ເວົ້າ​ກ່ຽວ​ກັບ​ຫົວ​ໜ້າ​ຜູ້​ຕັດສິນ​ນັ້ນຈິງ."},{"vNo":5,"txt":"ແຕ່​ບັດ​ນີ້, ເມື່ອ​ເຫັນ​ແລ້ວ​ພວກ​ເຂົາ​ກໍ​ເຊື່ອ, ແລະ ພວກ​ເຂົາ​ຢ້ານ​ວ່າການ​ພິພາກສາ​ທັງ​ໝົດ​ທີ່​ນີ​ໄຟ​ເວົ້າມານັ້ນຈະ​ເກີດ​ກັບ​ຜູ້ຄົນ; ດັ່ງນັ້ນ ພວກ​ເຂົາ​ຈຶ່ງ​ຕົວ​ສັ່ນ ແລະ ລົ້ມລົງ​ຢູ່​ກັບ​ພື້ນ​ດິນ."},{"vNo":6,"txt":"ບັດ​ນີ້, ໃນ​ທັນທີ​ທີ່​ຜູ້​ຕັດສິນ​ຖືກ​ລອບ​ຂ້າ​ຕາຍ—ໂດຍ​ນ້ອງ​ຊາຍ​ຂອງ​ຕົນ ຊຶ່ງ​ໄດ້​ນຸ່ງ​ເຄື່ອງ​ລຶກລັບ​ເຂົ້າມາ​ແທງ ແລ້ວ​ກໍ​ແລ່ນ​ໜີ​ໄປ, ແລະ ພວກ​ຂ້າ​ໃຊ້​ໄດ້​ແລ່ນ​ໄປ​ບອກ​ຜູ້ຄົນ, ສົ່ງ​ສຽງ​ຮ້ອງ​ປ່າວ​ເຖິງ​ເລື່ອງ​ການ​ຄາດ​ຕະກຳ​ທີ່​ເກີດ​ຂຶ້ນ​ໃນ​ບັນດາ​ພວກ​ເຂົາ;"},{"vNo":7,"txt":"ແລະ ຈົ່ງ​ເບິ່ງ ຜູ້ຄົນ​ໄດ້​ມາ​ເຕົ້າ​ໂຮມ​ກັນ​ທີ່​ບັນລັງ​ຕັດສິນ—ແລະ ຈົ່ງ​ເບິ່ງ, ພວກ​ເຂົາ​ມີ​ຄວາມ​ແປກ​ປະຫລາດ​ໃຈ​ຫລາຍ ເວລາ​ພວກ​ເຂົາ​ເຫັນ​ຄົນ​ຫ້າ​ຄົນ​ນັ້ນ​ລົ້ມ​ຢູ່​ກັບ​ພື້ນ​ດິນ."},{"vNo":8,"txt":"ແລະ ບັດ​ນີ້​ຈົ່ງ​ເບິ່ງ, ຜູ້ຄົນ​ບໍ່​ຮູ້​ຫຍັງ​ກ່ຽວ​ກັບ​ຝູງ​ຊົນ​ທີ່​ມາ​ເຕົ້າ​ໂຮມ​ກັນ​ທີ່​ສວນ​ຂອງ​ນີ​ໄຟ​ນັ້ນ; ດັ່ງນັ້ນ ພວກ​ເຂົາ​ຈຶ່ງ​ເວົ້າກັນ​ວ່າ: ຄົນ​ພວກ​ນີ້​ຄື​ພວກ​ທີ່​ລອບ​ຂ້າ​ຜູ້​ຕັດສິນ ແລະ ພຣະ​ເຈົ້າລົງ​ໂທດ​ພວກ​ເຂົາ ເພື່ອ​ພວກ​ເຂົາ​ຈະ​ໜີ​ໄປ​ຈາກ​ພວກ​ເຮົາບໍ່​ໄດ້."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ຈັບ​ພວກ​ເຂົາ, ແລະ ມັດ​ພວກ​ເຂົາ ແລະ ເອົາ​ພວກ​ເຂົາ​ເຂົ້າຄຸກ. ແລະ ມີ​ຂ່າວສານ​ສົ່ງ​ອອກ​ໄປ​ທົ່ວ​ວ່າ ຜູ້​ຕັດສິນ​ຖືກ​ລອບ​ຂ້າ ແລະ ຄາດ​ຕະກອນ​ກໍ​ໄດ້ຖືກ​ຈັບ​ເອົາ​ເຂົ້າຄຸກ​ແລ້ວ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ມື້​ຕໍ່​ມາ​ຜູ້ຄົນ​ກໍ​ໄດ້​ມາ​ເຕົ້າ​ໂຮມ​ກັນ​ເພື່ອ​ໄວ້ອາ​ໄລ ແລະ ເພື່ອ​ຖື​ສິນ​ອົດ​ເຂົ້າ​ໃນ​ພິທີ​ຝັງ​ສົບ​ຫົວໜ້າ​ຜູ້​ຕັດສິນ​ຜູ້​ຍິ່ງ​ໃຫຍ່ ຊຶ່ງຖືກ​ຂ້າ​ຕາຍ."},{"vNo":11,"txt":"ແລະ ພວກ​ຜູ້​ຕັດສິນ​ຜູ້​ທີ່ໄປ​ຟັງ​ຄຳ​ເວົ້າຂອງ​ນີ​ໄຟ​ຢູ່​ໃນ​ສວນ​ຂອງ​ເພິ່ນ​ນັ້ນ ກໍ​ໄດ້​ມາ​ເຕົ້າ​ໂຮມ​ກັນ​ໃນ​ພິທີ​ຝັງ​ສົບ​ຄື​ກັນ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ສອບ​ຖາມ​ໃນ​ບັນດາ​ຜູ້ຄົນ, ມີ​ຄວາມ​ວ່າ: ຄົນ​ຫ້າ​ຄົນ​ທີ່​ຖືກ​ສົ່ງ​ມາ​ເພື່ອ​ສອບ​ສວນ​ກ່ຽວ​ກັບ​ຫົວໜ້າ​ຜູ້​ຕັດສິນ​ວ່າ ເພິ່ນ​ຖືກ​ຂ້າ​ຕາຍຫລື​ບໍ່​ນັ້ນຢູ່​ໃສ? ແລະ ຄົນ​ທັງຫລາຍ​ຕອບ ແລະ ເວົ້າວ່າ: ກ່ຽວກັບ​ຄົນ​ຫ້າ​ຄົນ​ທີ່​ພວກ​ທ່ານສົ່ງ​ມານັ້ນພວກ​ເຮົາ​ບໍ່​ຮູ້ຈັກ, ແຕ່​ວ່າ​ມີ​ຫ້າ​ຄົນ​ທີ່​ເປັນ​ຄາດ​ຕະກອນ ຊຶ່ງພວກ​ເຮົາ​ໄດ້​ຈັບ​ເຂົ້າຄຸກ​ແລ້ວ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ຜູ້​ຕັດສິນ​ຈຶ່ງ​ສັ່ງ​ໃຫ້​ນຳ​ເອົາ​ພວກ​ຫ້າ​ຄົນ​ນັ້ນ​ມາ ແລະ ພວກ​ເຂົາ​ຖືກ​ນຳ​ມາ, ແລະ ຈົ່ງ​ເບິ່ງ ພວກ​ເຂົາ​ຄື​ຄົນ​ຫ້າ​ຄົນ​ທີ່​ຖືກ​ສົ່ງ​ໄປ​ນັ້ນ; ແລະ ຈົ່ງ​ເບິ່ງ ພວກ​ຜູ້​ຕັດສິນ​ໄດ້​ສອບ​ຖາມ​ພວກ​ເຂົາ ເພື່ອ​ຈະ​ໄດ້​ຮູ້ຈັກກ່ຽວ​ກັບ​ເລື່ອງ​ຕ່າງໆ, ແລະ ພວກ​ເຂົາ​ໄດ້​ບອກ​ຜູ້ຄົນ​ເຫລົ່ານັ້ນເຖິງ​ເລື່ອງ​ທັງ​ໝົດ​ທີ່​ພວກ​ເຂົາ​ໄດ້​ເຮັດ, ມີ​ຄວາມ​ວ່າ:"},{"vNo":14,"txt":"ພວກ​ເຮົາ​ໄດ້​ແລ່ນ​ມາ​ຫາບັນລັງ​ຕັດສິນ ແລະ ເມື່ອ​ພວກ​ເຮົາ​ເຫັນ​ທຸກ​ສິ່ງ​ທຸກ​ຢ່າງ​ຄື​ກັນ​ກັບ​ນີ​ໄຟ​ໄດ້​ໃຫ້​ຖ້ອຍ​ຄຳ​ໄວ້, ພວກ​ເຮົາ​ກໍ​ແປກ​ປະຫລາດ​ໃຈ​ຫລາຍ ເຖິງ​ຂະໜາດ​ທີ່​ພວກ​ເຮົາ​ໄດ້ລົ້ມລົງ​ຢູ່​ກັບ​ພື້ນ​ດິນ; ແລະ ເວລາ​ພວກ​ເຮົາ​ຫາຍ​ແປກ​ປະຫລາດ​ໃຈ​ແລ້ວ, ຈົ່ງ​ເບິ່ງ ພວກ​ເຂົາກໍ​ໄດ້​ເອົາ​ພວກ​ເຮົາ​ເຂົ້າຄຸກ."},{"vNo":15,"txt":"ບັດ​ນີ້, ເລື່ອງ​ການ​ລອບ​ຂ້າ​ຜູ້​ຕັດສິນ​ນີ້ ພວກ​ເຮົາ​ບໍ່​ຮູ້ຈັກ​ວ່າ​ຜູ້​ໃດ​ເຮັດ, ແລະ ພວກ​ເຮົາ​ຮູ້ຈັກ​ພຽງ​ແຕ່​ວ່າ ພວກ​ເຮົາ​ໄດ້​ແລ່ນ​ມາ​ຕາມ​ທີ່​ພວກ​ທ່ານ​ປາ​ຖະໜາ ແລະ ຈົ່ງ​ເບິ່ງ, ເພິ່ນ​ຕາຍ​ແລ້ວ​ຕາມ​ຄຳ​ເວົ້າຂອງ​ນີ​ໄຟ."},{"vNo":16,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ພວກຜູ້​ຕັດສິນ​ໄດ້​ຊີ້​ແຈງ​ເລື່ອງ​ນີ້​ແກ່​ຜູ້ຄົນ ແລະ ໄດ້​ຮ້ອງ​ກ່າວ​ໂທດ​ນີ​ໄຟ, ມີ​ຄວາມ​ວ່າ: ຈົ່ງ​ເບິ່ງ, ພວກ​ເຮົາ​ຮູ້ຈັກ​ວ່າ ນີ​ໄຟ​ຜູ້​ນີ້​ຕ້ອງ​ຕົກລົງ​ກັບ​ຜູ້​ໃດ​ຜູ້​ໜຶ່ງ​ໃຫ້​ຂ້າ​ຜູ້​ຕັດສິນ, ແລະ ລາວ​ຈຶ່ງ​ໄດ້​ປະກາດ​ເລື່ອງ​ນີ້​ແກ່​ພວກ​ເຮົາ, ເພື່ອ​ລາວ​ຈະ​ໄດ້​ເຮັດ​ໃຫ້​ພວກ​ເຮົາ​ປ່ຽນ​ໃຈ​ເຫລື້ອມ​ໃສ​ຕາມ​ສັດທາ​ຂອງ​ລາວ, ເພື່ອ​ລາວຈະ​ໄດ້​ຍົກ​ຕົວ​ເອງ​ຂຶ້ນ​ເປັນ​ຜູ້​ຍິ່ງ​ໃຫຍ່, ເປັນ​ຜູ້​ທີ່ພຣະ​ເຈົ້າ​ໄດ້​ເລືອກ​ໄວ້ ແລະ ເປັນ​ສາດສະດາ."},{"vNo":17,"txt":"ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ຈະ​ສອບ​ສວນ​ຊາຍຜູ້​ນີ້ ແລະ ລາວຈະ​ສາລະພາບ​ຄວາມ​ຜິດ​ຂອງ​ລາວ ແລະ ພວກ​ເຮົາ​ຈະ​ໄດ້​ຮູ້ຈັກ​ວ່າຜູ້​ໃດ​ແທ້​ຂ້າ​ຜູ້​ຕັດສິນ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫ້າ​ຄົນ​ຖືກ​ປ່ອຍ​ຕົວ​ໃນ​ມື້​ຝັງ​ສົບ​ນັ້ນ. ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ຍັງ​ໄດ້​ຕິຕຽນ​ພວກ​ຜູ້​ຕັດສິນ​ກ່ຽວ​ກັບ​ຄຳ​ເວົ້າທີ່​ເວົ້າປັກປຳ​ນີ​ໄຟ, ແລະ ໄດ້​ໂຕ້​ຖຽງ​ກັບ​ຜູ້ຕັດສິນ​ແຕ່ລະຄົນ, ເຖິງ​ຂະໜາດ​ທີ່​ພວກ​ເຂົາ​ຍອມຈຳນົນ."},{"vNo":19,"txt":"ເຖິງ​ຢ່າງ​ໃດ​ກໍ​ຕາມ, ພວກເຂົາ​ຍັງ​ໄດ້​ສັ່ງ​ໃຫ້​ຈັບ​ມັດ​ເອົາ​ນີ​ໄຟ​ມາ ແລະ ໃຫ້​ມາ​ຢືນ​ຢູ່​ຕໍ່ໜ້າ​ຝູງ​ຊົນ, ແລະ ພວກເຂົາ​ໄດ້​ສອບ​ຖາມ​ເພິ່ນ​ຫລາຍ​ຢ່າງ ເພື່ອ​ຈະ​ເຮັດ​ໃຫ້​ເພິ່ນ​ສັບສົນ, ເພື່ອ​ວ່າ​ພວກເຂົາ​ຈະ​ໄດ້​ກ່າວ​ຫາ​ເພິ່ນ​ໃຫ້​ເຖິງ​ຄວາມ​ຕາຍ—"},{"vNo":20,"txt":"ໂດຍ​ກ່າວ​ກັບ​ເພິ່ນ​ວ່າ: ທ່ານ​ເປັນ​ຜູ້​ສົມຮູ້​ຮ່ວມ​ຄິດ; ແມ່ນ​ໃຜ​ເປັນ​ຜູ້​ເຮັດ​ຄາດ​ຕະກຳ​ນີ້? ບັດ​ນີ້​ຈົ່ງ​ບອກ​ມາ ແລະ ຍອມຮັບ​ຄວາມ​ຜິດ​ຂອງ​ທ່ານສາ; ກ່າວ​ວ່າ, ຈົ່ງ​ເບິ່ງ ນີ້​ແມ່ນ​ເງິນ; ແລະ ພວກ​ເຮົາຈະ​ໄວ້​ຊີວິດ​ຂອງ​ທ່ານ ຖ້າ​ຫາກ​ທ່ານບອກ​ພວກ​ເຮົາ​ເຖິງ​ການ​ຕົກລົງ​ຮ່ວມ​ມື​ກັບ​ຄາດ​ຕະກອນ​ຄົນ​ນັ້ນ."},{"vNo":21,"txt":"ແຕ່​ນີ​ໄຟ​ໄດ້​ກ່າວ​ກັບ​ພວກ​ເຂົາວ່າ: ໂອ້ ພວກ​ຄົນ​ໂງ່​ເອີຍ, ພວກ​ທ່ານ​ມີ​ໃຈ​ສົກກະປົກ, ພວກ​ທ່ານຕາບອດ, ພວກ​ທ່ານ​ເປັນ​ຄົນ​ແຂງຄໍ, ພວກ​ທ່ານຮູ້ຈັກ​ບໍ່​ວ່າ ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ທ່ານຈະ​ປ່ອຍ​ໃຫ້​ພວກ​ທ່ານ​ໄປ​ໃນ​ທາງ​ບາບ​ຂອງ​ພວກ​ທ່ານອີກ​ດົນ​ປານ​ໃດ?"},{"vNo":22,"txt":"ໂອ້ ພວກ​ທ່ານຄວນ​ຮ້ອງ​ໄຫ້ ແລະ ໄວ້ອາ​ໄລ, ຍ້ອນ​ວ່າ​ໃນ​ຂະນະ​ນີ້​ຄວາມ​ພິນາດ​ອັນ​ໃຫຍ່​ຫລວງກຳລັງ​ຄອຍ​ຖ້າ​ພວກ​ທ່ານຢູ່, ຖ້າ​ຫາກ​ພວກ​ທ່ານບໍ່​ກັບ​ໃຈ."},{"vNo":23,"txt":"ຈົ່ງ​ເບິ່ງ ພວກ​ທ່ານກ່າວ​ວ່າ ຂ້າພະ​ເຈົ້າ​ໄດ້​ຕົກລົງ​ກັບ​ຜູ້​ໃດ​ຜູ້​ໜຶ່ງ​ໃຫ້​ລອບ​ຂ້າ​ສີ​ໂຊ​ຣຳ​ຜູ້​ຊຶ່ງ​ເປັນ​ຫົວໜ້າ​ຜູ້​ຕັດສິນ​ຂອງ​ພວກ​ເຮົາ. ແຕ່​ຈົ່ງ​ເບິ່ງ, ຂ້າພະ​ເຈົ້າ​ກ່າວ​ກັບ​ພວກ​ທ່ານວ່າ ເປັນ​ຍ້ອນ​ຂ້າພະ​ເຈົ້າ​ໄດ້ສະ​ແດງ​ຫລັກ​ຖານ​ແກ່ພວກ​ທ່ານ ເພື່ອ​ພວກ​ທ່ານຈະ​ໄດ້​ຮູ້ຈັກ​ກ່ຽວ​ກັບ​ເລື່ອງ​ນີ້; ແທ້​ຈິງ​ແລ້ວ, ເພື່ອ​ເປັນ​ພະຍານ​ຕໍ່​ພວກ​ທ່ານວ່າ ຂ້າພະ​ເຈົ້າ​ຮູ້ຈັກ​ຄວາມ​ຊົ່ວຮ້າຍ ແລະ ຄວາມ​ໜ້າ​ກຽດ​ຊັງ​ຊຶ່ງມີ​ຢູ່​ໃນ​ບັນດາ​ພວກ​ທ່ານ."},{"vNo":24,"txt":"ແລະ ຍ້ອນ​ວ່າ​ຂ້າພະ​ເຈົ້າ​ໄດ້​ເຮັດ​ສິ່ງ​ນີ້ ພວກ​ທ່ານຈຶ່ງ​ເວົ້າວ່າ ຂ້າພະ​ເຈົ້າ​ໄດ້​ຕົກລົງ​ກັບ​ຜູ້​ໃດ​ຜູ້​ໜຶ່ງ​ໃຫ້​ເຮັດ​ສິ່ງນີ້; ແທ້​ຈິງ​ແລ້ວ, ຍ້ອນ​ວ່າ​ຂ້າພະ​ເຈົ້າ​ໄດ້​ສະ​ແດງ​ເຄື່ອງໝາຍ​ນີ້​ແກ່​ພວກ​ທ່ານ, ພວກ​ທ່ານຈຶ່ງ​ຄຽດ​ແຄ້ນ​ໃຫ້​ຂ້າພະ​ເຈົ້າ, ແລະ ພະຍາຍາມ​ທີ່​ຈະ​ທຳລາຍ​ຊີວິດ​ຂອງ​ຂ້າພະ​ເຈົ້າ."},{"vNo":25,"txt":"ແລະ ບັດ​ນີ້​ຈົ່ງ​ເບິ່ງ, ຂ້າພະ​ເຈົ້າຈະ​ສະ​ແດງ​ເຄື່ອງໝາຍ​ອີກ​ຢ່າງ​ໜຶ່ງ​ແກ່​ພວກ​ທ່ານ, ແລະ ຈະເບິ່ງ​ວ່າ ພວກ​ທ່ານຈະ​ພະຍາຍາມ​ທຳລາຍ​ຊີວິດ​ຂອງ​ຂ້າພະ​ເຈົ້າ​ໃນ​ເລື່ອງ​ນີ້​ຫລື​ບໍ່."},{"vNo":26,"txt":"ຈົ່ງ​ເບິ່ງ ຂ້າພະ​ເຈົ້າກ່າວ​ກັບ​ພວກ​ທ່ານວ່າ: ໃຫ້​ໄປ​ຫາ​ເຮືອນ​ຂອງ​ຊີ​ອານ​ທຳ​ຜູ້​ເປັນ​ນ້ອງ​ຊາຍ​ຂອງ​ສີ​ໂຊ​ຣຳ, ແລະ ເວົ້າກັບ​ລາວ​ວ່າ—"},{"vNo":27,"txt":"ນີ​ໄຟ​ຜູ້​ທີ່​ອ້າງ​ຕົນ​ເອງ​ວ່າ​ເປັນ​ສາດ​ສະ​ດາ ຜູ້​ໄດ້​ທຳນາຍ​ກ່ຽວ​ກັບ​ຄວາມ​ຊົ່ວ​ຢ່າງ​ຫລວງ​ຫລາຍ​ຂອງ​ຜູ້​ຄົນ​ພວກ​ນີ້​ໄດ້​ສົມ​ຮູ້​ຮ່ວມ​ຄິດ​ກັບ​ເຈົ້າບໍ​ໃນ​ການ​ລອບ​ຂ້າ​ສີ​ໂຊ​ຣຳ​ຜູ້​ເປັນ​ອ້າຍ​ຂອງ​ເຈົ້າ?"},{"vNo":28,"txt":"ແລະ ຈົ່ງ​ເບິ່ງ, ລາວ​ຈະ​ເວົ້າກັບ​ພວກ​ທ່ານວ່າ, ບໍ່."},{"vNo":29,"txt":"ແລະ ພວກ​ທ່ານຈົ່ງ​ຖາມ​ລາວ​ອີກ​ວ່າ: ເຈົ້າໄດ້​ຂ້າ​ອ້າຍ​ຂອງ​ເຈົ້າບໍ່?"},{"vNo":30,"txt":"ແລະ ລາວຈະ​ຢືນ​ຂຶ້ນດ້ວຍ​ຄວາມ​ຢ້ານ​ກົວ ແລະ ບໍ່​ຮູ້​ວ່າ​ຈະ​ເວົ້າ​ແນວ​ໃດ. ແລະ ຈົ່ງ​ເບິ່ງ, ລາວຈະ​ປະຕິ​ເສດ ແລະ ລາວຈະ​ເຮັດທຳທ່າ​ວ່າລາວ​ແປກ​ໃຈ; ເຖິງ​ຢ່າງ​ໃດ​ກໍ​ຕາມ, ລາວກໍ​ຈະ​ອ້າງ​ກັບ​ພວກ​ທ່ານວ່າ ລາວ​ບໍລິສຸດ."},{"vNo":31,"txt":"ແຕ່ຈົ່ງ​ເບິ່ງ, ໃຫ້ພວກ​ທ່ານ​ກວດ​ຄົ້ນ​ຕົວ​ລາວ, ແລະ ພວກ​ທ່ານຈະ​ໄດ້​ເຫັນ​ເລືອດ​ໃນ​ສາຍ​ເສື້ອ​ຄຸມ​ຂອງ​ລາວ."},{"vNo":32,"txt":"ແລະ ເວລາ​ພວກ​ທ່ານ​ເຫັນ​ສິ່ງ​ເຫລົ່າ​ນີ້​ແລ້ວ, ພວກ​ທ່ານຈົ່ງ​ຖາມ​ວ່າ: ເລືອດ​ນີ້​ມາ​ແຕ່​ໃສ? ພວກ​ເຮົາບໍ່​ຮູ້​ບໍ​ວ່າມັນ​ເປັນ​ເລືອດ​ຂອງ​ອ້າຍ​ເຈົ້າ?"},{"vNo":33,"txt":"ແລະ ເວລາ​ນັ້ນ​ລາວຈະ​ຕົວ​ສັ່ນ, ແລະ ໜ້າ​ຊີດ, ຄ້າຍຄື​ກັບ​ວ່າ ຄວາມ​ຕາຍ​ມາ​ຮອດ​ລາວ​ແລ້ວ."},{"vNo":34,"txt":"ແລະ ເວລາ​ນັ້ນພວກ​ທ່ານຈະ​ເວົ້າວ່າ: ຍ້ອນ​ຄວາມ​ຢ້ານ ແລະ ໜ້າ​ຊີດ​ທີ່​ມີ​ຢູ່​ໃນ​ໃບ​ໜ້າ​ຂອງ​ເຈົ້າ, ຈົ່ງ​ເບິ່ງ, ພວກ​ເຮົາ​ຈຶ່ງ​ຮູ້​ວ່າ​ເຈົ້າມີ​ຄວາມ​ຜິດ."},{"vNo":35,"txt":"ແລະ ເວລາ​ນັ້ນ ລາວ​ຈະ​ມີ​ຄວາມ​ຢ້ານ​ກົວ​ຫລາຍ​ທີ່​ສຸດ; ແລະ ແລ້ວ​ລາວຈະ​ສາລະພາບ​ກັບ​ພວກ​ທ່ານ, ແລະ ລາວ​ຈະ​ປະຕິ​ເສດ​ບໍ່​ໄດ້​ອີກ​ວ່າ ລາວ​ບໍ່​ໄດ້​ເຮັດການ​ຄາດ​ຕະກຳ​ນີ້."},{"vNo":36,"txt":"ແລະ ເວລາ​ນັ້ນ ລາວ​ຈະ​ກ່າວ​ກັບ​ພວກ​ທ່ານ​ວ່າ ຂ້າພະ​ເຈົ້າ​ນີ​ໄຟ​ບໍ່​ຮູ້ຈັກ​ເລື່ອງ​ນີ້​ເລີຍ ນອກ​ຈາກ​ວ່າ ຂ້າພະ​ເຈົ້າ​ຈະ​ໄດ້​ຮັບ​ມາ​ໂດຍ​ອຳນາດ​ຂອງ​ພຣະ​ເຈົ້າ. ແລະ​ ເວລາ​ນັ້ນ ພວກ​ທ່ານ​ຈະ​ຮູ້​ວ່າ ຂ້າພະ​ເຈົ້າ​ເປັນ​ຄົນ​ສັດ​ຊື່, ແລະ ພຣະ​ເຈົ້າ​ໄດ້ສົ່ງ​ຂ້າ​ພະ​ເຈົ້າມາ​ຫາ​ພວກ​ທ່ານ."},{"vNo":37,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ໄປ​ ແລະ​ ເຮັດ, ຕາມ​ທີ່​ນີ​ໄຟ​ໄດ້​ກ່າວ​ກັບ​ພວກ​ເຂົາ. ແລະ ຈົ່ງ​ເບິ່ງ, ຄຳ​ເວົ້າ​ຂອງ​ເພິ່ນ​ລ້ວນ​ແລ້ວ​ແຕ່​ເປັນ​ຄວາມ​ຈິງ; ເພາະ​ອີງ​ຕາມ​ຄຳ​ທີ່​ລາວ​ໄດ້​ປະຕິ​ເສດ, ແລະ ອີງ​ຕາມ​ຄຳ​ທີ່​ລາວ​ໄດ້​ສາລະ​ພາບ​ນຳ​ອີກ."},{"vNo":38,"txt":"ແລະ ລາວຖືກ​ນຳ​ຕົວ​ມາ​ເພື່ອ​ພິສູດ​ວ່າລາວ​ເອງ​ເປັນ​ຄາດ​ຕະກອນ, ເຖິງ​ຂະໜາດ​ທີ່​ຄົນ​ຫ້າ​ຄົນ​ໄດ້​ຖືກ​ປ່ອຍ​ຕົວ​ໄປ ແລະ ນີ​ໄຟ​ກໍ​ຖືກ​ປ່ອຍ​ຕົວ​ໄປ​ຄືກັນ."},{"vNo":39,"txt":"ແລະ ຊາວ​ນີ​ໄຟ​ບາງຄົນ​ໄດ້​ເຊື່ອ​ໃນ​ຄຳ​ເວົ້າຂອງ​ນີ​ໄຟ; ແລະ ບາງຄົນ​ໄດ້​ເຊື່ອ​ໃນ​ເລື່ອງ​ນີ້​ເພາະປະຈັກ​ພະຍານ​ຂອງ​ຫ້າ​ຄົນ​ນັ້ນ, ເພາະ​ພວກ​ເຂົາ​ໄດ້​ປ່ຽນ​ໃຈ​ເຫລື້ອມ​ໃສ​ໃນ​ຂະນະ​ທີ່ພວກ​ເຂົາຢູ່​ໃນ​ຄຸກ."},{"vNo":40,"txt":"ແລະ ບັດ​ນີ້ມີ​ບາງ​ຄົນ​ໃນ​ບັນດາຜູ້​ຄົນເວົ້າວ່າ​ນີ​ໄຟ​ເປັນ​ສາດ​ສະ​ດາ."},{"vNo":41,"txt":"ແລະ ມີຄົນ​ອື່ນໆ​ທີ່​ເວົ້າວ່າ: ຈົ່ງ​ເບິ່ງ ເພິ່ນ​ເປັນ​ພຣະ​ເຈົ້າ, ເພາະ​ຖ້າ​ຫາກ​ເພິ່ນ​ບໍ່​ໄດ້​ເປັນພຣະ​ເຈົ້າ​ແລ້ວ ເພິ່ນ​ຈະ​ຮູ້ຈັກ​ທຸກ​ສິ່ງ​ທຸກ​ຢ່າງ​ບໍ່​ໄດ້. ເພາະ​ຈົ່ງ​ເບິ່ງ, ເພິ່ນ​ໄດ້​ບອກ​ພວກ​ເຮົາ​ເຖິງ​ຄວາມ​ນຶກ​ຄິດ​ທີ່ຢູ່​ໃນ​ໃຈ​ຂອງ​ພວກ​ເຮົາ, ແລະ ບອກ​ເຖິງ​ເລື່ອງ​ຕ່າງໆ​ນຳ​ອີກ; ແລະ ແມ່ນ​ແຕ່ເພິ່ນ​ໄດ້​ເຮັດ​ໃຫ້​ພວກ​ເຮົາ​ຮູ້ຈັກ​ຄາດ​ຕະກອນ​ຕົວ​ຈິງ​ຂອງ​ຫົວໜ້າ​ຜູ້​ຕັດສິນ​ຂອງ​ພວກ​ເຮົາ."}]}