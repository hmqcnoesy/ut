{"heading":"ຊາ​ມູ​ເອນ​ຄົນ​ເລ​ມັນ​ທຳນາຍ​ເຖິງ​ການ​ທຳລາຍ​ຂອງ​ຊາວ​ນີ​ໄຟຖ້າ​ຫາກພວກ​ເຂົາບໍ່​ກັບ​ໃຈ—ພວກ​ເຂົາ ແລະ ຂອງ​ມີຄ່າ​ຂອງ​ພວກ​ເຂົາຖືກ​ສາບ​ແຊ່ງ—ພວກ​ເຂົາ​ປະ​ຕິ​ເສດ ແລະ ແກວ່ງ​ກ້ອນ​ຫີນ​ໃສ່​ສາດສະດາ, ຖືກ​ຫຸ້ມ​ລ້ອມ​ໄວ້​ດ້ວຍ​ວິນ​ຍານ​ຮ້າຍ, ແລະ ສະ​ແຫວງ​ຫາ​ຄວາມສຸກ​ໃນ​ການ​ເຮັດ​ສິ່ງ​ທີ່​ຊົ່ວ​ຮ້າຍ. ປະມານ 6 ປີ ກ່ອນ ຄ.ສ.","sectionHeading":"ຄຳ​ທຳນາຍ​ຂອງ​ຊາ​ມູ​ເອນ​ຄົນ​ເລ​ມັນ​ທີ່​ໃຫ້​ໄວ້​ກັບ​ຊາວ​ນີ​ໄຟ.","prevAbbr":"hel","nextAbbr":"hel","prevNo":12,"nextNo":14,"chapterTitle":"ຮີ​ລາ​ມັນ 13","prevTitle":"ຮີ​ລາ​ມັນ 12","nextTitle":"ຮີ​ລາ​ມັນ 14","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ແປດ​ສິບ​ຫົກ, ຊາວ​ນີ​ໄຟ​ຍັງ​ຢູ່​ໃນ​ຄວາມ​ຊົ່ວ​ຮ້າຍ​ຢູ່, ແທ້​ຈິງ​ແລ້ວ, ຍັງ​ຢູ່​ໃນ​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ, ໃນຂະນະ​ທີ່​ຊາວ​ເລ​ມັນ​ໄດ້​ປະຕິບັດ​ຢ່າງ​ເຄັ່ງ​ຄັດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າຕາມ​ກົດ​ຂອງ​ໂມ​ເຊ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ນີ້​ມີ​ຊາວ​ເລ​ມັນຄົນ​ໜຶ່ງ​ຊື່ວ່າ ຊາ​ມູ​ເອນ, ເຂົ້າມາ​ໃນ​ແຜ່ນດິນ​ເຊ​ລາ​ເຮັມລາ ແລະ ເລີ່ມ​ສິດ​ສອນ​ຜູ້​ຄົນ. ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສິດສອນ​ກ່ຽວ​ກັບ​ການ​ກັບ​ໃຈ​ໃຫ້​ແກ່​ຜູ້ຄົນ​ຢູ່​ຫລາຍ​ມື້, ແລະ ພວກ​ເຂົາ​ໄດ້​ຂັບ​ໄລ່​ເພິ່ນ​ອອກ​ໄປ, ແລະ ເພິ່ນ​ກຳລັງ​ຈະ​ກັບ​ໄປ​ຫາ​ແຜ່ນດິນ​ຂອງ​ເພິ່ນ​ເອງ."},{"vNo":3,"txt":"ແຕ່ຈົ່ງ​ເບິ່ງ, ສຸລະສຽງ​ຂອງ​ພຣະ​ຜູ້​ເປັນ​ເຈົ້າ​ໄດ້ມາ​ເຖິງ​ເພິ່ນ, ວ່າເພິ່ນ​ຄວນກັບ​ຄືນ​ໄປອີກ ແລະ ທຳນາຍ​ແກ່​ຜູ້​ຄົນ​ເຖິງ​ເລື່ອງ​ອັນ​ໃດ​ກໍ​ຕາມ​ທີ່​ຈະ​ເຂົ້າມາ​ໃນ​ໃຈ​ຂອງ​ເພິ່ນ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ບໍ່​ຍອມ​ໃຫ້​ເພິ່ນ​ເຂົ້າ​ເມືອງ; ດັ່ງນັ້ນ ເພິ່ນ​ຈຶ່ງ​ອອກ​ໄປ ແລະ ຂຶ້ນ​ເທິງ​ກຳ​ແພງ​ເມືອງ​ນັ້ນ ແລະ ຍື່ນ​ມື​ຂອງ​ເພິ່ນ​ອອກ​ໄປ ແລະ ຮ້ອງ​ອອກ​ມາ​ດ້ວຍ​ສຽງ​ອັນ​ດັງ ແລະ ທຳນາຍ​ແກ່​ຜູ້​ຄົນ​ເຖິງ​ເລື່ອງ​ທີ່​ພຣະຜູ້​ເປັນ​ເຈົ້າ​ໃສ່​ໄວ້​ໃນ​ໃຈ​ຂອງ​ເພິ່ນ."},{"vNo":5,"txt":"ແລະ ເພິ່ນ​ໄດ້ກ່າວ​ກັບ​ພວກ​ເຂົາວ່າ: ຈົ່ງ​ເບິ່ງຂ້າພະ​ເຈົ້າຊາ​ມູ​ເອນ​ເປັນ​ຊາວ​ເລ​ມັນ, ຂໍ​ເວົ້າ​ເຖິງ​ພຣະ​ຄຳ​ຂອງ​ພຣະຜູ້​ເປັນ​ເຈົ້າ ຊຶ່ງພຣະ​ອົງ​ໄດ້​ໃສ່​ໄວ້​ໃນ​ໃຈ​ຂອງ​ຂ້າພະ​ເຈົ້າ; ແລະ ຈົ່ງ​ເບິ່ງ ພຣະ​ອົງ​ໄດ້​ໃສ່​ມັນ​ໄວ້​ໃນ​ໃຈ​ຂອງ​ຂ້າພະ​ເຈົ້າ ເພື່ອ​ໃຫ້​ກ່າວ​ກັບ​ຜູ້​ຄົນ​ພວກ​ນີ້​ວ່າ ດາບ​ແຫ່ງ​ຄວາມ​ຍຸດ​ຕິ​ທຳ​ກຳລັງ​ຫ້ອຍ​ຢູ່​ເທິງ​ຫົວ​ຂອງ​ຜູ້​ຄົນ​ພວກ​ນີ້; ແລະ ກ່ອນ​ສີ່​ຮ້ອຍ​ປີ​ຈະ​ຜ່ານ​ໄປ, ດາບ​ແຫ່ງ​ຄວາມ​ຍຸດ​ຕິ​ທຳ​ຈະ​ຕົກ​ລົງ​ມາ​ໃສ່​ຜູ້​ຄົນ​ພວກ​ນີ້."},{"vNo":6,"txt":"ແທ້​ຈິງ​ແລ້ວ, ຄວາມ​ພິນາດ​ຢ່າງ​ໃຫຍ່​ຫລວງ​ໄດ້​ຄອຍ​ຖ້າ​ຜູ້ຄົນພວກນີ້ຢູ່, ແລະ ມັນ​ຈະ​ມາ​ຫາ​ຜູ້ຄົນພວກນີ້ຢ່າງ​ແນ່​ນອນ ແລະ ຈະ​ບໍ່​ມີ​ສິ່ງ​ໃດ​ຈະ​ຊ່ອຍ​ໃຫ້​ຜູ້​ຄົນ​ພວກນີ້ລອດ​ໄດ້​ນອກ​ຈາກ​ການ​ກັບ​ໃຈ ແລະ ສັດທາ​ໃນອົງ​ພຣະ​ເຢຊູຄຣິດ​ເຈົ້າ, ຜູ້​ຈະ​ສະ​ເດັດ​ມາ​ໃນ​ໂລກ​ຢ່າງ​ແນ່ນອນ, ແລະ ຈະ​ທົນ​ທຸກທໍລະມານ​ຫລາຍ​ຢ່າງ ແລະ ຈະ​ຖືກ​ຂ້າ​ເພື່ອ​ຜູ້​ຄົນ​ຂອງ​ພຣະ​ອົງ."},{"vNo":7,"txt":"ແລະ ຈົ່ງ​ເບິ່ງ, ທູດ​ຂອງ​ພຣະຜູ້​ເປັນ​ເຈົ້າ​ໄດ້​ປະກາດ​ເລື່ອງ​ນີ້​ແກ່​ຂ້າພະ​ເຈົ້າ, ແລະ ເພິ່ນ​ໄດ້​ນຳ​ຂ່າວ​ອັນ​ໜ້າ​ຊື່ນ​ຊົມ​ມາ​ສູ່​ຈິດ​ວິນ​ຍານ​ຂອງ​ຂ້າພະ​ເຈົ້າ. ແລະ ຈົ່ງ​ເບິ່ງ, ຂ້າພະ​ເຈົ້າຖືກ​ສົ່ງ​ມາ​ຫາ​ພວກ​ທ່ານ ແລະ ປະກາດ​ແກ່​ພວກ​ທ່ານນຳ​ອີກ, ເພື່ອ​ພວກ​ທ່ານຈະ​ໄດ້​ຮັບຂ່າວ​ອັນ​ໜ້າ​ຊື່ນ​ຊົມ​ນີ້; ແຕ່​ຈົ່ງ​ເບິ່ງ ພວກ​ທ່ານບໍ່​ຍອມຮັບ​ຂ້າພະ​ເຈົ້າ​ເລີຍ."},{"vNo":8,"txt":"ດັ່ງນັ້ນ, ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ເພາະ​ຄວາມ​ແຂງ​ກະດ້າງ​ຂອງໃຈ​ຂອງ​ຜູ້ຄົນ​ຊາວ​ນີ​ໄຟ, ຖ້າ​ຫາກ​ພວກ​ເຂົາ​ບໍ່​ກັບ​ໃຈ ເຮົາ​ຈະ​ເອົາ​ພຣະ​ຄຳ​ຂອງ​ເຮົາ​ໄປ​ຈາກ​ພວກ​ເຂົາ, ແລະ ເຮົາ​ຈະ​ຖອນ​ພຣະ​ວິນ​ຍານ​ຂອງ​ເຮົາ​ອອກ​ຈາກ​ພວກ​ເຂົາ, ແລະ ເຮົາ​ຈະ​ບໍ່​ອົດ​ທົນ​ກັບ​ພວກ​ເຂົາ​ຕໍ່​ໄປ​ອີກ, ແລະ ເຮົາ​ຈະ​ຫັນ​ໃຈ​ຂອງ​ພີ່ນ້ອງ​ຂອງ​ພວກ​ເຂົາມາ​ຕໍ່ຕ້ານ​ພວກ​ເຂົາ."},{"vNo":9,"txt":"ແລະ ກ່ອນ​ສີ່​ຮ້ອຍ​ປີ​ຈະ​ຜ່ານ​ໄປ ເຮົາ​ຈະ​ເຮັດ​ໃຫ້​ພວກ​ເຂົາ​ຖືກ​ລົງ​ໂທດ; ແທ້​ຈິງ​ແລ້ວ, ເຮົາ​ຈະ​ມາ​ຢ້ຽມຢາມ​ພວກ​ເຂົາ​ດ້ວຍ​ດາບ ແລະ ດ້ວຍ​ຄວາມ​ອຶດ​ຢາກ ແລະ ດ້ວຍ​ພະຍາດ​ໂລຄາ​ຕ່າງໆ."},{"vNo":10,"txt":"ພຣະຜູ້​ເປັນ​ເຈົ້າ​ໄດ້ກ່າວ​ວ່າ ແທ້​ຈິງ​ແລ້ວ, ເຮົາ​ຈະ​ມາ​ຢ້ຽມຢາມ​ພວກ​ເຂົາ​ໃນ​ພຣະ​ພິ​ໂລດ​ອັນ​ຮ້າຍ​ແຮງຂອງເຮົາ, ແລະ ຄົນ​ລຸ້ນທີ​ສີ່ ຜູ້​ທີ່​ເປັນ​ສັດຕູຂອງ​ພວກ​ເຈົ້າຈະ​ມີ​ຊີວິດ​ຢູ່, ເພື່ອ​ພວກ​ເຂົາ​ຈະ​ໄດ້​ເຫັນ​ຄວາມ​ພິນາດ​ທັງ​ໝົດຂອງ​ພວກ​ເຈົ້າ; ແລະ ສິ່ງນີ້​ຈະ​ເກີດ​ຂຶ້ນຢ່າງ​ແນ່ນອນ​ຖ້າ​ຫາກ​ພວກ​ເຈົ້າບໍ່​ກັບ​ໃຈ; ແລະ ຄົນ​ລຸ້ນທີ​ສີ່​ຈະ​ເຫັນ​ຄວາມ​ພິນາດ​ຂອງພວກ​ເຈົ້າ."},{"vNo":11,"txt":"ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້ ແຕ່ຖ້າ​ຫາກ​ພວກ​ເຈົ້າກັບ​ໃຈ ແລະ ຫັນ​ມາ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກເຈົ້າ ເຮົາ​ຈະ​ເອົາ​ພຣະ​ພິ​ໂລດ​ຂອງ​ເຮົາ​ໄປ; ແທ້​ຈິງ​ແລ້ວ, ຜູ້​ທີ່​ກັບ​ໃຈ ແລະ ຫັນ​ມາ​ຫາ​ເຮົາ​ຍ່ອມ​ເປັນ​ສຸກ, ແຕ່ວິບັດ​ແກ່​ຜູ້​ທີ່​ບໍ່​ກັບ​ໃຈ."},{"vNo":12,"txt":"ແທ້​ຈິງ​ແລ້ວ, ວິບັດ​ແກ່​ເມືອງ​ເຊ​ລາ​ເຮັມລາ​ທີ່​ຍິ່ງ​ໃຫຍ່​ນີ້; ເພາະ​ຈົ່ງ​ເບິ່ງ, ເພາະ​ຄົນ​ຊອບ​ທຳມັນ​ຈຶ່ງ​ຖືກ​ຍົກ​ເວັ້ນ; ແທ້​ຈິງ​ແລ້ວ, ວິບັດ​ແກ່​ເມືອງ​ຍິ່ງ​ໃຫຍ່​ນີ້ ພຣະຜູ້​ເປັນ​ເຈົ້າ​ກ່າວ ເພາະ​ເຮົາ​ເຫັນ​ວ່າ​ມີ​ຢູ່​ຢ່າງ​ຫລວງຫລາຍ, ແທ້​ຈິງ​ແລ້ວ, ຄົນ​ສ່ວນ​ຫລາຍ​ຂອງ​ເມືອງ​ຍິ່ງ​ໃຫຍ່​ນີ້​ທີ່​ຈະເຮັດ​ໃຈ​ແຂງ​ກະດ້າງ​ຕໍ່​ເຮົາ, ພຣະຜູ້​ເປັນ​ເຈົ້າກ່າວ."},{"vNo":13,"txt":"ແຕ່ຄົນທີ່​ຈະກັບ​ໃຈ​ຍ່ອມເປັນ​ສຸກ, ເປັນ​ຍ້ອນພວກ​ເຂົາ ເຮົາ​ຈຶ່ງ​ຈະຍົກ​ເວັ້ນ. ແຕ່ຈົ່ງ​ເບິ່ງ, ຖ້າ​ຫາກ​ບໍ່​ແມ່ນ​ເພາະ​ຄົນ​ຊອບ​ທຳ​ທີ່ຢູ່​ໃນ​ເມືອງ​ຍິ່ງ​ໃຫຍ່​ນີ້, ຈົ່ງ​ເບິ່ງ, ເຮົາ​ຈະ​ໃຫ້​ໄຟ​ລົງ​ມາ​ຈາກ​ສະ​ຫວັນ ແລະ ທຳລາຍ​ມັນ​ເສຍ."},{"vNo":14,"txt":"ແຕ່ຈົ່ງ​ເບິ່ງ, ເພື່ອ​ເຫັນ​ແກ່​ຄົນ​ຊອບ​ທຳ ມັນ​ຈຶ່ງ​ໄດ້​ຮັບ​ການ​ຍົກ​ເວັ້ນ. ແຕ່ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ກ່າວ​ວ່າ ເວລາ​ຈະ​ມາ​ເຖິງ ເມື່ອ​ໃດພວກ​ເຈົ້າຈະຂັບ​ໄລ່​ຄົນ​ຊອບ​ທຳ​ອອກ​ຈາກ​ບັນດາ​ພວກ​ເຈົ້າ, ເມື່ອ​ນັ້ນ​ພວກ​ເຈົ້າຈະ​ສຸກ​ເພື່ອ​ຄວາມ​ພິນາດ; ແທ້​ຈິງ​ແລ້ວ, ວິບັດ​ແກ່​ເມືອງ​ຍິ່ງ​ໃຫຍ່​ນີ້ ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຊຶ່ງມີ​ຢູ່​ໃນ​ນັ້ນ."},{"vNo":15,"txt":"ແທ້​ຈິງ​ແລ້ວ, ແລະ ວິບັດ​ແກ່​ເມືອງ​ກີ​ເດ​ໂອນ, ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຊຶ່ງມີ​ຢູ່​ໃນນັ້ນ."},{"vNo":16,"txt":"ແທ້​ຈິງ​ແລ້ວ, ແລະ ວິບັດ​ແກ່​ເມືອງ​ທັງ​ໝົດ ຊຶ່ງຢູ່​ໃນ​ແຜ່ນດິນ​ໂດຍ​ຮອບ, ທີ່​ຊາວ​ນີ​ໄຟ​ເປັນ​ເຈົ້າຂອງ ເພາະຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ທີ່​ມີ​ຢູ່​ໃນ​ນັ້ນ."},{"vNo":17,"txt":"ແລະ ຈົ່ງ​ເບິ່ງ, ຈອມ​ໂຍທາ​ໄດ້​ກ່າວ​ໄວ້​ດັ່ງ​ນີ້, ແຜ່ນດິນ​ຈະ​ຖືກ​ສາບ​ແຊ່ງ ເພາະ​ເພື່ອ​ເຫັນ​ແກ່ຜູ້​ຄົນທີ່​ຢູ່​ເທິງແຜ່ນດິນ, ແທ້​ຈິງ​ແລ້ວ, ເພາະຄວາມ​ຊົ່ວ​ຮ້າຍຂອງ​ພວກ​ເຂົາ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ."},{"vNo":18,"txt":"ແລະ ເຫດການ​ຈະບັງ​ເກີດ​ຂຶ້ນ ຈອມ​ໂຍທາ​ກ່າວ, ແທ້​ຈິງ​ແລ້ວ, ພຣະ​ເຈົ້າອົງຍິ່ງ​ໃຫຍ່ ແລະ ແທ້​ຈິງ​ຂອງ​ພວກ​ເຮົາ​ໄດ້​ກ່າວວ່າ ຜູ້​ທີ່​ເຊື່ອງ​ຊັບ​ສົມບັດ​ໄວ້​ໃນ​ແຜ່ນດິນຈະ​ຫາ​ມັນ​ບໍ່​ພົບ​ອີກ​ເລີຍ ເພາະ​ການ​ສາບ​ແຊ່ງ​ອັນ​ໃຫຍ່​ຫລວງ​ທີ່​ມີກັບ​ແຜ່ນດິນ, ຍົກ​ເວັ້ນ​ແຕ່​ຄົນ​ຊອບ​ທຳ​ຜູ້​ທີ່​ເຊື່ອງ​ຊັບ​ສິນ​ຂອງ​ພວກ​ເຂົາ​ໄວ້​ກັບ​ພຣະ​ຜູ້​ເປັນ​ເຈົ້າ​ເທົ່າ​ນັ້ນ."},{"vNo":19,"txt":"ເພາະ​ພຣະຜູ້​ເປັນ​ເຈົ້າ​ໄດ້​ກ່າວ​ວ່າ, ເຮົາ​ຢາກ​ໃຫ້​ພວກ​ເຂົາ​ເຊື່ອງ​ຊັບ​ສົມບັດຂອງ​ພວກ​ເຂົາ​ໄວ້​ກັບ​ເຮົາ; ແລະ ຄົນ​ທີ່​ບໍ່​ເຊື່ອງ​ຊັບ​ສົມບັດຂອງ​ພວກ​ເຂົາ​ໄວ້​ກັບ​ເຮົາຈະ​ຖືກ​ສາບ​ແຊ່ງ ເພາະ​ບໍ່​ມີ​ຜູ້​ໃດ​ທີ່​ຈະ​ເຊື່ອງ​ຊັບ​ສົມບັດ​ຂອງ​ຕົນ​ໄວ້​ກັບ​ເຮົາ​ນອກ​ຈາກ​ຄົນ​ທີ່​ຊອບ​ທຳ​ເທົ່າ​ນັ້ນ; ແລະ ຄົນ​ທີ່​ບໍ່​ໄດ້​ເຊື່ອງ​ຊັບສົມບັດ​ຂອງ​ເຂົາ​ໄວ້​ກັບ​ເຮົາ​ຈະ​ຖືກ​ສາບ​ແຊ່ງ ແລະ ຊັບ​ສົມບັດກໍ​ຄື​ກັນ, ແລະ ບໍ່​ມີ​ຜູ້​ໃດ​ຈະໄຖ່​ມັນ​ຄືນ​ມາ​ເພາະ​ຄຳ​ສາບ​ແຊ່ງ​ທີ່​ມີ​ກັບ​ແຜ່ນດິນ."},{"vNo":20,"txt":"ແລະ ມື້ນັ້ນຈະ​ມາ​ເຖິງ​ຄື ພວກ​ເຂົາ​ຈະ​ເຊື່ອງ​ຊັບ​ສົມ​ບັດ​ຂອງ​ພວກ​ເຂົາ​ໄວ້ ເພາະ​ພວກ​ເຂົາ​ມີ​ແຕ່ໝົກ​ໝຸ້ນຢູ່​ກັບ​ຂອງ​ມີຄ່າ; ແລະ ເພາະ​ພວກ​ເຂົາ​ມີ​ແຕ່ໝົກ​ໝຸ້ນຢູ່​ກັບ​ຂອງ​ມີຄ່າຂອງ​ພວກ​ເຂົາ, ແລະ ຈະ​ເຊື່ອງ​ຊັບ​ສົມບັດ​ຂອງພວກ​ເຂົາ​ໄວ້ໃນ​ເວລາ​ທີ່​ພວກ​ເຂົາ​ຫລົບໜີ​ໄປ​ຈາກ​ສັດ​ຕູ​ຂອງ​ພວກ​ເຂົາ; ເພາະ​ພວກ​ເຂົາ​ບໍ່​ໄດ້​ເຊື່ອງ​ຊັບ​ສິນ​ຂອງ​ພວກ​ເຂົາ​ໄວ້ກັບ​ເຮົາ, ພວກ​ເຂົາ​ຈະ​ຖືກ​ສາບ​ແຊ່ງ ແລະ ຊັນ​ສົມບັດ​ຂອງ​ພວກ​ເຂົາ​ກໍ​ຄື​ກັນ, ແລະ ໃນມື້ນັ້ນ ພວກ​ເຂົາ​ຈະ​ຖືກ​ລົງ​ໂທດ, ພຣະຜູ້​ເປັນ​ເຈົ້າ​ກ່າວ."},{"vNo":21,"txt":"ຈົ່ງ​ເບິ່ງ ພວກ​ທ່ານຜູ້​ເປັນ​ຜູ້ຄົນ​ຂອງ​ເມືອງ​ຍິ່ງ​ໃຫຍ່​ນີ້, ແລະ ຈົ່ງ​ຟັງ​ຄຳ​ເວົ້າຂອງ​ຂ້າພະ​ເຈົ້າ​ເຖີດ; ແທ້​ຈິງ​ແລ້ວ, ຈົ່ງ​ຟັງ​ພຣະ​ຄຳຊຶ່ງພຣະຜູ້​ເປັນ​ເຈົ້າ​ໄດ້​ກ່າວ​ໄວ້; ເພາະ​ຈົ່ງ​ເບິ່ງ, ພຣະ​ອົງ​ໄດ້​ກ່າວ​ວ່າ ພວກ​ທ່ານຈະ​ຖືກ​ສາບ​ແຊ່ງ ເພາະ​ຂອງ​ມີຄ່າ​ຂອງ​ພວກ​ທ່ານ, ແລະ ຂອງ​ມີ​ຄ່າ​ຂອງ​ພວກ​ທ່ານຈະ​ຖືກ​ສາບ​ແຊ່ງນຳ​ອີກ ເພາະພວກ​ທ່ານ​ໝົກ​ໝຸ້ນຢູ່​ກັບ​ມັນ, ແລະ ບໍ່​ຟັງ​ພຣະ​ຄຳ​ຂອງ​ພຣະ​ອົງຜູ້​ປະທານ​ມັນ​ໃຫ້​ແກ່​ພວກ​ທ່ານ."},{"vNo":22,"txt":"ພວກ​ທ່ານບໍ່​ຈື່​ຈຳ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ທ່ານ​ໃນ​ສິ່ງ​ທີ່​ພຣະ​ອົງ​ປະທານ​ໃຫ້​ແກ່​ພວກ​ທ່ານ, ແຕ່​ພວກ​ທ່ານຈື່​ຈຳ​ຂອງ​ມີຄ່າ​ຂອງ​ພວກ​ທ່ານຢູ່​ຕະຫລອດ​ເວລາ ແລະ ບໍ່​ຖະ​ຫວາຍ​ຄວາມ​ຂອບ​ພຣະ​ໄທ​ແດ່​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ທ່ານສຳລັບ​ສິ່ງ​ເຫລົ່າ​ນັ້ນ; ແທ້​ຈິງ​ແລ້ວ, ໃຈ​ຂອງ​ພວກ​ທ່ານບໍ່​ໄດ້​ອອກ​ມາ​ຫາ​ພຣະ​ຜູ້​ເປັນ​ເຈົ້າ, ແຕ່​ມັນ​ໄດ້​ພອງ​ຂຶ້ນດ້ວຍ​ຄວາມ​ທະ​ນົງ​ຕົວອັນ​ໃຫຍ່​ຫລວງ, ຈົນ​ເຖິງ​ການ​ອວດ​ອ້າງ ແລະ ຈົນ​ເຖິງ​ການ​ທະ​ເຍີ​ທະຍານ, ການ​ອິດສາ​ບັງ​ບຽດ, ການ​ຜິດ​ຖຽງ​ກັນ, ການ​ມີ​ເຈດ​ຕະນາ​ຮ້າຍ, ການ​ກົດ​ຂີ່​ຂົ່ມ​ເຫັງ, ແລະ ການ​ຄາດ​ຕະກຳ, ແລະ ການ​ເຮັດ​ຄວາມ​ຊົ່ວ​ຮ້າຍ​ນາໆ​ປະການ."},{"vNo":23,"txt":"ດ້ວຍ​ເຫດ​ນີ້ ອົງ​ພຣະຜູ້​ເປັນ​ເຈົ້າຈຶ່ງ​ໃຫ້ການ​ສາບ​ແຊ່ງ​ມາ​ສູ່ແຜ່ນດິນ ແລະ ມາ​ສູ່​ຂອງ​ມີຄ່າ​ຂອງ​ພວກ​ທ່ານນຳ​ອີກ, ແລະ ນີ້​ເພາະຄວາມ​ຊົ່ວ​ຮ້າຍ​ຂອງ​ພວກ​ທ່ານ."},{"vNo":24,"txt":"ແທ້​ຈິງ​ແລ້ວ, ວິບັດແກ່​ຜູ້ຄົນ​ພວກ​ນີ້, ເພາະ​ເວລາ​ນີ້​ຊຶ່ງມາ​ເຖິງ​ແລ້ວ, ທີ່​ພວກ​ທ່ານ​ໄດ້​ຂັບ​ໄລ່​ສາດສະດາ​ອອກ​ໄປ, ແລະ ເຍາະ​ເຍີ້ຍ​ພວກ​ເພິ່ນ, ແລະ ແກວ່ງ​ກ້ອນ​ຫີນ​ໃສ່​ພວກ​ເພິ່ນ, ແລະ ໄລ່​ຂ້າ​ພວ​ກ​ເພິ່ນ, ແລະ ເຮັດ​ຄວາມ​ຊົ່ວ​ຮ້າຍ​ນາໆ​ປະການ​ຕໍ່​ພວກ​ເພິ່ນ ຄື​ກັນ​ກັບ​ຜູ້ຄົນ​ໃນ​ສະ​ໄໝ​ໂບຮານ​ເຮັດໄປ​ນັ້ນ."},{"vNo":25,"txt":"ແລະ ບັດ​ນີ້​ເວລາ​ພວກ​ທ່ານ​ເວົ້າ​ອອກ​ມາ, ພວກ​ທ່ານ​ເວົ້າວ່າ: ຖ້າ​ຫາກ​ພວກ​ເຮົາ​ມີ​ຊີວິດ​ຢູ່​ໃນ​ສະ​ໄໝ​ຂອງ​ບັນ​ພະ​ບຸ​ລຸ​ດ​ຂອງ​ພວກ​ເຮົາ, ພວກ​ເຮົາ​ຈະ​ບໍ່​ຂ້າ​ສາດ​ສະ​ດາ; ພວກ​ເຮົາ​ຈະ​ບໍ່​ແກວ່ງ​ກ້ອນ​ຫີນ​ໃສ່​ພວກ​ເພິ່ນ, ແລະ ຂັບ​ໄລ່​ພວກ​ເພິ່ນ​ອອກ​ໄປ."},{"vNo":26,"txt":"ຈົ່ງ​ເບິ່ງ ພວກ​ທ່ານຍິ່ງ​ຊົ່ວ​ຮ້າຍ​ຫລາຍ​ກວ່າພວກ​ເຂົາ​ອີກ​ຊ້ຳ; ເພາະ​ຕາບ​ໃດ​ທີ່​ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່, ຖ້າ​ຫາກ​ສາດສະດາ​ຄົນ​ໃດ​ມາ​ໃນ​ບັນດາ​ພວກ​ທ່ານ ແລະ ປະກາດ​ພຣະ​ຄຳ​ຂອງ​ພຣະຜູ້​ເປັນ​ເຈົ້າ​ແກ່​ພວກ​ທ່ານ, ຊຶ່ງ​ໃຫ້​ຖ້ອຍ​ຄຳ​ເຖິງ​ບາບ ແລະ ຄວາມ​ຊົ່ວ​ຮ້າຍ​ຂອງ​ພວກ​ທ່ານ, ແລ້ວ​ພວກ​ທ່ານກໍ​ໂມ​ໂຫຮ້າຍ​ຂຶ້ນ, ແລະ ຂັບ​ໄລ່​ເພິ່ນ​ອອກ​ໄປ, ແລະ ຊອກ​ຫາ​ທຸກ​ວິທີ​ທາງ​ທີ່​ຈະ​ທຳລາຍ​ເພິ່ນ; ແທ້​ຈິງ​ແລ້ວ, ພວກ​ທ່ານຈະ​ເວົ້າວ່າ ເພິ່ນ​ເປັນ​ສາດ​ສະ​ດາ​ປອມ, ແລະວ່າ​ເພິ່ນ​ເປັນ​ຄົນ​ບາບ, ແລະ ເປັນ​ຂອງ​ມານ, ເພາະ​ເພິ່ນ​ໄດ້​ໃຫ້​ຖ້ອຍ​ຄຳ​ວ່າ ການ​ກະທຳ​ຂອງ​ພວກ​ທ່ານຊົ່ວ."},{"vNo":27,"txt":"ແຕ່​ຈົ່ງ​ເບິ່ງ, ຖ້າ​ຫາກ​ມີ​ຄົນ​ໜຶ່ງ​ເຂົ້າມາ​ໃນ​ບັນດາ​ພວກ​ທ່ານ ແລະ ເວົ້າວ່າ: ເຮັດ​ແນວ​ນີ້; ແລະ ຈະ​ບໍ່​ມີ​ຄວາມ​ຊົ່ວ​ຮ້າຍ; ເຮັດ​ແນວ​ນັ້ນ ແລ້ວ​ພວກ​ທ່ານຈະ​ບໍ່​ຕ້ອງທົນ​ທຸກ; ແທ້​ຈິງ​ແລ້ວ, ລາວຈະ​ເວົ້າວ່າ: ຈົ່ງ​ດຳ​ເນີນ​ໄປ​ຕາມ​ຄວາມ​ຈອງຫອງ​ຂອງ​ໃຈ​ຂອງ​ພວກ​ທ່ານ​ເອງ; ແທ້​ຈິງ​ແລ້ວ, ຈົ່ງ​ດຳ​ເນີນ​ໄປ​ຕາມ​ຄວາມ​ຈອງຫອງ​ຂອງ​ຕາ​ຂອງ​ພວກ​ທ່ານ​ເອງ, ແລະ ຈົ່ງ​ເຮັດ​ສິ່ງ​ໃດ​ກໍ​ຕາມຕາມ​ຄວາມ​ປາ​ຖະໜາ​ຂອງ​ໃຈຂອງ​ພວກ​ທ່ານ—ແລະ ຖ້າ​ຫາກ​ມີ​ຄົນ​ໃດ​ເຂົ້າມາ​ໃນ​ບັນດາ​ພວກ​ທ່ານ ແລະ ເວົ້າ​ແບບ​ນີ້ ພວກ​ທ່ານກໍ​ຈະ​ຮັບ​ເອົາ​ລາວ ແລະ ເວົ້າວ່າ​ລາວເປັນ​ສາດສະດາ."},{"vNo":28,"txt":"ແທ້​ຈິງ​ແລ້ວ, ພວກ​ທ່ານຈະ​ຍົກ​ລາວຂຶ້ນ, ແລະ ພວກ​ທ່ານຈະມອບ​ສິ່ງ​ຂອງ​ຂອງ​ພວກ​ທ່ານ​ໃຫ້​ລາວ; ພວກ​ທ່ານຈະ​ມອບ​ຄຳ​ຂອງ​ພວກ​ທ່ານ​ໃຫ້​ລາວ, ແລະ ເງິນ​ຂອງ​ພວກ​ທ່ານ​ໃຫ້​ລາວ, ແລະ ພວກ​ທ່ານຈະ​ຕົກ​ແຕ່ງ​ລາວ​ດ້ວຍ​ເສື້ອ​ຜ້າ​ທີ່​ມີ​ລາຄາ​ແພງ ເພາະ​ລາວ​ໄດ້​ຍ້ອງຍໍ​ພວກ​ທ່ານ, ແລະ ຍ້ອນ​ວ່າ​ລາວ​ເວົ້າ​ໃນ​ທາງ​ທີ່​ພວກ​ທ່ານພໍ​ໃຈ, ເວລາ​ນັ້ນພວກ​ທ່ານຈະ​ບໍ່​ພົບ​ຄວາມ​ຜິດ​ໃນ​ລາວ."},{"vNo":29,"txt":"ໂອ້ ພວກ​ທ່ານຜູ້​ຄົນ​ລຸ້ນທີ່​ຊົ່ວ ແລະ ເສຍ​ຄົນ​ເອີຍ; ພວກ​ທ່ານ​ເປັນ​ຄົນ​ແຂງ​ກະດ້າງ ແລະ ພວກ​ທ່ານ​ເປັນ​ຄົນ​ແຂງຄໍ, ພວກ​ທ່ານຄິດ​ວ່າພຣະຜູ້​ເປັນ​ເຈົ້າຈະ​ອົດທົນ​ກັບ​ພວກ​ທ່ານ​ໄດ້​ດົນ​ປານ​ໃດ? ແທ້​ຈິງ​ແລ້ວ, ພວກ​ທ່ານຈະ​ປ່ອຍ​ຕົວ​ໃຫ້​ຄົນ​ໂງ່ ແລະ ຕາບອດ​ນຳພາ​ພວກ​ທ່ານ​ໄປ​ດົນ​ປານ​ໃດ? ແທ້​ຈິງ​ແລ້ວ, ພວກ​ທ່ານຈະ​ເລືອກ​ເອົາ​ຄວາມ​ມືດ​ແທນ​ຄວາມ​ສະຫວ່າງ​ໄປ​ດົນ​ປານ​ໃດ?"},{"vNo":30,"txt":"ແທ້​ຈິງ​ແລ້ວ, ຈົ່ງ​ເບິ່ງ, ພຣະ​ພິ​ໂລດ​ຂອງ​ພຣະຜູ້​ເປັນ​ເຈົ້າ​ໄດ້​ເກີດ​ກັບ​ພວກ​ທ່ານ​ແລ້ວ; ຈົ່ງ​ເບິ່ງ, ພຣະ​ອົງ​ໄດ້ສາບ​ແຊ່ງ​ແຜ່ນດິນ ເພາະ​ຄວາມ​ຊົ່ວ​ຮ້າຍ​ຂອງ​ພວກ​ທ່ານ."},{"vNo":31,"txt":"ແລະ ຈົ່ງ​ເບິ່ງ, ເວລາ​ມາ​ເຖິງ​ແລ້ວ​ທີ່​ພຣະ​ອົງ​ຈະ​ສາບ​ແຊ່ງ​ຂອງ​ມີຄ່າ​ຂອງ​ພວກ​ທ່ານ, ເພື່ອ​ໃຫ້​ມັນມື່ນ​ຫລຸດ​ໄປ, ເພື່ອ​ພວກ​ທ່ານຈະ​ຍຶດມັນ​ໄວ້​ບໍ່​ໄດ້; ແລະ ໃນ​ມື້​ແຫ່ງ​ຄວາມ​ຍາກຈົນ​ຂອງ​ພວກ​ທ່ານ, ພວກ​ທ່ານຈະ​ບໍ່​ສາມາດ​ຮັກສາ​ມັນ​ໄວ້​ໄດ້."},{"vNo":32,"txt":"ແລະ ໃນ​ມື້​ແຫ່ງ​ຄວາມ​ຍາກຈົນ​ຂອງ​ພວກ​ທ່ານ, ພວກ​ທ່ານຈະ​ຮ້ອງຫາ​ພຣະຜູ້​ເປັນ​ເຈົ້າ; ແລະ ພວກ​ທ່ານຈະ​ຮ້ອງ​ໄປ​ໂດຍ​ບໍ່​ມີ​ປະ​ໂຫຍດ, ເພາະ​ຄວາມ​ເປົ່າ​ປ່ຽວ​ໄດ້​ມາ​ຫາ​ພວກ​ທ່ານ​ແລ້ວ, ແລະ ຄວາມ​ພິນາດ​ຂອງ​ພວກ​ທ່ານນັ້ນກໍ​ຈະ​ມີ​ຂຶ້ນຢ່າງ​ແນ່ນອນ; ແລະ ໃນ​ມື້ນັ້ນພວກ​ທ່ານຈະ​ຮ້ອງ​ໄຫ້ ແລະ ຄວນ​ຄາງ, ຈອມ​ໂຍທາ​ກ່າວ. ເວລາ​ນັ້ນພວກ​ທ່ານຈະ​ຄວນ​ຄາງ ແລະ ເວົ້າວ່າ:"},{"vNo":33,"txt":"ໂອ້ ຖ້າ​ຫາກພວກ​ເຮົາ​ໄດ້​ກັບ​ໃຈ, ແລະ ບໍ່​ໄດ້​ຂ້າ​ສາດສະດາ, ແລະ ບໍ່​ໄດ້​ແກວ່ງ​ກ້ອນ​ຫີນ​ໃສ່​ພວກເພິ່ນ, ແລະ ບໍ່​ໄດ້​ຂັບ​ໄລ່​ພວກເພິ່ນ​ອອກ​ໄປ. ແທ້​ຈິງ​ແລ້ວ, ໃນ​ມື້ນັ້ນ ພວກ​ທ່ານຈະ​ກ່າວ​ວ່າ: ໂອ້ ຖ້າ​ຫາກ​ພວກ​ເຮົາ​ລະນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຮົາ​ໃນ​ມື້​ທີ່​ພຣະ​ອົງ​ປະທານ​ຂອງ​ມີຄ່າ​ໃຫ້​ແກ່​ພວກ​ເຮົາ, ມັນ​ກໍ​ຄົງ​ຈະ​ບໍ່ມື່ນ​ຫລຸດໄປ​ຈົນ​ພວກ​ເຮົາ​ຕ້ອງ​ສູນ​ເສຍ​ມັນ; ເພາະ​ຈົ່ງ​ເບິ່ງ, ຂອງ​ມີຄ່າ​ຂອງ​ພວກ​ເຮົາ​ໄປ​ຈາກ​ພວກ​ເຮົາ​ແລ້ວ."},{"vNo":34,"txt":"ຈົ່ງ​ເບິ່ງ, ພວກ​ເຮົາ​ວາງ​ເຄື່ອງມື​ໄວ້​ບ່ອນ​ນີ້ ແລະ ມື້​ໃໝ່ມາ ມັນ​ໄດ້​ຫາຍ​ໄປ; ແລະ ຈົ່ງ​ເບິ່ງ, ດາບ​ຂອງ​ພວກ​ເຮົາ​ກໍ​ຫາຍ​ໄປ​ໃນ​ມື້​ທີ່​ພວກ​ເຮົາ​ຊອກ​ຫາ​ມັນ​ເພື່ອ​ການ​ສູ້​ຮົບ."},{"vNo":35,"txt":"ແທ້​ຈິງ​ແລ້ວ, ພວກ​ເຮົາ​ໄດ້​ເຊື່ອງ​ຊັບ​ສົມບັດ​ຂອງ​ພວກ​ເຮົາ​ໄວ້ ແລະ ມັນ​ໄດ້​ມື່ນ​ຫລຸດໄປ​ຈາກ​ພວກ​ເຮົາ ເພາະ​ຄວາມ​ສາບ​ແຊ່ງ​ທີ່​ມີ​ກັບ​ແຜ່ນດິນ."},{"vNo":36,"txt":"ໂອ້ ຖ້າ​ຫາກ​ພວກ​ເຮົາ​ໄດ້​ກັບ​ໃຈ​ໃນ​ມື້​ທີ່​ພຣະ​ຄຳ​ຂອງ​ພຣະຜູ້​ເປັນ​ເຈົ້າມາ​ເຖິງ​ພວກ​ເຮົາ; ເພາະ​ຈົ່ງ​ເບິ່ງ ແຜ່ນດິນ​ໄດ້​ຖືກ​ສາບ​ແຊ່ງ​ແລ້ວ, ແລະ ທຸກ​ສິ່ງ​ທຸກ​ຢ່າງ​ກໍມື່ນ​ຫລຸດໄປ, ແລະ ພວກ​ເຮົາ​ບໍ່​ສາມາດ​ຈະ​ຍຶດຖື​ມັນ​ໄວ້​ເລີຍ."},{"vNo":37,"txt":"ຈົ່ງ​ເບິ່ງ, ພວກ​ເຮົາ​ຖືກ​ປິ​ດລ້ອມ​ໄວ້​ດ້ວຍ​ວິນ​ຍານ​ຮ້າຍ, ແທ້​ຈິງ​ແລ້ວ, ພວກ​ເຮົາ​ຖືກ​ປິດ​ລ້ອມ​ໄວ້​ດ້ວຍ​ບໍລິວານ​ຂອງ​ຜູ້​ທີ່​ພະຍາຍາມ​ຈະ​ທຳລາຍ​ຈິດ​ວິນ​ຍານ​ຂອງ​ພວກ​ເຮົາ. ຈົ່ງ​ເບິ່ງ, ຄວາມ​ຊົ່ວ​ຮ້າຍ​ຂອງ​ພວກ​ເຮົາ​ນັ້ນ​ໃຫຍ່​ຫລວງ​ທີ່​ສຸດ. ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ຈະ​ບໍ່​ເອົາ​ພຣະ​ພິ​ໂລດ​ຂອງ​ພຣະ​ອົງ​ໄປ​ຈາກ​ພວກ​ຂ້ານ້ອຍ​ແດ່​ບໍ? ແລະ ນີ້​ຈະ​ເປັນ​ຄຳ​ເວົ້າຂອງ​ພວກ​ທ່ານ​ໃນ​ມື້ນັ້ນ."},{"vNo":38,"txt":"ແຕ່​ຈົ່ງ​ເບິ່ງ, ວັນ​ເວລາ​ແຫ່ງ​ການ​ທົດ​ລອງ​ຂອງ​ພວກ​ທ່ານ​ໄດ້​ຜ່ານ​ໄປ​ແລ້ວ; ພວກ​ທ່ານ​ໄດ້​ຜັດ​ມື້​ຜັດ​ວັນ​ແຫ່ງ​ຄວາມ​ລອດ​ຂອງ​ພວກ​ທ່ານ ຈົນ​ວ່າມັນ​ສາຍ​ເກີນ​ໄປ​ຢ່າງ​ເປັນນິດ, ແລະ ຄວາມ​ພິນາດ​ຂອງ​ພວກ​ທ່ານ​ກໍ​ແນ່ນອນແລ້ວ; ແທ້​ຈິງ​ແລ້ວ, ເພາະ​ຕະຫລອດ​ຊີວິດ​ຂອງ​ພວກ​ທ່ານ, ພວກ​ທ່ານມີ​ແຕ່​ສະ​ແຫວງ​ຫາ​ສິ່ງ​ທີ່​ພວກ​ທ່ານບໍ່​ສາມາດ​ຍຶດຖື​ມັນ​ໄວ້; ແລະ ພວກ​ທ່ານ​ສະ​ແຫວງ​ຫາ​ຄວາມສຸກ​ໂດຍ​ການ​ສ້າງ​ຄວາມ​ຊົ່ວ​ຮ້າຍ, ຊຶ່ງສິ່ງ​ເຫລົ່າ​ນີ້​ກົງກັນຂ້າມ​ກັບ​ທຳ​ມະ​ຊາດ​ຂອງ​ຄວາມ​ຊອບ​ທຳ ຊຶ່ງມີ​ຢູ່​ໃນ​ທັງ​ສາມ​ພຣະ​ອົງຜູ້​ຍິ່ງ​ໃຫຍ່ ແລະ ເປັນ​ນິລັນດອນ​ຂອງ​ພວກ​ເຮົາ."},{"vNo":39,"txt":"ໂອ້ ຜູ້​ຄົນ​ຂອງ​ແຜ່ນດິນ​ເອີຍ, ຂໍ​ໃຫ້​ພວກ​ທ່ານຈົ່ງ​ຟັງ​ຄຳ​ເວົ້າຂອງ​ຂ້າພະ​ເຈົ້າ​ເຖີດ! ແລະ ຂ້າພະ​ເຈົ້າຂໍ​ໃຫ້​ພຣະ​ພິ​ໂລດ​ຂອງ​ພຣະຜູ້​ເປັນ​ເຈົ້າຈົ່ງ​ຫັນ​ໜີ​ໄປ​ຈາກ​ພວກ​ທ່ານ, ແລະ ວ່າພວກ​ທ່ານຈະກັບ​ໃຈ ແລະ ລອດ."}]}