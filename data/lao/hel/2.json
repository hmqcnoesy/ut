{"heading":"ຮີ​ລາມັນຜູ້​ເປັນ​ລູກ​ຊາຍ​ຂອງ​ຮີ​ລາ​ມັນ​ກາຍ​ເປັນ​ຫົວໜ້າ​ຜູ້​ຕັດສິນ—ແກ​ດີ​ອານ​ທັນ​ເປັນ​ຜູ້ນຳ​ຂອງ​ພັກ​ຄິດ​ຄູ​ເມັນ—ຂ້າ​ໃຊ້​ຂອງ​ຮີ​ລາມັນ​ຂ້າ​ຄິດ​ຄູ​ເມັນ, ແລະ ພັກ​ພວກ​ຂອງ​ແກ​ດີ​ອານ​ທັນ​ປົບ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນ​ດານ. ປະມານ 50–49 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":1,"nextNo":3,"chapterTitle":"ຮີ​ລາ​ມັນ 2","prevTitle":"ຮີ​ລາ​ມັນ 1","nextTitle":"ຮີ​ລາ​ມັນ 3","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສີ່​ສິບ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຫລັງ​ຈາກ​ໂມ​ໂຣ​ໄນ​ຮາ​ໄດ້​ສະຖາ​ປະ​ນາ​ສັນຕິ​ພາບ​ຂຶ້ນອີກ​ລະ​ຫວ່າງ​ຊາວ​ນີ​ໄຟ​ກັບ​ຊາວ​ເລ​ມັນ​ແລ້ວ, ຈົ່ງ​ເບິ່ງ ບໍ່​ມີ​ຜູ້​ໃດ​ເລີຍ​ໄດ້​ຮັບ​ຕຳ​ແໜ່ງ​ເປັນ​ຜູ້​ຕັດສິນ; ດັ່ງນັ້ນ ມັນ​ຈຶ່ງ​ເລີ່ມ​ມີ​ການ​ຂັດ​ແຍ້ງ​ກັນ​ຂຶ້ນອີກ​ໃນ​ບັນດາ​ຜູ້ຄົນ​ກ່ຽວ​ກັບ​ວ່າ ຜູ້​ໃດ​ສົມຄວນ​ທີ່​ຈະ​ໄດ້​ຮັບ​ຕຳ​ແໜ່ງ​ເປັນ​ຜູ້​ຕັດສິນ​ແທນ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຮີ​ລາມັນຜູ້​ເປັນ​ລູກ​ຊາຍ​ຂອງຮີ​ລາມັນໄດ້​ຖືກ​ແຕ່ງຕັ້ງ​ໃຫ້​ຮັບ​ຕຳ​ແໜ່ງ​ເປັນ​ຜູ້​ຕັດສິນ​ແທນໂດຍ​ສຽງ​ຂອງ​ຜູ້ຄົນ."},{"vNo":3,"txt":"ແຕ່ ຈົ່ງ​ເບິ່ງ, ຄິດ​ຄູ​ເມັນຜູ້​ໄດ້​ລອບ​ຂ້າ​ເພ​ໂຮ​ຣັນ​ໄດ້​ພະຍາຍາມ​ທີ່​ຈະ​ທຳລາຍ​ຊີວິດ​ຂອງ​ຮີ​ລາມັນ​ຄື​ກັນ; ແລະ ລາວ​ໄດ້​ຮັບ​ການ​ສະໜັບສະໜູນ​ຈາກ​ພັກ​ພວກ​ຂອງ​ລາວ, ຜູ້​ຊຶ່ງ​ໄດ້​ເຮັດ​ພັນທະ​ສັນຍາ​ຮ່ວມ​ກັນ​ວ່າຈະ​ບໍ່​ບອກ​ໃຫ້​ຜູ້​ໃດ​ຮູ້ຈັກ​ເຖິງ​ຄວາມ​ຊົ່ວ​ຮ້າຍ​ຂອງ​ລາວ."},{"vNo":4,"txt":"ເພາະ​ມີ​ຊາຍຄົນ​ໜຶ່ງ​ຊື່ວ່າ ແກ​ດີ​ອານ​ທັນ ເປັນ​ຜູ້​ທີ່​ມີ​ຄວາມ​ຊຳນິ​ຊຳນານ​ໃນ​ການ​ປາກ​ເວົ້າ ແລະ ກົນອຸບາຍ​ເລ້​ຫລ່ຽມ​ທີ່​ຈະ​ເຮັດ​ວຽກ​ງານ​ລັບ​ກ່ຽວກັບ​ການ​ຄາດ​ຕະກຳ ແລະ ປຸ້ນ​ຈີ້; ດັ່ງນັ້ນ ລາວ​ຈຶ່ງ​ໄດ້​ກາຍ​ມາ​ເປັນ​ຜູ້ນຳ​ຂອງ​ພັກ​ຄິດ​ຄູ​ເມັນ."},{"vNo":5,"txt":"ດັ່ງນັ້ນ ລາວ​ຈຶ່ງ​ໄດ້​ເວົ້າດີ​ນຳ​ພວກ​ເຂົາ, ແລະ ຄິດຄູ​ເມັນນຳ​ອີກວ່າ​ຖ້າ​ຫາກ​ພວກ​ເຂົາ​ຈະ​ໃຫ້​ລາວ​ໄດ້​ຂຶ້ນນັ່ງ​ບັນ​ລັງ​ຕັດສິນ ແລ້ວ​ລາວ​ຈະ​ໃຫ້​ຜູ້​ທີ່ຢູ່​ໃນ​ພັກ​ຂອງ​ລາວ​ມີ​ອຳນາດ ແລະ ໜ້າ​ທີ່​ສູງ​ໃນ​ບັນດາ​ຜູ້ຄົນ; ດັ່ງນັ້ນ ຄິດ​ຄູ​ເມັນ​ຈຶ່ງ​ພະຍາ​ຍາມ​ທີ່​ຈະ​ຂ້າ​ຮີ​ລາມັນ​ເສຍ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ຂະນະ​ທີ່ລາວກຳລັງ​ເດີນທາງ​ໄປ​ຫາ​ບັນລັງ​ຜູ້​ຕັດສິນ​ເພື່ອ​ຈະ​ທຳຮ້າຍ​ຮີ​ລາມັນ​ຢູ່​ນັ້ນ, ຈົ່ງ​ເບິ່ງ ຂ້າ​ໃຊ້​ຄົນ​ໜຶ່ງ​ຂອງ​ຮີ​ລາມັນ​ໄດ້​ປອມ​ຕົວ​ອອກ​ໄປ​ຂ້າງ​ນອກ​ໃນ​ເວລາ​ກາງຄືນ, ສະນັ້ນ ລາວ​ຈຶ່ງ​ໄດ້​ຮູ້ຈັກ​ເຖິງ​ແຜນການຊຶ່ງພັກ​ນີ້​ວາງ​ຂຶ້ນ​ເພື່ອ​ຈະ​ໄດ້​ທຳລາຍ​ຮີ​ລາມັນ—"},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າ​ໃຊ້​ຂອງ​ຮີ​ລາມັນ​ໄດ້​ພົບ​ກັບ​ຄິດ​ຄູ​ເມັນ, ແລະ ໄດ້​ໃຫ້​ສັນຍານ​ແກ່​ລາວ; ດັ່ງນັ້ນ ຄິດ​ຄູ​ເມັນ​ຈຶ່ງ​ໄດ້​ບອກ​ໃຫ້​ລາວຮູ້​ເຖິງ​ຄວາມ​ປາ​ຖະໜາຂອງ​ຕົນ, ໂດຍ​ປາ​ຖະໜາ​ທີ່​ຈະ​ໃຫ້​ລາວນຳ​ລາວ​ໄປ​ຫາ​ບັນລັງ​ຕັດສິນ​ເພື່ອ​ວ່າ​ລາວ​ຈະ​ໄດ້​ລອບ​ຂ້າ​ຮີ​ລາມັນ​ເສຍ."},{"vNo":8,"txt":"ແລະ ເວລາ​ຂ້າ​ໃຊ້​ຂອງ​ຮີ​ລາມັນ​ຮູ້ຈັກ​ເຖິງ​ເລື່ອງ​ໃນ​ໃຈ​ຂອງ​ຄິດ​ຄູ​ເມັນ​ທັງ​ໝົດ, ແລະ ຮູ້ຈັກ​ເຖິງ​ຈຸດປະສົງ​ຂອງ​ລາວ​ທີ່​ຫວັງ​ຈະ​ຂ້າ, ແລະ ຮູ້ຈັກ​ອີກ​ວ່າ​ມັນ​ເປັນ​ຈຸດປະສົງ​ຂອງ​ທຸກ​ຄົນ​ທີ່ຢູ່​ໃນ​ພັກ​ຂອງ​ລາວ​ທີ່​ຫວັງ​ຈະ​ຂ້າ​ຄື​ກັນ, ແລະ ຫວັງ​ທີ່​ຈະ​ລັກ, ແລະ ຫວັງ​ທີ່​ຈະ​ຍຶດ​ເອົາ​ອຳນາດ, (ແລະ ນີ້​ເປັນ​ແຜນການ​ລັບ, ແລະ ການ​ມົ້ວ​ສຸມ​ລັບ​ຂອງ​ພວກ​ເຂົາ) ຂ້າ​ໃຊ້​ຂອງ​ຮີ​ລາມັນ​ເວົ້າກັບ​ຄິດ​ຄູ​ເມັນ​ວ່າ: ໃຫ້​ພວກ​ເຮົາ​ໄປ​ຫາ​ບັນ​ລັງ​ຕັດສິນນຳກັນ​ເທາະ."},{"vNo":9,"txt":"ບັດ​ນີ້ມັນ​ຈຶ່ງ​ເຮັດ​ໃຫ້​ຄິດ​ຄູ​ເມັນ​ພໍ​ໃຈ​ຫລາຍ​ທີ່​ສຸດ, ເພາະ​ຄິດ​ວ່າ​ລາວຈະ​ໄດ້​ຮັບ​ຜົນສຳ​ເລັດ​ຕາມ​ແຜນການ​ທີ່​ວາງ​ໄວ້; ແຕ່​ຈົ່ງ​ເບິ່ງ, ໃນ​ຂະນະ​ທີ່ພວກ​ເຂົາ​ກຳລັງ​ເດີນທາງ​ໄປ​ຫາ​ບັນລັງ​ຕັດສິນ​ຢູ່​ນັ້ນ, ຂ້າ​ໃຊ້​ຂອງ​ຮີ​ລາມັນ​ໄດ້​ແທງ​ຄິດ​ຄູ​ເມັນ​ທະລຸ​ຫົວ​ໃຈ ຈົນ​ລາວ​ໄດ້​ລົ້ມ​ຕາຍ​ຄາ​ທີ່ໂດຍ​ບໍ່​ມີ​ສຽງ​ຮ້ອງ​ຄາງ​ເລີຍ. ແລະ ລາວ​ໄດ້​ແລ່ນ​ໄປ​ບອກ​ຮີ​ລາມັນ​ເຖິງ​ເລື່ອງ​ທັງ​ໝົດ​ທີ່ລາວ​ໄດ້​ເຫັນ, ແລະ ໄດ້​ຍິນ, ແລະ ໄດ້​ເຮັດ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຮີ​ລາມັນ​ຈຶ່ງ​ໄດ້ສົ່ງ​ຄົນ​ໄປ​ຈັບ​ພວກ​ໂຈນ ແລະ ກຸ່ມ​ຄາດ​ຕະກອນ​ລັບ​ພວກ​ນີ້, ເພື່ອ​ພວກ​ເຂົາ​ຈະ​ໄດ້​ຖືກ​ປະຫານ​ຊີວິດ​ຕາມ​ກົດໝາຍ."},{"vNo":11,"txt":"ແຕ່​ຈົ່ງ​ເບິ່ງ, ເວລາ​ແກ​ດີ​ອານ​ທັນ​ຮູ້​ວ່າ​ຄິດ​ຄູ​ເມັນ​ບໍ່​ໄດ້​ກັບ​ຄືນ​ມາ ລາວ​ກໍ​ຢ້ານ​ວ່າ​ຕົວ​ເອງ​ຈະ​ຖືກ​ທຳລາຍ; ດັ່ງນັ້ນ ລາວ​ຈຶ່ງ​ສັ່ງ​ໃຫ້​ພັກ​ພວກ​ຂອງ​ລາວ​ຕິດຕາມ​ລາວ​ໄປ. ແລະ ພວກ​ເຂົາ​ໄດ້​ໜີ​ອອກ​ຈາກ​ແຜ່ນດິນ​ໂດຍ​ທາງ​ລັບ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ເວລາ​ທີ່​ຮີ​ລາມັນ​ສົ່ງ​ຄົນ​ໄປ​ຈັບພວກ​ເຂົາ, ຈຶ່ງ​ບໍ່ເຫັນ​ພວກ​ເຂົາ​ໃນ​ບ່ອນ​ໃດ​ເລີຍ."},{"vNo":12,"txt":"ແລະ ເລື່ອງ​ລາວ​ຂອງ​ແກ​ດີ​ອານ​ທັນ​ຈະ​ຖືກ​ເວົ້າ​ເຖິງ​ອີກ​ຫລັງ​ຈາກ​ນີ້​ໄປ. ແລະ ປີ​ທີ​ສີ່​ສິບ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":13,"txt":"ແລະ ຈົ່ງ​ເບິ່ງ, ໃນ​ຕອນ​ສຸດ​ທ້າຍ​ຂອງ​ໜັງສື​ເຫລັ້ມນີ້ ທ່ານ​ຈະ​ເຫັນ​ໄດ້​ວ່າ ແກ​ດີ​ອານ​ທັນຜູ້​ນີ້​ໄດ້​ເປັນຕົ້ນ​ເຫດ​ຂອງ​ການ​ໂຄ່ນ​ລົ້ມ, ແທ້​ຈິງ​ແລ້ວ, ມັນ​ເກືອບ​ຈະ​ເປັນ​ການ​ທຳລາຍ​ຜູ້ຄົນ​ຂອງ​ນີ​ໄຟ​ໃຫ້​ສູນ​ສິ້ນ​ໄປ."},{"vNo":14,"txt":"ຈົ່ງ​ເບິ່ງ ຂ້າພະ​ເຈົ້າບໍ່​ໄດ້​ໝາຍ​ຄວາມ​ວ່າ ມັນ​ແມ່ນ​ຕອນ​ສຸດ​ທ້າຍ​ຂອງ​ໜັງສື​ຮີ​ລາມັນ, ແຕ່​ຂ້າພະ​ເຈົ້າໝາຍ​ເຖິງ​ຕອນ​ສຸດ​ທ້າຍ​ຂອງ​ໜັງສື​ນີ​ໄຟ, ຊຶ່ງຂ້າພະ​ເຈົ້າ​ໄດ້​ເອົາ​ເລື່ອງ​ລາວ​ທັງ​ໝົດ​ມາ​ຂຽນ​ໄວ້."}]}