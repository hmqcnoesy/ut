{"heading":"ຊາວ​ນີ​ໄຟຢ່າງ​ຫລວງຫລາຍອົບ​ພະຍົບ​ໄປ​ຫາ​ແຜ່ນດິນ​ທາງ​ເໜືອ—ພວກ​ເຂົາ​ສ້າງ​ເຮືອນ​ຊານ​ດ້ວຍປູນ​ຊີມັງ ແລະ ຂຽນ​ບັນທຶກ​ໄວ້​ຫລາຍ​ເລື່ອງ—ຫລາຍ​ສິບ​ພັນຄົນ​ໄດ້​ປ່ຽນ​ໃຈ​ເຫລື້ອມ​ໃສ ແລະ ຮັບ​ບັບຕິ​ສະມາ—ພຣະ​ຄຳ​ຂອງ​ພຣະ​ເຈົ້ານຳພາ​ມະນຸດ​ໄປ​ສູ່ຄວາມ​ລອດ—ນີ​ໄຟລູກ​ຊາຍ​ຂອງ​ຮີ​ລາມັນ​ຮັບ​ຕຳ​ແໜ່ງ​ເປັນ​ຜູ້​ຕັດສິນ. ປະມານ 49–39 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":2,"nextNo":4,"chapterTitle":"ຮີ​ລາ​ມັນ 3","prevTitle":"ຮີ​ລາ​ມັນ 2","nextTitle":"ຮີ​ລາ​ມັນ 4","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສີ່​ສິບ​ສາມ​ແຫ່ງ​ການ​ປົກ​ຄອງ​ຂອງ​ຜູ້​ຕັດສິນ, ມັນ​ບໍ່​ມີ​ການ​ຂັດ​ແຍ້ງ​ກັນ​ເລີຍ​ໃນ​ບັນດາ​ຜູ້ຄົນ​ຂອງ​ນີ​ໄຟ​ຍົກ​ເວັ້ນ​ແຕ່​ມີ​ຄວາມ​ທະ​ນົງ​ຕົວ​ເລັກ​ໜ້ອຍ​ໃນ​ສາດສະໜາຈັກ, ຊຶ່ງ​ພາ​ໃຫ້​ເກີດ​ການ​ແຕກ​ແຍກ​ກັນ​ເລັກ​ນ້ອຍ​ໃນ​ບັນ​ດາ​ຜູ້​ຄົນ, ຊຶ່ງ​ມັນ​ໄດ້​ຢຸດຕິ​ລົງ​ໃນ​ທ້າຍ​ປີ​ທີ​ສີ່​ສິບ​ສາມ."},{"vNo":2,"txt":"ແລະ ມັນ​ບໍ່​ມີ​ການ​ຂັດ​ແຍ້ງ​ກັນ​ເລີຍ​ໃນ​ບັນດາ​ຜູ້ຄົນ​ໃນ​ປີ​ທີ​ສີ່​ສິບ​ສີ່; ແລະ ທັງ​ບໍ່​ມີ​ການ​ຂັດ​ແຍ້ງ​ກັນ​ຫລາຍ​ໃນ​ປີ​ທີ​ສີ່​ສິບ​ຫ້າ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສີ່​ສິບ​ຫົກ, ແທ້​ຈິງ​ແລ້ວ, ມັນ​ໄດ້​ມີ​ການ​ຂັດ​ແຍ້ງ​ກັນ​ຂຶ້ນຫລາຍ​ພໍ​ສົມຄວນ ແລະ ມີ​ການ​ແຕກ​ແຍກ​ກັນ​ຫລາຍ; ຈຶ່ງ​ເປັນ​ເຫດ​ໃຫ້​ຜູ້ຄົນ​ຈຳນວນ​ຫລວງຫລາຍ​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ, ແລະ ໄດ້​ອອກ​ໄປ​ຫາ​ແຜ່ນດິນ​ທາງ​ເໜືອ ເພື່ອ​ຈະ​ໄດ້​ເອົາ​ແຜ່ນດິນ​ພາກ​ນັ້ນ​ເປັນ​ມູນ​ມໍລະດົກ."},{"vNo":4,"txt":"ແລະ ພວກ​ເຂົາ​ໄດ້​ເດີນທາງ​ໄປ​ເປັນ​ໄລຍະ​ໄກ​ທີ່​ສຸດ, ເຖິງ​ຂະໜາດ​ທີ່​ພວກ​ເຂົາມາ​ຮອດ​ແມ່ນ້ຳອັນ​ກວ້າງ​ໃຫຍ່ ແລະ ແມ່ນ້ຳຫລາຍ​ສາຍ."},{"vNo":5,"txt":"ແທ້​ຈິງ​ແລ້ວ, ພວກ​ເຂົາ​ໄດ້​ກະຈັດ​ກະຈາຍ​ກັນ​ອອກ​ໄປ​ທົ່ວ​ແຜ່ນດິນ​ພາກ​ນັ້ນ, ແລະ ໄດ້​ເຂົ້າ​ໄປ​ເອົາ​ທີ່​ດິນ​ສ່ວນ​ຕ່າງໆ​ທີ່​ຍັງ​ບໍ່​ມີ​ເຈົ້າຂອງ ຊຶ່ງຖືກ​ປະ​ໄວ້​ໃຫ້​ຮົກ​ຮ້າງ ແລະ ປາ​ດສະ​ຈາກ​ຕົ້ນ​ໄມ້, ຍ້ອນ​ວ່າ​ມັນ​ເຄີຍ​ມີ​ຜູ້ຄົນ​ເປັນ​ຈຳນວນ​ຫລວງ​ຫລາຍ​ອາ​ໄສ​ຢູ່​ໃນ​ແຜ່ນດິນ​ນີ້​ມາ​ກ່ອນ​ແລ້ວ."},{"vNo":6,"txt":"ແລະ ບັດ​ນີ້​ແຜ່ນດິນ​ນີ້​ບໍ່​ໄດ້​ຮົກ​ຮ້າງ​ອີກ​ແລ້ວ, ເວັ້ນ​ເສຍ​ແຕ່​ມັນ​ບໍ່​ມີ​ຕົ້ນ​ໄມ້; ຍ້ອນ​ວ່າ​ຄວາມ​ພິນາດ​ອັນ​ໃຫຍ່​ຫລວງ​ຂອງ​ຜູ້ຄົນ​ຜູ້​ເຄີຍ​ອາ​ໄສ​ຢູ່​ໃນ​ແຜ່ນດິນ​ນີ້​ມາກ່ອນ ມັນ​ຈຶ່ງ​ຖືກ​ເອີ້ນ​ວ່າ​ແຜ່ນດິນ​ຮ້າງ."},{"vNo":7,"txt":"ແລະ ມັນ​ມີ​ຕົ້ນ​ໄມ້​ຢູ່​ພຽງ​ເລັກໜ້ອຍ​ໃນ​ແຜ່ນດິນ, ເຖິງ​ຢ່າງ​ໃດ​ກໍ​ຕາມ ຜູ້ຄົນ​ທີ່​ເຂົ້າມາ​ຢູ່​ໃນ​ແຜ່ນດິນ​ນີ້​ເປັນ​ຜູ້​ທີ່​ຊຳນິ​ຊຳນານ​ໃນ​ການ​ເຮັດ​ປູນຊີມັງ; ດັ່ງນັ້ນ ພວກ​ເຂົາ​ຈຶ່ງ​ໄດ້​ສ້າງ​ເຮືອນ​ຊານ​ຂຶ້ນດ້ວຍ​ປູນຊີມັງ, ເພື່ອ​ເປັນ​ບ່ອນ​ພັກ​ພາ​ອາ​ໄສ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເພີ່ມ​ທະວີ​ຂຶ້ນ, ແລະ ຂະຫຍາຍ​ອອກ​ໄປ ແລະ ໄດ້​ແຜ່​ຂະຫຍາຍ​ອອກ​ໄປ​ຈາກ​ແຜ່ນ​ດິນ​ທາງ​ໃຕ້ ເຖິງ​ແຜ່ນ​ດິນ​ທາງ​ເໜືອ, ແລະ ພວກ​ເຂົາ​ເລີ່ມ​ແຜ່​ຂະຫຍາຍ ເຖິງ​ຂະ​ໜາດ​ທີ່​ພວກ​ເຂົາ​ເລີ່ມ​ຕົ້ນ​ປົກ​ຄຸມ​ທົ່ວ​ຜືນ​ແຜ່ນດິນ​ໂລກ, ຈາກ​ທະ​ເລ​ທາງ​ໃຕ້​ເຖິງ​ທະ​ເລ​ທາງ​ເໜືອ, ຈາກ​ທະ​ເລ​ທາງຕາ​ເວັນ​ຕົກ​ເຖິງ​ທະ​ເລ​ທາງ​ຕາ​ເວັນ​ອອກ."},{"vNo":9,"txt":"ແລະ ຜູ້ຄົນ​ຜູ້​ທີ່ຢູ່​ໃນ​ແຜ່ນດິນ​ທາງ​ເໜືອ​ໄດ້​ອາ​ໄສ​ຢູ່​ໃນ​ຜ້າ​ເຕັ້ນ, ແລະ ເຮືອນ​ຊານ​ທີ່​ເຮັດ​ດ້ວຍ​ປູນຊີມັງ, ແລະ ພວກ​ເຂົາ​ໄດ້​ປ່ອຍ​ໃຫ້​ຕົ້ນ​ໄມ້​ບໍ່​ວ່າ​ຊະນິດ​ໃດໆ​ກໍ​ຕາມ​ເຕີບ​ໂຕ​ຂຶ້ນ ເພື່ອ​ວ່າ​ພວກ​ເຂົາ​ຈະ​ໄດ້​ມີ​ໄມ້​ໄວ້​ສ້າງ​ເຮືອນ​ຊານຂອງ​ພວກ​ເຂົາ​ເວລາມັນ​ໃຫຍ່​ຂຶ້ນມາ, ແທ້​ຈິງ​ແລ້ວ, ເພື່ອ​ພວກ​ເຂົາ​ຈະ​ໄດ້​ສ້າງ​ບ້ານ​ເມືອງຂອງ​ພວກ​ເຂົາ, ແລະ ພຣະ​ວິຫານ​ຂອງ​ພວກ​ເຂົາ, ແລະ ບ່ອນ​ຫລົບ​ໄພ​ຂອງ​ພວກ​ເຂົາ, ແລະ ທຳ​ມະ​ສາ​ລາ​ຂອງ​ພວກ​ເຂົາ, ແລະ ອາຄານ​ຕ່າງໆ​ຂອງ​ພວກ​ເຂົາ​ຂຶ້ນ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ເນື່ອງ​ຈາກ​ວ່າ​ຕົ້ນ​ໄມ້​ໃນ​ແຜ່ນດິນ​ທາງ​ເໜືອ​ຫາ​ຍາກ​ຫລາຍ, ຜູ້​ຄົນ​ຢູ່​ທາງ​ໃຕ້​ຈຶ່ງ​ໄດ້​ສົ່ງ​ໄມ້​ຢ່າງ​ຫລວງຫລາຍ​ຂຶ້ນ​ໄປ​ທາງ​ເຮືອ."},{"vNo":11,"txt":"ດັ່ງນັ້ນ ພວກ​ເຂົາ​ຈຶ່ງ​ສາມາດ​ຊ່ອຍ​ຜູ້ຄົນ​ຜູ້​ອາ​ໄສ​ຢູ່​ໃນ​ແຜ່ນດິນ​ທາງ​ເໜືອ​ສ້າງ​ບ້ານ​ເມືອງ​ຂຶ້ນ, ທັງ​ເຮັດ​ດ້ວຍ​ໄມ້ ແລະ ດ້ວຍ​ປູນຊີມັງ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຜູ້ຄົນຂອງ​ອຳ​ໂມນ​ຈຳນວນ​ຫລາຍຊຶ່ງ​ເປັນ​ຊາວ​ເລ​ມັນ​ໂດຍ​ກຳເນີດ, ໄດ້​ຂຶ້ນ​ໄປ​ຫາ​ແຜ່ນດິນ​ນີ້​ຄື​ກັນ."},{"vNo":13,"txt":"ແລະ ບັດ​ນີ້ມີ​ບັນທຶກ​ຫລາຍ​ສະບັບ​ທີ່​ຫລາຍ​ຄົນ​ໃນ​ຜູ້ຄົນ​ພວກ​ນີ້​ຂຽນ​ໄວ້​ເຖິງ​ການ​ກະທຳຂອງ​ຜູ້ຄົນພວກນີ້, ຊຶ່ງ​ເປັນ​ເລື່ອງ​ທີ່​ຍືດຍາວກ່ຽວ​ກັບ​ພວກ​ເຂົາ​ເອງ."},{"vNo":14,"txt":"ແຕ່​ຈົ່ງ​ເບິ່ງ, ຂ້າພະ​ເຈົ້າ​ໄດ້​ກ່າວ​ໄວ້​ພຽງ​ແຕ່​ໜຶ່ງ​ສ່ວນ​ຮ້ອຍ​ເທົ່າ​ນັ້ນຂອງ​ການ​ກະທຳ​ຂອງຜູ້ຄົນ​ພວກ​ນີ້, ແທ້​ຈິງ​ແລ້ວ, ເລື່ອງ​ລາວ​ຂອງ​ຊາວ​ເລ​ມັນ ແລະ ເລື່ອງ​ລາວ​ຂອງ​ຊາວ​ນີ​ໄຟ, ແລະ ສົງຄາມ​ຂອງ​ພວກ​ເຂົາ, ແລະ ການ​ຂັດ​ແຍ້ງ​ຂອງ​ພວກ​ເຂົາ, ແລະ ການ​ແຕກ​ແຍກ​ຂອງ​ພວກ​ເຂົາ, ແລະ ການ​ສິດສອນ​ຂອງ​ພວກເຂົາ, ແລະ ການ​ທຳນາຍ​ຂອງ​ພວກ​ເຂົາ, ແລະ ການ​ຂົນ​ສົ່ງ​ທາງນ້ຳຂອງ​ພວກ​ເຂົາ ແລະ ການ​ສ້າງ​ເຮືອ​ໃຫຍ່ຂອງ​ພວກ​ເຂົາ, ແລະ ການ​ສ້າງ​ພຣະ​ວິຫານ​ຂອງ​ພວກ​ເຂົາ, ແລະ ການ​ສ້າງ​ບ່ອນ​ລີ້​ໄພ ແລະ ທຳ​ມະ​ສາ​ລາ​ຂອງ​ພວກ​ເຂົາ, ແລະ ຄວາມ​ຊອບ​ທຳ​ຂອງ​ພວກ​ເຂົາ, ແລະ ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແລະ ການ​ຄາດ​ຕະກຳ​ຂອງ​ພວກ​ເຂົາ, ແລະ ການ​ລັກ​ຂະ​ໂມຍ​ຂອງ​ພວກ​ເຂົາ, ແລະ ການ​ປຸ້ນ​ຈີ້​ຂອງ​ພວກ​ເຂົາ, ແລະ ຄວາມ​ໜ້າ​ກຽດ​ຊັງ ແລະ ການ​ໂສ​ເພນີ​ຂອງ​ພວກ​ເຂົາ, ບໍ່​ສາມາດ​ຈະ​ເອົາ​ມາ​ບັນຈຸ​ໄວ້​ໃນ​ໜັງສື​ເຫລັ້ມນີ້​ໄດ້."},{"vNo":15,"txt":"ແຕ່​ຈົ່ງ​ເບິ່ງ, ມັນ​ມີ​ໜັງສື​ຫລາຍ​ເຫລັ້ມ ແລະ ບັນທຶກ​ຫລາຍ​ສະບັບ​ຂອງ​ທຸກ​ແບບ, ແລະ ສ່ວນ​ໃຫຍ່​ນັ້ນ​ແມ່ນ​ຊາວ​ນີ​ໄຟ​ເປັນ​ຜູ້​ຮັກສາ​ໄວ້."},{"vNo":16,"txt":"ແລະ ຊາວ​ນີ​ໄຟ​ໄດ້​ມອບ​ສິ່ງ​ເຫລົ່າ​ນີ້​ຕໍ່ໆ​ກັນ​ໄປ​ຈາກ​ຄົນ​ລຸ້ນໜຶ່ງ​ຫາ​ຄົນ​ອີກ​ລຸ້ນໜຶ່ງ, ຈົນ​ວ່າ​ມາ​ຮອດ​ເວລາ​ພວກ​ເຂົາ​ຕົກ​ໄປ​ສູ່​ການ​ລ່ວງ​ລະ​ເມີດ ແລະ ມີ​ການ​ຄາດ​ຕະກຳ, ການ​ປຸ້ນຈີ້, ແລະ ການ​ຕາມ​ລ່າ, ແລະ ການຂັບ​ໄລ່, ແລະ ການ​ຂ້າ​ຟັນ, ແລະ ການ​ແຕກ​ກະຈັດກະຈາຍ​ໄປ​ທົ່ວ​ຜືນ​ແຜ່ນດິນ​ໂລກ, ແລະ ປະ​ປົນ​ເຂົ້າກັບ​ຊາວ​ເລ​ມັນ ຈົນ​ວ່າ​ພວກ​ເຂົາ​ບໍ່​ໄດ້​ຖືກ​ເອີ້ນ​ວ່າ​ຊາວ​ນີ​ໄຟ​ອີກຕໍ່​ໄປ, ກາຍ​ເປັນ​ຄົນ​ຊົ່ວ​ຮ້າຍ, ແລະ ປ່າ​ເຖື່ອນ, ແລະ ຮ້າຍ​ກາດ, ແທ້​ຈິງ​ແລ້ວ, ໄດ້​ກາຍ​ເປັນ​ຊາວ​ເລ​ມັນ."},{"vNo":17,"txt":"ແລະ ບັດ​ນີ້ຂ້າພະ​ເຈົ້າຈະ​ກັບ​ມາ​ເວົ້າ​ເຖິງ​ເລື່ອງ​ຂອງ​ຂ້າພະ​ເຈົ້າອີກ; ດັ່ງນັ້ນ, ສິ່ງ​ທີ່​ຂ້າພະ​ເຈົ້າ​ເວົ້າມາ​ນີ້​ໄດ້​ເກີດ​ຂຶ້ນ​ແລ້ວ ຫລັງ​ຈາກ​ມີ​ການ​ຂັດ​ແຍ້ງ, ແລະ ມີ​ຄວາມ​ຫຍຸ້ງຍາກ, ແລະ ສົງຄາມ, ແລະ ການ​ແຕກ​ແຍກ​ຢ່າງ​ໃຫຍ່​ຫລວງ​ໃນ​ບັນດາ​ຜູ້ຄົນ​ຂອງ​ນີ​ໄຟ."},{"vNo":18,"txt":"ປີ​ທີ​ສີ່​ສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ;"},{"vNo":19,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ຍັງ​ມີ​ການ​ຂັດ​ແຍ້ງ​ອັນ​ໃຫຍ່​ຫລວງ​ເກີດ​ຂຶ້ນ​ໃນ​ແຜ່ນ​ດິນ​ຢູ່, ແທ້​ຈິງ​ແລ້ວ, ເຖິງ​ແມ່ນ​ໃນ​ປີ​ທີ​ສີ່​ສິບ​ເຈັດ ແລະ ປີ​ທີ​ສີ່​ສິບ​ແປດ​ນຳ​ອີກ."},{"vNo":20,"txt":"ເຖິງ​ຢ່າງ​ໃດ​ກໍ​ຕາມ ຮີ​ລາມັນ​ຍັງ​ໄດ້​ເຮັດໜ້າ​ທີ່​ຂອງ​ຜູ້​ຕັດສິນ​ດ້ວຍ​ຄວາມ​ຍຸດ​ຕິ​ທຳ ແລະ ຄວາມ​ຊອບ​ທຳ; ແທ້​ຈິງ​ແລ້ວ, ເພິ່ນ​ໄດ້​ຕັ້ງ​ໃຈ​ຮັກສາ​ກົດ, ແລະ ການ​ຕັດສິນ, ແລະ ພຣະ​ບັນຍັດ​ຂອງ​ພຣະ​ເຈົ້າ; ແລະ ເພິ່ນ​ໄດ້​ເຮັດ​ທຸກ​ສິ່ງ​ທຸກ​ຢ່າງ​ທີ່​ຖືກຕ້ອງ​ໃນ​ສາຍ​ພຣະ​ເນດ​ຂອງ​ພຣະ​ເຈົ້າຕະຫລອດ​ເວລາ; ແລະ ເພິ່ນໄດ້​ໃຊ້​ຊີວິດ​ຕາມ​ແບບຢ່າງ​ຂອງ​ບິດາຂອງ​ເພິ່ນ, ເຖິງ​ຂະໜາດ​ທີ່​ເພິ່ນ​ໄດ້​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ມີ​ລູກ​ຊາຍ​ສອງ​ຄົນ. ເພິ່ນ​ໄດ້​ຕັ້ງຊື່​ໃຫ້​ລູກກົກ​ວ່າ ນີ​ໄຟ, ແລະ ຜູ້​ຫລ້າ​ວ່າ ລີ​ໄຮ. ແລະ ພວກ​ເຂົາ​ທັງ​ສອງ​ເລີ່ມ​ເຕີບ​ໂຕ​ຂຶ້ນ​ໃນ​ທາງ​ຂອງ​ພຣະ​ຜູ້​ເປັນ​ເຈົ້າ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສົງຄາມ ແລະ ການ​ຂັດ​ແຍ້ງ​ກັນ​ເລີ່ມ​ຢຸດ​ລົງ​ແດ່​ແລ້ວ, ໃນ​ບັນດາ​ຜູ້ຄົນ​ຂອງ​ນີ​ໄຟ ໃນ​ທ້າຍ​ປີ​ທີ​ສີ່​ສິບ​ແປ​ດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສີ່​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ມັນ​ໄດ້​ມີ​ຄວາມ​ສະຫງົບ​ສຸກ​ຕໍ່​ເນື່ອງ​ກັນ​ໄປ​ໃນ​ແຜ່ນດິນ, ນອກ​ຈາກ​ການ​ມົ້ວ​ສຸມ​ລັບ ຊຶ່ງ​ໂຈນ​ແກ​ດີ​ອານ​ທັນ​ຈັດຕັ້ງຂຶ້ນ​ໃນ​ພາກສ່ວນ​ຕ່າງໆ​ຂອງ​ແຜ່ນ​ດິນ​ທີ່​ມີ​ຜູ້ຄົນ​ພັກ​ພາ​ອາ​ໄສ​ຢູ່, ຊຶ່ງ​ໃນ​ເວລາ​ນັ້ນ ຜູ້​ທີ່​ເປັນ​ຜູ້ນຳ​ຂອງ​ຝ່າຍ​ປົກ​ຄອງ​ບໍ່​ຮູ້ຈັກ​ຫຍັງ​ເລີຍ; ດັ່ງນັ້ນ ພວກ​ເຂົາ​ຈຶ່ງ​ບໍ່​ໄດ້​ຖືກ​ທຳລາຍ​ໄປ​ຈາກ​ແຜ່ນ​ດິນ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ດຽວ​ກັນ​ນີ້ ມັນ​ມີ​ຄວາມ​ຈະ​ເລີນ​ຮຸ່ງ​ເຮືອງ​ຫລາຍ​ທີ່​ສຸດ​ໃນ​ສາດສະໜາຈັກ, ເຖິງ​ຂະໜາດ​ທີ່​ມີ​ຫລາຍ​ພັນ​ຄົນ​ເຂົ້າ​ມາ​ຮ່ວມ​ສາດສະໜາຈັກ ແລະ ໄດ້​ຮັບ​ບັບຕິ​ສະມາ​ໄວ້​ກັບ​ການ​ກັບ​ໃຈ."},{"vNo":25,"txt":"ແລະ ຄວາມ​ຈະ​ເລີນ​ຮຸ່ງ​ເຮືອງ​ຂອງ​ສາດສະໜາຈັກ​ນັ້ນກວ້າງຂວາງ​ຫລາຍ​ຂຶ້ນ, ແລະ ພອນ​ຢ່າງ​ຫລວງຫລາຍ​ໄດ້​ຖືກ​ຖອກ​ເທ​ລົງ​ມາ​ເທິງຜູ້ຄົນ, ຈົນ​ວ່າ​ມະຫາ​ປະ​ໂລຫິດ ແລະ ຄູ​ສອນ​ເອງ​ແປກໃຈ​ເກີນ​ກວ່າ​ທີ່​ຈະ​ຄຳນວນ​ໄດ້."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ວຽກ​ງານ​ຂອງ​ພຣະຜູ້​ເປັນ​ເຈົ້າ​ໄດ້​ຈະ​ເລີນ​ຮຸ່ງ​ເຮືອງ​ຂຶ້ນ ຈົນ​ນຳຄົນ​ຢ່າງ​ຫລວງຫລາຍ​ມາ​ຫາ​ການ​ຮັບ​ບັບຕິ​ສະ​ມາ ແລະ ເປັນອັນ​ໜຶ່ງ​ອັນ​ດຽວ​ກັນ​ກັບ​ສາດ​ສະ​ໜາ​ຈັກ​ຂອງ​ພຣະ​ເຈົ້າ, ແທ້​ຈິງ​ແລ້ວ, ເຖິງ​ແມ່ນ​ເປັນ​ຫລາຍ​ສິບ​ພັນຄົນ."},{"vNo":27,"txt":"ດັ່ງນັ້ນ ພວກ​ເຮົາ​ຈຶ່ງ​ເຫັນ​ໄດ້​ວ່າ ພຣະຜູ້​ເປັນ​ເຈົ້າ​ເມດຕາ​ປານີ​ຕໍ່​ທຸກໆ​ຄົນທີ່​ເອີ້ນ​ຫາ​ພຣະ​ນາມ​ອັນ​ສັກສິດ​ຂອງ​ພຣະ​ອົງ​ດ້ວຍ​ຄວາມ​ຈິງ​ໃຈຂອງ​ໃຈ​ເຂົາ."},{"vNo":28,"txt":"ແທ້​ຈິງ​ແລ້ວ, ພວກ​ເຮົາ​ຈຶ່ງ​ເຫັນ​ໄດ້​ວ່າ ປະຕູ​ສະຫວັນ​ໄດ້​ເປີດ​ໃຫ້​ແກ່​ທຸກ​ຄົນ​ຜູ້​ທີ່​ເຊື່ອ​ໃນ​ພຣະ​ນາມ​ຂອງ​ພຣະ​ເຢຊູ​ຄຣິດ​ຜູ້​ເປັນ​ພຣະ​ບຸດ​ຂອງ​ພຣະ​ເຈົ້າ."},{"vNo":29,"txt":"ແທ້​ຈິງ​ແລ້ວ, ພວກ​ເຮົາ​ຈຶ່ງ​ເຫັນ​ໄດ້​ວ່າ ຜູ້​ໃດ​ກໍ​ຕາມ​ທີ່​ຕັ້ງໃຈ​ຍຶດຖື​ພຣະ​ຄຳ​ຂອງ​ພຣະ​ເຈົ້າ, ຊຶ່ງ​ໄວ ແລະ ມີ​ອຳນາດ​ທີ່​ຈະ​ແຍກ​ຄວາມ​ສະຫລາດ​ແກມ​ໂກງ ແລະ ບ້ວງ ແລະ ກົນຂອງ​ມານ​ອອກ​ໄປ, ແລະ ນຳ​ເອົາ​ຄົນຂອງ​ພຣະ​ຄຣິດ​ໄປ​ໃນ​ທາງ​ຄັບ ແລະ ແຄບ ຂ້າມ​ເຫວ​ເລິກ​ແຫ່ງ​ຄວາມທຸກ​ທໍລະມານ​ອັນ​ເປັນນິດ ຊຶ່ງຕຽມ​ໄວ້​ໃຫ້​ກືນ​ຄົນ​ຊົ່ວ—"},{"vNo":30,"txt":"ແລະ ຈະ​ນຳ​ເອົາ​ຈິດ​ວິນ​ຍານ​ຂອງ​ພວກ​ເຂົາ​ມາ​ວາງ​ໄວ້, ແທ້​ຈິງ​ແລ້ວ, ແມ່ນ​ຈິດ​ວິນ​ຍານ​ທີ່​ເປັນ​ອະ​ມະຕະ​ຂອງ​ພວກ​ເຂົາ​ມາ​ວາງ​ໄວ້​ທາງ​ພຣະຫັດ​ກ້ຳຂວາ​ຂອງ​ພຣະ​ເຈົ້າ​ໃນ​ອານາຈັກ​ສະຫວັນ, ເພື່ອ​ນັ່ງ​ຢູ່​ຮ່ວມ​ກັບ​ອັບ​ຣາ​ຮາມ, ແລະ ກັບ​ອີ​ຊາກ, ແລະ ກັບຢາ​ໂຄບ, ແລະ ກັບ​ບັນ​ພະ​ບຸລຸດ​ຜູ້ບໍລິສຸດ​ທັງຫລາຍ​ຂອງ​ພວກ​ເຮົາ​ເພື່ອ​ຈະ​ບໍ່​ອອກ​ໄປອີກ."},{"vNo":31,"txt":"ແລະ ໃນ​ປີ​ນີ້ ມັນ​ຍັງ​ມີ​ຄວາມຊື່ນຊົມຢູ່​ໃນ​ແຜ່ນດິນ​ເຊ​ລາ​ເຮັມລາ, ແລະ ໃນ​ພາກສ່ວນ​ຕ່າງໆ​ໂດຍ​ອ້ອມ​ຮອບ ເຖິງ​ແມ່ນ​ໃນ​ທົ່ວ​ແຜ່ນດິນ​ທີ່​ຊາວ​ນີ​ໄຟ​ເປັນ​ເຈົ້າຂອງ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ມີ​ສັນຕິພາບ ແລະ ຄວາມ​ຊື່ນ​ຊົມ​ຢ່າງ​ລົ້ນ​ເຫລືອ​ໃນ​ເວລາ​ທີ່​ເຫລືອ​ຢູ່​ຂອງ​ປີ​ທີ​ສີ່​ສິບ​ເກົ້າ; ແທ້​ຈິງ​ແລ້ວ, ມັນ​ໄດ້​ມີ​ສັນຕິພາບ ແລະ ຄວາມ​ຜາ​ສຸກ​ຕໍ່​ເນື່ອງ​ກັນ​ໄປ​ອີກ​ໃນ​ປີ​ທີ​ຫ້າ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":33,"txt":"ແລະ ໃນ​ປີ​ທີ​ຫ້າ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ກໍ​ຍັງ​ມີ​ສັນຕິພາບ​ຢູ່ ນອກ​ຈາກ​ມີ​ຄວາມ​ທະ​ນົງຕົວ​ຊຶ່ງ​ເລີ່ມ​ເຂົ້າ​ມາ​ໃນ​ສາ​ດສະໜາ​ຈັກ—ບໍ່​ແມ່ນ​ເຂົ້າ​ມາ​ໃນ​ສາດສະໜາ​ຈັກ​ຂອງ​ພຣະ​ເຈົ້າ, ແຕ່​ເຂົ້າ​ມາ​ໃນ​ໃຈ​ຂອງ​ຜູ້​ທີ່​ອ້າງ​ວ່າ​ເປັນ​ຂອງ​ສາ​ດສະໜາ​ຈັກ​ຂອງ​ພຣະ​ເຈົ້າ—"},{"vNo":34,"txt":"ແລະ ພວກ​ເຂົາ​ໄດ້​ໄຝ່ຝັນ​ຢູ່​ໃນ​ຄວາມ​ທະ​ນົງຕົວ, ຈົນ​ວ່າ​ພວກ​ເຂົາ​ໄດ້​ກົດ​ຂີ່​ຂົ່ມ​ເຫັງ​ພີ່ນ້ອງ​ຂອງ​ຕົນ​ຫລາຍ​ຄົນ. ບັດ​ນີ້ ນີ້​ເປັນຄວາມ​ຊົ່ວ​ອັນ​ໃຫຍ່​ຫລວງຊຶ່ງ​ໄດ້​ເຮັດ​ໃຫ້​ຜູ້ຄົນ​ທີ່​ຖ່ອມ​ຕົວ​ເປັນ​ຈຳນວນ​ຫລວງຫລາຍ​ຕ້ອງ​ທົນ​ທຸກ​ຕໍ່​ການ​ກົດ​ຂີ່​ຂົ່ມ​ເຫັງນັ້ນ, ແລະ ຕ້ອງ​ລຸຍໄປ​ກັບ​ຄວາມທຸກ​ທໍລະມານ​ຢ່າງ​ຫລວງຫລາຍ."},{"vNo":35,"txt":"ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ໄດ້​ຖື​ສິນ​ອົດ​ເຂົ້າ ແລະ ອະທິຖານ​ຢູ່​ເລື້ອຍໆ ແລະ ໄດ້​ເຂັ້ມ​ແຂງ​ຂຶ້ນ​ໄປ​ເລື້ອຍໆ​ໃນ​ຄວາມ​ຖ່ອມຕົວ​ຂອງ​ພວກ​ເຂົາ, ແລະ ໝັ້ນຄົງ​ຂຶ້ນ​ໄປ​ເລື້ອຍໆ​ນຳ​ສັດທາ​ໃນ​ພຣະ​ຄຣິດ, ຈົນ​ເຮັດ​ໃຫ້​ຈິດ​ວິນ​ຍານ​ຂອງ​ພວກ​ເຂົາ​ເຕັມ​ໄປ​ດ້ວຍ​ຄວາມສຸກ ແລະ ຄວາມ​ປອບ​ໃຈ, ແທ້​ຈິງ​ແລ້ວ, ຈົນ​ເຮັດ​ໃຫ້​ໃຈ​ຂອງ​ພວກ​ເຂົາ​ບໍ​ລິ​ສຸດ ແລະ ສັກສິດ ຊຶ່ງຄວາມ​ສັກສິດ​ນັ້ນມີ​ມາ​ຍ້ອນ​ການ​ຍອມ​ຖະຫວາຍ​ໃຈ​ຂອງ​ພວກ​ເຂົາ​ແດ່ພຣະ​ເຈົ້າ."},{"vNo":36,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ຫ້າ​ສິບ​ສອງ​ໄດ້​ສິ້ນ​ສຸດ​ລົງ​ດ້ວຍ​ສັນຕິພາບ​ຄື​ກັນ, ນອກ​ຈາກ​ຄວາມ​ທະ​ນົງ​ຕົວ​ອັນ​ໃຫຍ່​ຫລວງ​ໄດ້​ເຂົ້າ​ເຖິງ​ໃຈ​ຂອງ​ຜູ້ຄົນ; ແລະ ມັນ​ເປັນ​ຍ້ອນ​ຄວາມ​ຮັ່ງມີ​ເປັນ​ດີ ແລະ ຄວາມ​ຈະ​ເລີນ​ຮຸ່ງ​ເຮືອງ​ຢ່າງ​ຍິ່ງໃນ​ແຜ່ນດິນ​ຂອງ​ພວກ​ເຂົາ; ແລະ ນັບ​ມື້​ນັບ​ວັນມັນ​ໄດ້​ເຕີບ​ໂຕ​ຂຶ້ນຢູ່​ໃນ​ພວກ​ເຂົາ."},{"vNo":37,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຫ້າ​ສິບ​ສາມ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຮີ​ລາມັນ​ໄດ້​ສິ້ນຊີວິດ​ໄປ, ແລະ ລູກ​ຊາຍ​ກົກ​ຂອງ​ເພິ່ນ ນີ​ໄຟ ໄດ້​ຂຶ້ນ​ເປັນ​ຜູ້​ຕັດສິນ​ແທນ. ແລະ ເຫດການ​ໄດ້​ບັງ​ເກີດຂຶ້ນຄື ເພິ່ນ​ໄດ້​ເຮັດ​ໜ້າ​ທີ່​ໃນ​ບັນລັງ​ຕັດສິນ​ດ້ວຍ​ຄວາມ​ຍຸດ​ຕິ​ທຳ ແລະ ຄວາມ​ທ່ຽງ​ທຳ; ແທ້​ຈິງ​ແລ້ວ, ເພິ່ນ​ໄດ້​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ແລະ ໄດ້​ເດີນ​ໃນ​ທາງ​ຂອງ​ບິດາ​ຂອງ​ເພິ່ນ."}]}