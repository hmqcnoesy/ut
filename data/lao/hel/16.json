{"heading":"ຊາວ​ນີ​ໄຟ​ຜູ້​ທີ່​ເຊື່ອ​ຊາ​ມູ​ເອນ​ໄດ້​ຮັບ​ບັບຕິ​ສະມາ​ໂດຍ​ນີ​ໄຟ—ຊາ​ມູ​ເອນ​ບໍ່​ສາມາດ​ຖືກ​ຂ້າ​ໂດຍລູກ​ທະນູ ແລະ ກ້ອນ​ຫີນ​ຂອງ​ຊາວ​ນີ​ໄຟ​ທີ່ບໍ່​ກັບ​ໃຈ—ບາງ​ຄົນ​ເຮັດ​ໃຈແຂງ​ກະດ້າງ, ແລະ ບາງ​ຄົນ​ໄດ້​ເຫັນ​ເຫລົ່າທູດ—ພວກ​ທີ່​ບໍ່​ເຊື່ອ​ເວົ້າວ່າມັນ​ບໍ່​ມີ​ເຫດຜົນ​ເລີຍ​ທີ່​ຈະ​ເຊື່ອ​ໃນ​ພຣະ​ຄຣິດ ແລະ ການສະ​ເດັດ​ມາ​ຂອງ​ພຣະ​ອົງ​ໃນ​ເຢຣູ​ຊາເລັມ. ປະມານ 6–1 ປີ ກ່ອນ ຄ.ສ.","prevAbbr":"hel","prevNo":15,"nextAbbr":"3-ne","nextNo":1,"chapterTitle":"ຮີ​ລາ​ມັນ ໑໖","verses":[{"vNo":"1 ","txt":"ແລະ ບັດ​ນີ້, ເຫດການ​ໄດ້​ບັງ​ເກີດ​ຂຶ້ນຄື ມັນ​ມີ​ຄົນ​ເປັນ​ຈຳນວນ​ຫລວງ​ຫລາຍ​ທີ່​ໄດ້​ຍິນ​ຄຳ​ເວົ້າຂອງ​ຊາ​ມູ​ເອນ​ຄົນ​ເລ​ມັນ​ຄົນ​ນີ້ ຊຶ່ງ​ໄດ້​ເວົ້າຢູ່​ເທິງ​ກຳ​ແພງ​ເມືອງ. ແລະ ຫລາຍ​ຕໍ່​ຫລາຍ​ຄົນທີ່​ເຊື່ອ​ໃນ​ຄຳ​ເວົ້າຂອງ​ເພິ່ນ ໄດ້ອອກ​ໄປ​ຊອກ​ຫາ​ນີ​ໄຟ; ແລະ ເມື່ອ​ພວກ​ເຂົາ​ອອກ​ໄປ ແລະ ພົບ​ເພິ່ນ​ແລ້ວ ພວກ​ເຂົາ​ໄດ້​ສາ​ລະພາບ​ບາບ​ຂອງ​ພວກ​ເຂົາ​ຕໍ່​ເພິ່ນ ແລະ ບໍ່​ໄດ້​ປະຕິ​ເສດ​ບາບ​ນັ້ນ, ໂດຍ​ປາ​ຖະໜາ​ທີ່​ຈະ​ຮັບ​ບັບຕິ​ສະມາ​ໄວ້​ກັບ​ພຣະ​ຜູ້​ເປັນ​ເຈົ້າ."},{"vNo":"2 ","txt":"ແຕ່​ຫລາຍ​ຕໍ່​ຫລາຍ​ຄົນທີ່​ບໍ່​ເຊື່ອ​ໃນ​ຄຳ​ເວົ້າຂອງ​ຊາ​ມູ​ເອນ​ໄດ້​ຄຽດ​ແຄ້ນ​ໃຫ້​ເພິ່ນ; ແລະ ພວກ​ເຂົາ​ໄດ້​ແກວ່ງ​ກ້ອນ​ຫີນ​ໄປ​ໃສ່​ເພິ່ນ​ຢູ່​ເທິງ​ກຳ​ແພງ, ແລະ ຫລາຍ​ຄົນ​ໄດ້​ຍິງ​ທະນູ​ໄປ​ໃສ່​ເພິ່ນ​ນຳ​ອີກ​ໃນ​ເວລາ​ທີ່​ເພິ່ນ​ກຳລັງ​ຢືນ​ຢູ່​ເທິງ​ກຳ​ແພງ​ນັ້ນ, ແຕ່​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າສະຖິດ​ຢູ່​ກັບ​ເພິ່ນ, ເຖິງ​ຂະໜາດ​ທີ່​ພວກ​ເຂົາ​ບໍ່​ສາມາດ​ແກວ່ງ​ກ້ອນ​ຫີນ ແລະ ຍິງ​ທະນູ​ໄປ​ຖືກເພິ່ນ."},{"vNo":"3 ","txt":"ບັດ​ນີ້​ເມື່ອ​ພວກ​ເຂົາ​ເຫັນ​ວ່າ ພວກ​ເຂົາ​ແຕະຕ້ອງ​ເພິ່ນ​ບໍ່​ໄດ້, ຫລາຍ​ຄົນ​ຕື່ມ​ອີກໄດ້ເຊື່ອ​ໃນ​ຄຳ​ເວົ້າຂອງ​ເພິ່ນ ເຖິງ​ຂະໜາດ​ທີ່​ພວກ​ເຂົາໄດ້​ອອກ​ໄປ​ຫາ​ນີ​ໄຟ​ເພື່ອ​ຮັບ​ບັບຕິ​ສະມາ."},{"vNo":"4 ","txt":"ເພາະ​ຈົ່ງ​ເບິ່ງ, ນີ​ໄຟ​ກຳລັງ​ໃຫ້​ບັບຕິ​ສະມາຢູ່, ແລະ ທຳນາຍ, ແລະ ສິດສອນ, ແລະ ປ່າວ​ປະກາດ​ການ​ກັບ​ໃຈ​ແກ່​ຜູ້ຄົນ, ແລະ ສະ​ແດງ​ເຄື່ອງໝາຍ ແລະ ການ​ແປກ​ປະຫລາດ​ຕ່າງໆ, ແລະ ເຮັດ​ສິ່ງ​ມະຫັດສະຈັນ​ໃນ​ບັນດາ​ຜູ້ຄົນ, ເພື່ອ​ພວກ​ເຂົາ​ຈະ​ໄດ້​ຮູ້ຈັກ​ວ່າ ພຣະ​ຄຣິດ​ຈະ​ສະ​ເດັດ​ມາ​ໃນ​ບໍ່​ຊ້າ—"},{"vNo":"5 ","txt":"ໂດຍ​ບອກ​ພວກ​ເຂົາ​ເຖິງ​ເລື່ອງ​ທີ່​ຈະ​ເກີດ​ຂຶ້ນ​ໃນ​ບໍ່ຊ້າ ເພື່ອ​ພວກ​ເຂົາ​ຈະ​ໄດ້​ຮູ້ຈັກ ແລະ ຈື່​ຈຳ​ມັນ​ໄດ້​ເມື່ອ​ເຖິງ​ເວລາ​ທີ່​ມັນ​ເກີດ​ຂຶ້ນ ວ່າມັນ​ຖືກ​ເຮັດ​ໃຫ້​ເປັນ​ທີ່​ຮູ້ຈັກ​ແກ່​ພວກ​ເຂົາ​ມາ​ກ່ອນ​ແລ້ວ ໂດຍ​ມີ​ເຈດ​ຕະນາ​ທີ່​ຈະ​ໃຫ້​ພວກ​ເຂົາ​ເຊື່ອ​ຖື; ດັ່ງນັ້ນ ຫລາຍ​ຕໍ່​ຫລາຍ​ຄົນ​ທີ່​ເຊື່ອ​ໃນ​ຄຳ​ເວົ້າຂອງ​ຊາ​ມູ​ເອນ ຈຶ່ງ​ໄດ້​ອອກ​ໄປ​ຫາ​ເພິ່ນ​ເພື່ອ​ຮັບ​ບັບຕິ​ສະມາ ເພາະວ່າ​ພວກ​ເຂົາ​ມາ​ດ້ວຍ​ການ​ກັບ​ໃຈ ແລະ ດ້ວຍ​ການ​ສາລະພາບ​ບາບ​ຂອງ​ພວກ​ເຂົາ."},{"vNo":"6 ","txt":"ແຕ່​ວ່າ​ຄົນ​ສ່ວນ​ຫລາຍ​ບໍ່​ເຊື່ອ​ໃນ​ຄຳ​ເວົ້າຂອງ​ຊາ​ມູ​ເອນ; ດັ່ງນັ້ນ ເມື່ອ​ພວກ​ເຂົາ​ເຫັນ​ວ່າ​ກ້ອນ​ຫີນ ແລະ ລູກ​ທະນູ​ຂອງ​ພວກ​ເຂົາ​ແຕະຕ້ອງ​ເພິ່ນ​ບໍ່​ໄດ້, ພວກ​ເຂົາ​ຈຶ່ງ​ຮ້ອງ​ບອກ​ນາຍ​ທະຫານ​ຂອງ​ພວກ​ເຂົາ, ມີ​ຄວາມ​ວ່າ: ຈັບ​ຊາຍ​ຜູ້​ນີ້​ແລ້ວ​ມັດ​ລາວ​ໄວ້, ເພາະ​ຈົ່ງ​ເບິ່ງ ລາວ​ຖືກຜີ​ສິງ; ແລະ ເພາະ​ອຳນາດ​ຂອງ​ຜີ​ທີ່ຢູ່​ກັບ​ລາວ, ພວກ​ເຮົາ​ຈຶ່ງ​ແກວ່ງ​ກ້ອນ​ຫີນ ແລະ ຍິງ​ທະນູ​ໄປ​ໃສ່​ລາວ​ບໍ່​ຖືກ; ສະນັ້ນ ຈົ່ງ​ຈັບ​ລາວ ແລະ ມັດ​ລາວ​ໄວ້, ແລະ ເອົາ​ລາວ​ໄປ."},{"vNo":"7 ","txt":"ແລະ ເວລາ​ທີ່​ພວກ​ນາຍ​ທະຫານ​ອອກ​ໄປ​ເພື່ອ​ຈະ​ຈັບ​ເພິ່ນ, ຈົ່ງ​ເບິ່ງ, ເພິ່ນ​ໄດ້​ກະ​ໂດດ​ລົງ​ຈາກ​ກຳ​ແພງ​ເມືອງ ແລ​ະ ໄດ້​ໜີ​ອອກ​ຈາກ​ແຜ່ນດິນ​ຂອງ​ພວກ​ເຂົາໄປ, ແທ້​ຈິງ​ແລ້ວ, ເຖິງ​ແມ່ນໄປ​ຫາ​ບ້ານ​ເມືອງ​ຂອງ​ເພິ່ນ, ແລະ ເລີ່ມ​ສິດ​ສອນ ແລະ ທຳນາຍ​ຢູ່​ໃນ​ບັນດາ​ຜູ້​ຄົນ​ຂອງ​ເພິ່ນ​ເອງ."},{"vNo":"8 ","txt":"ແລະ ຈົ່ງ​ເບິ່ງ, ບໍ່​ມີ​ຜູ້​ໃດ​ໃນ​ບັນດາ​ຊາວ​ນີ​ໄຟ​ໄດ້​ຍິນ​ເລື່ອງ​ລາວ​ຂອງ​ເພິ່ນ​ອີກ; ແລະ ການ​ງານ​ຂອງ​ຜູ້ຄົນ​ເປັນ​ໄປ​ດັ່ງນັ້ນ."},{"vNo":"9 ","txt":"ແລະ ປີ​ທີ​ແປ​ດສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນຂອງນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":"10 ","txt":"ແລະ ປີ​ທີ​ແປດ​ສິບ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ກໍ​ໄດ້​ສິ້ນ​ສຸດ​ລົງ​ດັ່ງ​ນີ້​ອີກ, ຜູ້ຄົນ​ສ່ວນ​ຫລາ​ຍຍັງ​ຢູ່​ໃນ​ຄວາມ​ທະ​ນົງ​ຕົວ ແລະ ຢູ່​ໃນ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແລະ ຄົນ​ສ່ວນ​ນ້ອຍ​ໄດ້​ດຳ​ເນີນ​ຊີ​ວິດ​ໄປ​ຢ່າງຮອບ​ຄອບ​ຫລາຍ​ຂຶ້ນຕໍ່​ພຣະ​ພັກ​ຂອງ​ພຣະ​ເຈົ້າ."},{"vNo":"11 ","txt":"ແລະ ສະພາບ​ເຊັ່ນ​ນີ້​ກໍ​ເປັນ​ໄປ​ໃນ​ປີ​ທີ​ແປດ​ສິບ​ແປດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ຄື​ກັນ."},{"vNo":"12 ","txt":"ແລະ ມັນ​ມີ​ການ​ປ່ຽນ​ແປງ​ພຽງ​ເລັກ​ນ້ອຍ​ໃນ​ການ​ງານ​ຂອງ​ຜູ້ຄົນ ນອກ​ຈາກ​ຜູ້ຄົນ​ເລີ່ມ​ແຂງ​ກະດ້າງ​ຫລາຍ​ຂຶ້ນ​ໃນ​ຄວາມ​ຊົ່ວ​ຮ້າຍ ແລະ ເຮັດ​ສິ່ງ​ທີ່​ກົງກັນຂ້າມ​ກັບ​ພຣະ​ບັນຍັ​ດຂອງ​ພຣະ​ເຈົ້າຫລາ​ຍຂຶ້ນ, ໃນ​ປີ​ທີ​ແປດ​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":"13 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ເກົ້າສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ມັນ​ມີ​ເຄື່ອງ​ໝາຍ​ສຳຄັນ ແລະ ການ​ແປກ​ປະຫລາດ​ປະກົດ​ຂຶ້ນ​ແກ່​ຜູ້ຄົນ; ແລະ ຄຳ​ເວົ້າ​ຂອງ​ສາດສະດາ​ທັງ​ຫລາຍ​ເລີ່ມ​ເປັນ​ຈິງ​ຂຶ້ນມາ."},{"vNo":"14 ","txt":"ແລະ ທູດ​ໄດ້​ມາ​ປະກົດ​ແກ່​ມະນຸດ, ແລະ ນັກ​ປາດ, ແລະ ໄດ້ປະກາດ​ຂ່າວ​ອັນ​ໜ້າ​ຊື່ນ​ຊົມ​ແຫ່ງ​ຄວາມ​ປິ​ຕິ​ຍິນ​ດີ​ອັນ​ຍິ່ງ​ໃຫຍ່​ແກ່​ພວກ​ເຂົາ; ດັ່ງນັ້ນ ໃນ​ປີ​ນີ້​ຂໍ້ຄວາມ​ພຣະ​ຄຳ​ພີ​ຈຶ່ງ​ເລີ່ມ​ສຳເລັດ."},{"vNo":"15 ","txt":"ເຖິງ​ຢ່າງ​ໃດ​ກໍ​ຕາມ, ຜູ້​ຄົນ​ຍິ່ງ​ເລີ່ມ​ເຮັດ​ໃຈ​ແຂງ​ກະດ້າງ​ຫລາຍ​ຂຶ້ນ, ທຸກ​ຄົນ​ນອກ​ຈາກ​ຜູ້​ທີ່​ມີ​ຄວາມ​ເຊື່ອ​ຫລາຍ​ທີ່​ສຸດ, ທັງ​ຊາວ​ນີ​ໄຟ ແລະ ຊາວ​ເລ​ມັນນຳ​ອີກ, ແລະ ເລີ່ມ​ເຊື່ອ​ຖື​ກຳລັງຂອງ​ຕົນ​ເອງ ແລະ ປັນຍາ​ຂອງ​ຕົນ​ເອງ, ໂດຍກ່າວ​ວ່າ:"},{"vNo":"16 ","txt":"ບາງ​ສິ່ງ​ໃນ​ບັນດາ​ຫລາຍ​ສິ່ງ​ພວກ​ເຂົາອາດເດົາ​ຖືກ; ແຕ່​ຈົ່ງ​ເບິ່ງ, ພວກ​ເຮົາ​ຮູ້​ວ່າ​ວຽກ​ງານ​ທີ່​ສຳຄັນ ແລະ ສິ່ງ​ອັດ​ສະ​ຈັນ​ທັງ​ໝົດ​ທີ່​ເວົ້າ​ເຖິງຈະ​ບັງ​ເກີດ​ຂຶ້ນບໍ່​ໄດ້."},{"vNo":"17 ","txt":"ແລະ ພວກ​ເຂົາ​ເລີ່ມ​ຫາ​ເຫດຜົນ ແລະ ໂຕ້​ຖຽງກັນ​ໃນ​ບັນດາ​ພວກ​ເຂົາ​ເອງ, ມີ​ຄວາມ​ວ່າ:"},{"vNo":"18 ","txt":"ຄື​ມັນ​ບໍ່​ມີ​ເຫດຜົນ​ທີ່​ຄົນ​ຢ່າງພຣະ​ຄຣິດ​ຈະ​ສະ​ເດັດ​ມາ; ຖ້າ​ເປັນ​ເຊັ່ນ​ນັ້ນ​ແທ້ ແລະວ່າ​ພຣະ​ອົງ​ເປັນ​ພຣະ​ບຸດ​ຂອງ​ພຣະ​ເຈົ້າ ແລະ ເປັນ​ພຣະ​ບິດາ​ຂອງ​ສະຫວັນ ແລະ ຂອງ​ແຜ່ນດິນ​ໂລກ ດັ່ງ​ທີ່​ເວົ້າ​ເຖິງ, ເປັນ​ດ້ວຍ​ເຫດ​ໃດ​ພຣະ​ອົງ​ຈຶ່ງ​ຈະບໍ່​ສະ​ເດັດ​ມາ​ຫາ​ພວກ​ເຮົາ​ເຊັ່ນ​ດຽວ​ກັບ​ທີ່​ພຣະ​ອົງ​ຈະ​ສະ​ເດັດມາຫາ​ຄົນ​ທັງຫລາຍ​ຊຶ່ງຈະ​ຢູ່​ທີ່​ເຢຣູ​ຊາເລັມ?"},{"vNo":"19 ","txt":"ແທ້​ຈິງ​ແລ້ວ, ເປັນ​ດ້ວຍ​ເຫດ​ໃດ​ພຣະ​ອົງ​ຈຶ່ງ​ຈະ​ບໍ່​ສະ​ເດັດ​ມາ​ຫາ​ແຜ່ນດິນ​ນີ້ ເຊັ່ນ​ດຽວ​ກັບ​ທີ່​ພຣະ​ອົງ​ຈະ​ສະ​ເດັດ​ມາ​ສູ່​ແຜ່ນດິນ​ເຢຣູ​ຊາເລັມ?"},{"vNo":"20 ","txt":"ແຕ່​ຈົ່ງ​ເບິ່ງ, ພວກ​ເຮົາ​ຮູ້​ວ່ານີ້​ເປັນ​ຮີດຄອງ​ປະ​ເພນີ​ອັນ​ຊົ່ວ​ຮ້າຍ ຊຶ່ງຖືກ​ມອບ​ໃຫ້​ຕໍ່ໆ​ກັນ​ມາ​ຈົນ​ເຖິງ​ພວກ​ເຮົາ​ໂດຍ​ບັນ​ພະ​ບຸລຸດຂອງ​ພວກ​ເຮົາ, ເພື່ອ​ໃຫ້​ພວກ​ເຮົາ​ເຊື່ອ​ໃນ​ສິ່ງ​ທີ່​ສຳຄັນ ແລະ ໜ້າ​ອັດ​ສະຈັນ ຊຶ່ງຈະ​ເກີດ​ຂຶ້ນ ແຕ່​ບໍ່​ແມ່ນ​ໃນ​ບັນ​ດາ​ພວກ​ເຮົາ, ແຕ່​ໃນ​ແຜ່ນດິນ​ທີ່ຢູ່​ຫ່າງ​ໄກ ແຜ່ນດິນ​ຊຶ່ງພວກ​ເຮົາ​ບໍ່​ຮູ້ຈັກ; ເພື່ອ​ພວກ​ເຂົາ​ຈະ​ສາມາດ​ເຮັດ​ໃຫ້​ພວກ​ເຮົາ​ຢູ່​ໃນ​ຄວາມ​ໂງ່​ຈ້າ​ລ້າຫລັງ, ເພາະວ່າ​ພວກ​ເຮົາ​ຈະ​ບໍ່​ສາມາດ​ເປັນ​ພະຍານ​ດ້ວຍ​ຕາ​ຂອງ​ພວກ​ເຮົາ​ເອງ​ວ່າ ມັນ​ເປັນຄວາມ​ຈິງ."},{"vNo":"21 ","txt":"ແລະ ໂດຍ​ກົນອຸບາຍ ແລະ ຄວາມ​ລຶກລັບ​ຂອງ​ມານ​ຮ້າຍ, ພວກ​ເຂົາ​ຈະ​ເຮັດ​ການ​ລຶກລັບ​ອັນ​ໃຫຍ່​ຫລວງ​ບາງຢ່າງ ຊຶ່ງພວກ​ເຮົາ​ບໍ່​ເຂົ້າ​ໃຈ, ຊຶ່ງຈະ​ເຮັດ​ໃຫ້​ພວກ​ເຮົາ​ລົງ​ໄປ​ເປັນ​ຂ້າ​ໃຊ້​ຂອງ​ຄຳ​ເວົ້າຂອງ​ພວກ​ເຂົາ, ແລະ ເປັນ​ຂ້າ​ໃຊ້​ຂອງ​ພວກ​ເຂົາ​ນຳ​ອີກ, ເພາະວ່າ​ພວກ​ເຮົາ​ຕ້ອງ​ເພິ່ງ​ພວກ​ເຂົາ​ໃຫ້​ສອນ​ພຣະ​ຄຳ​ໃຫ້​ແກ່​ພວກ​ເຮົາ; ແລະ ພວກ​ເຂົາ​ຈະ​ເຮັດ​ໃຫ້​ພວກ​ເຮົາ​ຢູ່​ໃນ​ຄວາມ​ໂງ່​ຈ້າ​ດັ່ງ​ນີ້ ຖ້າ​ຫາກ​ພວກ​ເຮົາ​ຍອມ​ມອບ​ຕົວ​ໃຫ້​ກັບ​ພວກ​ເຂົາຕະຫລອດ​ວັນ​ເວລາ​ຂອງຊີວິດ​ພວກ​ເຮົາ."},{"vNo":"22 ","txt":"ແລະ ມີ​ອີກ​ຫລາຍ​ເລື່ອງ​ທີ່​ຜູ້ຄົນ​ໄດ້​ຄິດ​ຂຶ້ນມາ​ເອງ​ຢູ່​ໃນ​ໃຈ​ຂອງ​ພວກ​ເຂົາ, ຊຶ່ງ​ເປັນ​ເລື່ອງ​ໂງ່ ແລະ ບໍ່​ມີ​ປະ​ໂຫຍດ; ແລະ ພວກ​ເຂົາ​ວຸ້ນ​ວາຍ​ໃຈ​ຫລາຍ, ເພາະ​ຊາ​ຕານ​ໄດ້​ຍຸ​ຍົງ​ໃຫ້​ພວກ​ເຂົາ​ເຮັດ​ຄວາມ​ຊົ່ວ​ຮ້າຍ​ຢູ່​ຕະຫລອດ​ເວລາ; ແທ້​ຈິງ​ແລ້ວ, ມັນ​ໄດ້​ທ່ອງ​ທ່ຽວ​ໄປມາ​ແຜ່ຂ່າວລື ແລະ ການ​ຂັດ​ແຍ້ງ​ທົ່ວ​ຜືນ​ແຜ່ນດິນ ເພື່ອ​ມັນ​ຈະ​ໄດ້​ເຮັດ​ໃຫ້​ໃຈ​ຂອງ​ຜູ້ຄົນ​ແຂງ​ກະດ້າງ​ຕໍ່​ສິ່ງ​ທີ່​ດີ ແລະ ຕໍ່ສິ່ງ​ທີ່​ຈະ​ມາ​ເຖິງ."},{"vNo":"23 ","txt":"ແລະ ທັງໆ​ທີ່​ເຄື່ອງໝາຍ ແລະ ການ​ແປກ​ປະຫລາດ​ໄດ້​ເກີດ​ຂຶ້ນ​ໃນ​ບັນດາ​ຜູ້ຄົນຂອງ​ພຣະຜູ້​ເປັນ​ເຈົ້າ, ແລະ ສິ່ງ​ມະຫັດສະຈັນ​ຫລາຍ​ຢ່າງຊຶ່ງຄົນ​ເຫລົ່ານັ້ນໄດ້​ເຮັດ​ຂຶ້ນ, ຊາ​ຕານ​ກໍ​ຍັງ​ມີ​ອຳນາດ​ອັນ​ຍິ່ງ​ໃຫຍ່​ເໜືອ​ໃຈ​ຂອງ​ຜູ້​ຄົນ​ທົ່ວ​ຜືນ​ແຜ່ນດິນ​ຢູ່."},{"vNo":"24 ","txt":"ແລະ ປີ​ທີ​ເກົ້າສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":"25 ","txt":"ແລະ ໜັງສື​ຮີ​ລາມັນ, ຕາມ​ບັນທຶກ​ຂອງ​ຮີ​ລາມັນ ຜູ້​ເປັນ​ລູກ​ຊາຍ​ຂອງ​ຮີ​ລາມັນກໍ​ໄດ້​ຈົບ​ລົງ​ດັ່ງ​ນີ້."}]}