{"heading":"ບັນດາ​ຜູ້​ຕັດສິນ​ທີ່​ເສື່ອມ​ຊາມ​ພະຍາຍາມ​ທີ່​ຈະ​ຍຸຍົງ​ຜູ້ຄົນ​ໃຫ້​ຕໍ່ຕ້ານ​ນີ​ໄຟ—ອັບ​ຣາ​ຮາມ, ໂມ​ເຊ, ຊີ​ນັດ, ຊີ​ໂນກ, ອີ​ໄຊ​ອັດ, ເອ​ຊາຢາ, ເຢ​ເຣ​ມີ​ຢາ, ລີ​ໄຮ, ແລະ ນີ​ໄຟ ຕ່າງ​ກໍ​ໄດ້​ໃຫ້​ຖ້ອຍ​ຄຳ​ເຖິງ​ພຣະ​ຄຣິດ—ໂດຍ​ການ​ດົນ​ໃຈ ນີ​ໄຟ​ປະກາດ​ເຖິງ​ການ​ຄາດ​ຕະກຳ​ຫົວໜ້າ​ຜູ້​ຕັດສິນ. ປະມານ 23–21 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":7,"nextNo":9,"chapterTitle":"ຮີ​ລາ​ມັນ 8","prevTitle":"ຮີ​ລາ​ມັນ 7","nextTitle":"ຮີ​ລາ​ມັນ 9","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ນີ​ໄຟ​ກ່າວ​ຂໍ້ຄວາມ​ນີ້​ແລ້ວ, ຈົ່ງ​ເບິ່ງ, ມີ​ຄົນທີ່​ເປັນ​ຜູ້​ຕັດສິນຊຶ່ງ​ເປັນ​ຂອງ​ພັກ​ລັບ​ຂອງ​ແກ​ດີ​ອານ​ທັນ, ແລະ ພວກ​ເຂົາ​ຄຽດ​ແຄ້ນ ແລະ ໄດ້​ຮ້ອງ​ຂັດ​ຄ້ານ​ເພິ່ນ, ໂດຍ​ການ​ຮ້ອງ​ຕໍ່ຜູ້ຄົນ​ວ່າ: ເປັນ​ຫຍັງ​ພວກ​ທ່ານຈຶ່ງ​ບໍ່​ຈັບ​ເອົາ​ຄົນ​ຜູ້​ນີ້ ແລະ ເອົາລາວ​ໄປ​ເພື່ອ​ຈະ​ໄດ້​ກ່າວ​ໂທດ​ລາວຕາມ​ຄວາມ​ຜິ​ດທີ່ລາວ​ເຮັດ​ມາ?"},{"vNo":2,"txt":"ເປັນ​ດ້ວຍ​ເຫດ​ໃດ​ພວກ​ທ່ານຍັງ​ເບິ່ງ ແລະ ຟັງຄົນ​ຜູ້​ນີ້​ໝິ່ນປະໝາດ​ຜູ້ຄົນພວກນີ້ ແລະ ຕໍ່ຕ້ານ​ກົດໝາຍ​ຂອງ​ພວກ​ເຮົາ​ຢູ່?"},{"vNo":3,"txt":"ເພາະ​ຈົ່ງ​ເບິ່ງ, ນີ​ໄຟ​ໄດ້​ເວົ້າກັບ​ພວກ​ເຂົາ​ກ່ຽວກັບ​ການ​ເສື່ອ​ມ​ໂຊມ​ຂອງ​ກົດ​ໝາຍ​ຂອງ​ພວກ​ເຂົາ; ແທ້​ຈິງ​ແລ້ວ, ນີ​ໄຟ​ໄດ້​ເວົ້າຫລາຍ​ເລື່ອງຊຶ່ງຂຽນ​ໄວ້​ບໍ່​ໄດ້; ແລະ ບໍ່​ມີ​ສິ່ງ​ໃດ​ທີ່​ເພິ່ນ​ໄດ້​ກ່າວ​ໄປກົງ​ກັນ​ຂ້າມ​ກັບ​ພຣະ​ບັນຍັດ​ຂອງ​ພຣະ​ເຈົ້າ."},{"vNo":4,"txt":"ແລະ ຜູ້​ຕັດສິນ​ເຫລົ່ານັ້ນຄຽດ​ແຄ້ນ​ໃຫ້​ເພິ່ນຍ້ອນ​ວ່າ​ເພິ່ນ​ໄດ້​ເວົ້າຢ່າງ​ແຈ່ມ​ແຈ້ງ​ກັບ​ພວກ​ເຂົາ​ກ່ຽວ​ກັບ​ວຽກ​ງານ​ລັບ​ແຫ່ງ​ຄວາມ​ມືດ​ຂອງ​ພວກ​ເຂົາ; ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ຍັງ​ບໍ່​ກ້າ​ຈັບ​ເພິ່ນ​ເພາະ​ຄວາມ​ຢ້ານ​ກົວ​ວ່າຜູ້ຄົນ​ຈະ​ຮ້ອງ​ຂັດ​ຄ້ານ​ພວກ​ເຂົາ."},{"vNo":5,"txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ຮ້ອງຕໍ່​ຜູ້ຄົນ, ມີ​ຄວາມ​ວ່າ: ດ້ວຍ​ເຫດ​ໃດ​ພວກ​ທ່ານຈຶ່ງ​ຍອມ​ໃຫ້​ຄົນ​ຜູ້​ນີ້​ໝິ່ນປະໝາດ​ພວກ​ເຮົາ? ເພາະ​ຈົ່ງ​ເບິ່ງ, ລາວໄດ້​ເວົ້າກ່າວ​ໂທດ​ໃຫ້​ຜູ້ຄົນພວກນີ້ທັງ​ໝົດ​ຈົນ​ເຖິງ​ຄວາມ​ພິນາດ; ແທ້​ຈິງ​ແລ້ວ, ແລະ ເວົ້າວ່າ​ເມືອງ​ໃຫຍ່​ເຫລົ່າ​ນີ້​ຂອງ​ພວກ​ເຮົາຈະ​ຖືກ​ຍຶດ​ເອົາ​ໄປ​ຈາກ​ພວກ​ເຮົາ​ອີກ, ວ່າພວກ​ເຮົາ​ຈະ​ບໍ່​ມີ​ບ່ອນ​ຢູ່​ອາ​ໄສ."},{"vNo":6,"txt":"ແລະ ບັດ​ນີ້ພວກ​ເຮົາ​ຮູ້ຈັກ​ວ່າ​ມັນ​ເປັນ​ໄປ​ບໍ່​ໄດ້, ເພາະຈົ່ງ​ເບິ່ງ, ພວກ​ເຮົາ​ມີ​ກຳລັງ​ອັນ​ເຂັ້ມ​ແຂງ, ແລະ ເມືອງ​ຂອງ​ພວກ​ເຮົາ​ກໍ​ຍິ່ງ​ໃຫຍ່, ດັ່ງນັ້ນ ສັດຕູ​ຂອງ​ພວກ​ເຮົາ​ຈະ​ມີ​ກຳລັງ​ເໜືອກວ່າ​ພວກ​ເຮົາ​ບໍ່​ໄດ້."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຍຸ​ຍົງ​ໃຫ້​ຜູ້ຄົນ​ຄຽດ​ແຄ້ນ​ໃຫ້​ນີ​ໄຟ​ດັ່ງ​ນີ້, ແລະ ເຮັດ​ໃຫ້​ເກີດ​ການ​ຂັດ​ແຍ້ງ​ກັນ​ຂຶ້ນ​ໃນ​ບັນດາພວກ​ເຂົາ; ເພາະວ່າ​ມີບາງ​ຄົນ​ໄດ້​ຮ້ອງ​ຂຶ້ນວ່າ, ຢ່າ​ຫຍຸ້ງກັບຄົນ​ຜູ້​ນີ້​ເລີຍ ເພາະວ່າ​ເພິ່ນ​ເປັນ​ຄົນ​ດີ, ແລະ ເລື່ອງ​ທັງ​ໝົດ​ທີ່​ເພິ່ນ​ໄດ້​ກ່າວ​ມານັ້ນຈະ​ເກີດ​ຂຶ້ນຢ່າງ​ແນ່ນອນ ຖ້າ​ຫາກ​ພວກ​ເຮົາ​ບໍ່​ກັບ​ໃຈ;"},{"vNo":8,"txt":"ແທ້​ຈິງ​ແລ້ວ, ຈົ່ງ​ເບິ່ງ, ການ​ຕັດສິນ​ທັງ​ໝົດ​ຊຶ່ງ​ເພິ່ນ​ໄດ້​ໃຫ້​ຖ້ອຍ​ຄຳ​ແກ່​ພວກ​ເຮົາ​ຈະ​ມາ​ຫາ​ພວກ​ເຮົາ; ເພາະວ່າ​ພວກ​ເຮົາ​ຮູ້ຈັກ​ວ່າ ເພິ່ນ​ໄດ້​ໃຫ້​ຖ້ອຍ​ຄຳ​ທີ່​ຖືກຕ້ອງ​ຕໍ່​ພວກ​ເຮົາ​ກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ພວກ​ເຮົາ. ແລະ ຈົ່ງ​ເບິ່ງ ມັນ​ມີ​ຢູ່​ຢ່າງ​ຫລວງ​ຫລາຍ, ແລະ ເພິ່ນ​ຮູ້ຈັກ​ເລື່ອງ​ທັງ​ໝົດ​ທີ່​ຈະ​ເກີດ​ກັບ​ພວກ​ເຮົາ​ເຊັ່ນ​ດຽວ​ກັບທີ່​ເພິ່ນ​ຮູ້ຈັກ​ເຖິງ​ຄວາມ​ຊົ່ວ​ຮ້າຍ​ຂອງ​ພວກ​ເຮົາ;"},{"vNo":9,"txt":"ແທ້​ຈິງ​ແລ້ວ, ແລະ ຈົ່ງ​ເບິ່ງ, ຖ້າ​ຫາກ​ເພິ່ນ​ບໍ່​ໄດ້​ເປັນ​ສາດສະດາ​ແລ້ວ ເພິ່ນ​ຈະ​ບໍ່​ສາມາດ​ໃຫ້​ຖ້ອຍ​ຄຳ​ກ່ຽວ​ກັບ​ເລື່ອງ​ເຫລົ່າ​ນີ້​ໄດ້​ດອກ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ທີ່​ພະຍາຍາມ​ທຳລາຍ​ນີ​ໄຟ ຈຶ່ງ​ຖືກ​ບັງຄັບ​ບໍ່​ໃຫ້​ຈັບ​ນີ​ໄຟ ແລະ ພວກ​ເຂົາ​ບໍ່​ກ້າ​ຈັບ​ນີ​ໄຟ​ຍ້ອນ​ວ່າ​ພວກ​ເຂົາ​ມີ​ຄວາມ​ຢ້ານ​ກົວ; ດັ່ງນັ້ນ ເພິ່ນ​ຈຶ່ງ​ເລີ່ມ​ກ່າວ​ກັບ​ພວກ​ເຂົາ​ອີກ ໂດຍ​ທີ່​ເຫັນ​ວ່າ​ເພິ່ນ​ໄດ້​ຮັບຄວາມ​ນິຍົມ​ໃນ​ສາຍຕາ​ຂອງ​ຄົນ​ບາງ​ຄົນ ເຖິງ​ຂະໜາດ​ທີ່ຜູ້​ຄົນທີ່​ເຫລືອ​ຢູ່​ນັ້ນ​ເກີດ​ມີ​ຄວາມ​ຢ້ານ​ກົວຂຶ້ນມາ."},{"vNo":11,"txt":"ດັ່ງນັ້ນ ເພິ່ນ​ຈຶ່ງ​ໄດ້​ກ່າວກັບ​ພວກ​ເຂົາ​ຕື່ມ​ອີກ ມີ​ຄວາມ​ວ່າ: ຈົ່ງ​ເບິ່ງ, ພີ່​ນ້ອງ​ຂອງ​ຂ້າພະ​ເຈົ້າ, ພວກ​ທ່ານ​ບໍ່ເຄີຍ​ອ່ານ​ບໍວ່າ ພຣະ​ເຈົ້າ​ໄດ້​ມອບ​ອຳນາດ​ໃຫ້​ແກ່​ຊາຍ​ຄົນໜຶ່ງ ແມ່ນ​ແຕ່ໂມ​ເຊ​ໃຫ້​ຕີນ້ຳ​ໃນ​ທະ​ເລ​ແດງ ແລະ ມັນ​ກໍແຍກ​ອອກ​ໄປ​ທາງນັ້ນ ແລະ ທາງ​ນີ້, ເຖິງ​ຂະໜາດ​ທີ່​ຊາວ​ອິດ​ສະ​ຣາ​ເອນ​ຜູ້​ເປັນ​ບັນພະບຸລຸດ​ຂອງ​ພວກ​ເຮົາ​ໄດ້​ຜ່ານ​ໄປ​ເທິງ​ແຜ່ນດິນ​ແຫ້ງ, ແລະ ນ້ຳ​ໄດ້​ໄຫລ​ກັບ ແລະ ຖ້ວມ​ກອງທັບ​ຂອງ​ຊາວ​ເອຢິບ ແລະ ໄດ້​ກືນກິນ​ພວກ​ເຂົາ​ໃຫ້​ໝົດ​ສິ້ນ​ໄປ?"},{"vNo":12,"txt":"ແລະ ບັດ​ນີ້​ຈົ່ງ​ເບິ່ງ, ຖ້າ​ຫາກ​ພຣະ​ເຈົ້າ​ໄດ້​ມອບ​ອຳນາດ​ໃຫ້​ຄົນ​ຜູ້​ນີ້​ແລ້ວ ເຫດ​ໃດ​ພວກ​ທ່ານຈຶ່ງ​ໂຕ້​ຖຽງ​ກັນ​ອີກ, ແລະ ກ່າວ​ວ່າ​ພຣະ​ອົງ​ບໍ່​ໄດ້ມອບ​ອຳນາດ​ໃຫ້​ແກ່​ຂ້າພະ​ເຈົ້າ ຊຶ່ງ​ໂດຍ​ອຳນາດ​ນັ້ນ ຂ້າພະ​ເຈົ້າຈະ​ຮູ້ຈັກກ່ຽວ​ກັບ​ການ​ຕັດສິນ​ທີ່​ຈະ​ມາ​ຫາ​ພວກ​ທ່ານ ຖ້າ​ຫາກ​ພວກ​ທ່ານບໍ່​ກັບ​ໃຈ?"},{"vNo":13,"txt":"ແຕ່ຈົ່ງ​ເບິ່ງ, ບໍ່​ພຽງ​ແຕ່​ພວກ​ທ່ານ​ປະຕິ​ເສດ​ຄຳ​ເວົ້າຂອງ​ຂ້າພະ​ເຈົ້າ​ເທົ່າ​ນັ້ນ ແຕ່​ພວກ​ທ່ານຍັງ​ໄດ້​ປະຕິ​ເສດ​ຄຳ​ເວົ້າທັງ​ໝົດ ຊຶ່ງບັນພະບຸລຸດ​ຂອງ​ພວກ​ເຮົາ​ໄດ້​ເວົ້າ​ໄວ້, ແລະ ປະຕິ​ເສດ​ຄຳ​ເວົ້າຂອງ​ໂມ​ເຊ​ຄົນ​ນີ້​ອີກ ຜູ້​ທີ່​ໄດ້​ຮັບ​ອຳນາດ​ອັນ​ຍິ່ງ​ໃຫຍ່, ແທ້​ຈິງ​ແລ້ວ, ພວກ​ທ່ານ​ໄດ້​ປະຕິ​ເສດ​ຄຳ​ເວົ້າ ຊຶ່ງ​ໂມ​ເຊ​ໄດ້​ເວົ້າກ່ຽວ​ກັບ​ການສະ​ເດັດ​ມາ​ຂອງ​ພຣະ​ເມ​ຊີ​ອາ."},{"vNo":14,"txt":"ແທ້​ຈິງ​ແລ້ວ, ໂມ​ເຊ​ບໍ່​ໄດ້​ໃຫ້​ຖ້ອຍ​ຄຳ​ໄວ້​ບໍ​ວ່າ ພຣະ​ບຸດ​ຂອງ​ພຣະ​ເຈົ້າ​ຈະ​ສະ​ເດັດ​ມາ? ແລະ ເພິ່ນ​ໄດ້​ຍົກ​ງູ​ທອງ​ຂຶ້ນ​ໃນ​ຖິ່ນ​ແຫ້ງ​ແລ້ງ​ກັນດານ​ສັນ​ໃດ, ຜູ້​ທີ່​ຈະ​ສະ​ເດັດ​ມາ​ຈະ​ຖືກ​ຍົກ​ຂຶ້ນ​ສັນນັ້ນ."},{"vNo":15,"txt":"ແລະ ຫລາຍ​ຕໍ່​ຫລາຍ​ຄົນ​ຜູ້​ທີ່​ຫລຽວ​ເບິ່ງ​ງູ​ນັ້ນຈະ​ມີຊີວິດ​ສັນ​ໃດ, ຫລາຍ​ຕໍ່​ຫລາຍ​ຄົນ​ທີ່​ຫລຽວ​ເບິ່ງ​ພຣະ​ບຸດ​ຂອງ​ພຣະຜູ້​ເປັນ​ເຈົ້າດ້ວຍ​ສັດທາ, ໂດຍ​ມີວິນ​ຍານ​ທີ່​ສຳນຶກ​ຜິດ​ຈະ​ມີ​ຊີວິດ​ສັນນັ້ນ, ເຖິງ​ແມ່ນ​ຈົນ​ໄປ​ສູ່​ຊີວິດ​ນິລັນດອນ."},{"vNo":16,"txt":"ແລະ ບັດ​ນີ້​ຈົ່ງ​ເບິ່ງ, ບໍ່​ແມ່ນ​ແຕ່​ໂມ​ເຊ​ຄົນ​ດຽວ​ເທົ່າ​ນັ້ນທີ່​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ເລື່ອງ​ນີ້, ແຕ່​ສາດສະດາ​ຜູ້​ບໍລິສຸດ​ຄົນ​ອື່ນໆ​ກໍ​ໄດ້​ໃຫ້​ຖ້ອຍ​ຄຳ​ໄວ້​ຄື​ກັນ, ນັບ​ຕັ້ງ​ແຕ່​ວັນ​ເວລາ​ຂອງ​ເພິ່ນ​ຄືນ​ໄປ​ຫາ​ວັນ​ເວລາ​ຂອງ​ອັບ​ຣາ​ຮາມ."},{"vNo":17,"txt":"ແທ້​ຈິງ​ແລ້ວ, ແລະ ຈົ່ງ​ເບິ່ງ, ອັບ​ຣາ​ຮາມ​ໄດ້​ເຫັນ​ການສະ​ເດັດ​ມາ​ຂອງ​ພຣະ​ອົງ, ແລະ ກໍ​ໄດ້​ເຕັມ​ໄປ​ດ້ວຍ​ຄວາມ​ຍິນ​ດີ ແລະ ປິ​ຕິ​ຍິນ​ດີ​ຫລາຍ."},{"vNo":18,"txt":"ແທ້​ຈິງ​ແລ້ວ, ແລະ ຈົ່ງ​ເບິ່ງ ຂ້າພະ​ເຈົ້າກ່າວ​ກັບ​ພວກ​ທ່ານວ່າບໍ່​ແມ່ນ​ແຕ່​ອັບ​ຣາ​ຮາມ​ເທົ່າ​ນັ້ນທີ່​ຮູ້ຈັກ​ເລື່ອງ​ເຫລົ່າ​ນີ້ ແຕ່​ຍັງ​ມີອີກ​ຫລາຍ​ທ່ານຜູ້​ມີ​ຊີວິດກ່ອນ​ວັນ​ເວລາ​ຂອງ​ອັບ​ຣາ​ຮາມຜູ້​ທີ່​ຖືກ​ເອີ້ນ​ໂດຍ​ພຣະ​ຖານະ​ຂອງ​ພຣະ​ເຈົ້າ; ແທ້​ຈິງ​ແລ້ວ, ຕາມ​ພຣະ​ຖານະ​ຂອງ​ພຣະ​ບຸດ​ຂອງ​ພຣະ​ອົງ; ແລະ ມັນ​ເປັນ​ໄປ​ດັ່ງ​ນີ້ ເພື່ອ​ຈະ​ໄດ້​ສະ​ແດງ​ໃຫ້​ຜູ້ຄົນ​ຮູ້ຈັກ​ໄວ້​ຫລາຍ​ພັນ​ປີ​ກ່ອນ​ການສະ​ເດັດ​ມາ​ຂອງ​ພຣະ​ອົງ, ວ່າການ​ໄຖ່​ກໍ​ຈະ​ມາ​ເຖິງພວກ​ເຂົາ."},{"vNo":19,"txt":"ແລະ ບັດ​ນີ້ຂ້າພະ​ເຈົ້າຢາກ​ໃຫ້​ພວກ​ທ່ານຮູ້​ໄວ້​ວ່າ ນັບ​ຕັ້ງ​ແຕ່​ວັນ​ເວລາ​ຂອງ​ອັບ​ຣາ​ຮາມ​ເປັນຕົ້ນມາ ມັນ​ໄດ້​ມີ​ສາດສະດາ​ຫລາຍ​ທ່ານ​ທີ່​ໄດ້​ໃຫ້​ຖ້ອຍ​ຄຳ​ເຖິງ​ເລື່ອງ​ເຫລົ່າ​ນີ້; ແທ້​ຈິງ​ແລ້ວ, ຈົ່ງ​ເບິ່ງ, ສາດສະດາ​ຊີ​ນັດ​ໄດ້​ໃຫ້​ຖ້ອຍ​ຄຳ​ຢ່າງ​ກ້າຫານ; ຍ້ອນ​ການ​ກະທຳ​ນີ້ ເພິ່ນ​ຈຶ່ງ​ຖືກ​ຂ້າ​ຕາຍ."},{"vNo":20,"txt":"ແລະ ຈົ່ງ​ເບິ່ງ, ຊີ​ໂນກນຳ​ອີກ. ແລະ ອີ​ໄຊ​ອັດນຳ​ອີກ, ແລະ ເອຊາ​ຢາ​ນຳ​ອີກ, ແລະ ເຢ​ເຣ​ມີ​ຢາ, (ເຢ​ເຣ​ມີ​ຢາ​ຄື​ສາດ​ສະ​ດາ​ຜູ້​ທີ່​ໃຫ້​ຖ້ອຍ​ຄຳ​ເຖິງ​ການ​ທຳລາຍ​ຂອງ​ເຢຣູ​ຊາເລັມ) ແລະ ບັດ​ນີ້ພວກ​ເຮົາ​ຮູ້ຈັກ​ແລ້ວ​ວ່າ ເຢຣູ​ຊາເລັມ​ໄດ້​ຖືກ​ທຳລາຍ​ໄປ​ແລ້ວ​ຕາມ​ຄຳ​ເວົ້າຂອງ​ເຢ​ເຣ​ມີ​ຢາ. ໂອ້ ເຫດ​ສັນ​ໃດພຣະ​ບຸດ​ຂອງ​ພຣະ​ເຈົ້າຈະ​ບໍ່​ສະ​ເດັດ​ມາ​ຕາມ​ຄຳ​ທຳນາຍ​ຂອງ​ເພິ່ນ?"},{"vNo":21,"txt":"ແລະ ບັດ​ນີ້ພວກ​ທ່ານຍັງ​ຈະ​ໂຕ້​ຖຽງ​ກັນຢູ່​ບໍ​ວ່າ ເຢຣູ​ຊາເລັມ​ໄດ້​ຖືກ​ທຳລາຍ​ແລ້ວ​ຫລື​ບໍ່? ພວກ​ທ່ານຍັງ​ຈະ​ເວົ້າຢູ່​ບໍ່​ວ່າ ພວກ​ລູກ​ຊາຍ​ຂອງ​ເຊ​ເດ​ກີ​ຢາບໍ່​ໄດ້​ຖືກ​ຂ້າ​ຕາຍ​ໝົດ​ທຸກ​ຄົນ ນອກ​ຈາກ​ມິວ​ເລັກ​ເທົ່າ​ນັ້ນ? ແທ້​ຈິງ​ແລ້ວ, ແລະ ພວກ​ທ່ານ​ບໍ່​ເຫັນ​ບໍ​ວ່າ ລູກ​ຫລານ​ຂອງ​ເຊ​ເດ​ກີ​ຢາ​ຢູ່​ນຳ​ພວກ​ເຮົາ, ແລະ ພວກ​ເຂົາ​ໄດ້​ຖືກ​ຂັບ​ໄລ່​ອອກ​ມາ​ຈາກ​ແຜ່ນດິນ​ເຢຣູ​ຊາເລັມ? ແຕ່​ຈົ່ງ​ເບິ່ງ, ນີ້​ຍັງ​ບໍ່​ໝົດ—"},{"vNo":22,"txt":"ລີ​ໄຮ​ບັນພະບຸລຸດ​ຂອງ​ພວກ​ເຮົາ​ກໍ​ໄດ້​ຖືກ​ໄລ່​ອອກ​ມາ​ຈາກ​ເຢຣູ​ຊາເລັມ ຍ້ອນ​ວ່າ​ເພິ່ນ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ສິ່ງ​ເຫລົ່າ​ນີ້, ແລະ ນີ​ໄຟ​ກໍ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ສິ່ງ​ເຫລົ່າ​ນີ້​ຄື​ກັນ, ແລະ ບັນພະ​ບຸ​ລຸດ​ຂອງ​ພວກ​ເຮົາ​ເກືອບທັງ​ໝົດ​ນຳ​ອີກຈົນ​ລົງ​ມາ​ເຖິງ​ເວລາ​ນີ້; ແທ້​ຈິງ​ແລ້ວ, ພວກ​ເພິ່ນໄດ້​ໃຫ້​ຖ້ອຍ​ຄຳ​ເຖິງ​ການສະ​ເດັດ​ມາ​ຂອງ​ພຣະ​ຄຣິດ, ແລະ ໄດ້​ລໍຖ້າ, ແລະ ປິ​ຕິ​ຍິນ​ດີ​ໃນ​ວັນ​ເວລາ​ຂອງ​ພຣະ​ອົງ ຊຶ່ງກຳລັງ​ຈະ​ມາ​ເຖິງ."},{"vNo":23,"txt":"ແລະ ຈົ່ງ​ເບິ່ງ, ພຣະ​ອົງ​ຄື​ພຣະ​ເຈົ້າ, ແລະ ພຣະ​ອົງ​ສະຖິດ​ຢູ່​ນຳພວກ​ເພິ່ນ, ແລະ ພຣະ​ອົງ​ໄດ້​ສະ​ແດງ​ໃຫ້​ພວກ​ເພິ່ນ​ເຫັນ​ວ່າ ພວກ​ເພິ່ນ​ຖືກ​ໄຖ່ໂດຍພຣະ​ອົງ; ແລະ ພວກ​ເພິ່ນ​ໄດ້​ສັນລະ​ເສີນ​ພຣະ​ອົງ​ເພາະ​ສິ່ງ​ທີ່​ຈະ​ມາ​ເຖິງ​ນັ້ນ."},{"vNo":24,"txt":"ແລະ ບັດ​ນີ້, ໂດຍ​ທີ່​ເຫັນ​ວ່າພວກ​ທ່ານຮູ້ຈັກ​ເລື່ອງ​ເຫລົ່າ​ນີ້​ແລ້ວ ແລະ ຈະ​ປະຕິ​ເສດ​ມັນ​ບໍ່​ໄດ້​ນອກ​ຈາກ​ວ່າ​ພວກ​ທ່ານ​ຈະ​ເວົ້າ​ຕົວະ​ເທົ່າ​ນັ້ນ, ດັ່ງນັ້ນ ຖ້າ​ຫາກ​ພວກ​ທ່ານ​ເວົ້າ​ຕົວະ​ພວກ​ທ່ານກໍ​ຈະ​ເປັນ​ຜູ້​ເຮັດ​ບາບ ຍ້ອນ​ວ່າ​ພວກ​ທ່ານ​ປະຕິ​ເສດ​ເລື່ອງ​ທັງ​ໝົດ​ນີ້ ທັງໆ​ທີ່​ມີ​ຫລັກ​ຖານ​ຢູ່​ຢ່າງ​ພຽງພໍ ຊຶ່ງ​ພວກ​ທ່ານ​ໄດ້​ເຫັນ​ມາ; ແທ້​ຈິງ​ແລ້ວ, ພວກ​ທ່ານ​ໄດ້​ເຫັນ​ທຸກ​ສິ່ງ​ທຸກ​ຢ່າງ, ທັງ​ສິ່ງ​ຢູ່​ໃນ​ສະຫວັນ, ແລະ ທັງ​ທຸກ​ສິ່ງທຸກ​ຢ່າງ​ຢູ່​ໃນ​ໂລກ​ກໍ​ໄດ້​ເປັນ​ພະຍານ​ວ່າ ສິ່ງ​ເຫລົ່າ​ນີ້​ເປັນ​ຄວາມ​ຈິງ."},{"vNo":25,"txt":"ແຕ່​ຈົ່ງ​ເບິ່ງ, ພວກ​ທ່ານ​ໄດ້​ປະຕິ​ເສດ​ຄວາມ​ຈິງ ແລະ ທໍລະ​ຍົດ​ຕໍ່​ພຣະ​ເຈົ້າຜູ້​ບໍລິສຸດ​ຂອງ​ພວກ​ທ່ານ ແລະ ໃນ​ເວລາ​ນີ້ ແທນ​ທີ່​ພວກ​ທ່ານຈະ​ສະ​ສົມ​ຊັບ​ສົມບັດ​ໄວ້​ໃນ​ສະຫວັນ​ເພື່ອ​ຕົນ​ເອງ ຊຶ່ງບ່ອນ​ນັ້ນບໍ່​ມີ​ສິ່ງ​ໃດ​ທີ່​ຈະ​ເນົ່າ​ເປື່ອຍ​ໄດ້, ແລະ ຢູ່​ບ່ອນ​ນັ້ນບໍ່​ມີ​ສິ່ງ​ໃດ​ທີ່​ບໍ່​ສະອາດ​ຈະ​ເຂົ້າ​ໄປ​ໄດ້, ແຕ່ພວກ​ທ່ານກຳລັງ​ກອບ​ໂກຍ​ເອົາ​ພຣະ​ພິ​ໂລດ​ໄວ້ເພື່ອ​ຕົນ​ເອງ​ໃນ​ວັນ​ແຫ່ງການ​ພິພາກສາ."},{"vNo":26,"txt":"ແທ້​ຈິງ​ແລ້ວ, ໃນ​ເວລາ​ນີ້ ພວກ​ທ່ານກຳລັງສຸກ​ເພື່ອຄວາມ​ພິນາດ​ອັນ​ເປັນນິດ ເພາະການ​ຄາດ​ຕະກຳ​ຂອງ​ພວກ​ທ່ານ ແລະ ການ​ລ່ວງ​ປະ​ເວນີ ແລະ ການ​ຊົ່ວ​ຮ້າຍ​ຂອງ​ພວກ​ທ່ານ; ແທ້​ຈິງ​ແລ້ວ, ແລະ ຖ້າ​ຫາກ​ພວກ​ທ່ານບໍ່​ກັບ​ໃຈ ມັນຈະ​ມາ​ເຖິງພວກ​ທ່ານ​ໃນ​ບໍ່​ຊ້າ​ນີ້."},{"vNo":27,"txt":"ແທ້​ຈິງ​ແລ້ວ, ຈົ່ງ​ເບິ່ງ​ບັດນີ້ ມັນ​ຢູ່​ໃກ້ໆປະຕູ​ຂອງ​ທ່ານ; ແທ້​ຈິງ​ແລ້ວ, ໃຫ້​ພວກ​ທ່ານ​ໄປ​ຫາ​ບັນລັງ​ຕັດສິນ ແລະ ຄົ້ນ​ເບິ່ງ; ແລະ ຈົ່ງ​ເບິ່ງ, ຜູ້​ຕັດສິນ​ຂອງ​ພວກ​ທ່ານ​ໄດ້​ຖືກ​ລອບ​ຂ້າ ແລະ ເພິ່ນ​ກຳລັງ​ນອນ​ຈົມ​ກອງ​ເລືອດ​ຂອງ​ເພິ່ນ​ຢູ່; ແລະ ເພິ່ນ​ຖືກ​ນ້ອງ​ຊາຍ​ຂອງ​ເພິ່ນ​ລອບ​ຂ້າ, ຜູ້​ຊຶ່ງຢາກນັ່ງ​ບັນລັງ​ຕັດສິນ​ແທນ."},{"vNo":28,"txt":"ແລະ ຈົ່ງ​ເບິ່ງ, ທັງ​ສອງເປັນ​ຄົນ​ຂອງ​ພັກ​ລັບ​ຂອງ​ພວກ​ທ່ານນັ້ນ​ເອງ, ຊຶ່ງ​ຜູ້ຕັ້ງມັນ​ຄືແກ​ດີ​ອານ​ທັນ ແລະ ມານ​ຮ້າຍ​ຜູ້​ພະຍາຍາມ​ທີ່​ຈະ​ທຳລາຍ​ຈິດ​ວິນ​ຍານ​ຂອງ​ມະນຸດ."}]}