{"heading":"ຊາວ​ເລ​ມັນ​ຜູ້​ທີ່​ຊອບ​ທຳ​ສິດສອນ​ຊາວ​ນີ​ໄຟ​ຜູ້​ທີ່​ຊົ່ວ—ຜູ້ຄົນສອງ​ຝ່າຍຈະ​ເລີນ​ຮຸ່ງ​ເຮືອງ​ຂຶ້ນ​ໃນ​ສະ​ໄໝ​ແຫ່ງ​ສັນຕິສຸກ ແລະ ເຕັມ​ໄປ​ດ້ວຍ​ຄວາມ​ອຸດົມສົມບູນ—ລູຊິ​ເຟີ, ຜູ້​ສ້າງ​ບາບ, ຍຸຍົງ​ໃຈ​ຂອງ​ຄົນ​ຊົ່ວ ແລະ ພວກ​ໂຈນ​ແກ​ດີ​ອານ​ທັນໃຫ້​ກະທຳ​ການ​ຄາດ​ຕະກຳ ແລະ ສິ່ງ​ທີ່​ຊົ່ວ​ຮ້າຍ—ພວກ​ເຂົາ​ໂຄ່ນ​ລົ້ມຝ່າຍ​ຜູ້​ປົກຄອງ​ຂອງ​ຊາວ​ນີ​ໄຟ. ປະມານ 29–23 ປີ ກ່ອນ ຄ.ສ.","prevAbbr":"hel","nextAbbr":"hel","prevNo":5,"nextNo":7,"chapterTitle":"ຮີ​ລາ​ມັນ 6","prevTitle":"ຮີ​ລາ​ມັນ 5","nextTitle":"ຮີ​ລາ​ມັນ 7","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ຫົກ​ສິບ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ຜ່ານ​ໄປ, ເລື່ອງ​ລາວ​ທັງ​ໝົດ​ນີ້​ໄດ້​ເກີດ​ຂຶ້ນຄື ຊາວ​ເລ​ມັນ​ສ່ວນ​ໃຫຍ່​ໄດ້​ກາຍ​ມາ​ເປັນ​ຄົນ​ຊອບ​ທຳ, ເຖິງ​ຂະ​ໜາດ​ທີ່​ຄວາມ​ຊອບ​ທຳ​ຂອງ​ພວກ​ເຂົາ​ມີ​ຫລາຍ​ກວ່າ​ຊາວ​ນີ​ໄຟ​ອີກ​ຊ້ຳ, ຍ້ອນ​ວ່າ​ຄວາມ​ໝັ້ນຄົງ ແລະ ຄວາມ​ສະ​ໝ່ຳສະ​ເໝີ​ຂອງ​ພວກ​ເຂົາ​ຢູ່​ໃນ​ສັດທາ."},{"vNo":2,"txt":"ເພາະ​ຈົ່ງ​ເບິ່ງ, ໄດ້​ມີ​ຊາວ​ນີ​ໄຟ​ເປັນ​ຈຳນວນ​ຫລວງຫລາຍ​ທີ່​ກາຍ​ມາ​ເປັນ​ຄົນ​ແຂງ​ກະດ້າງ ແລະ ບໍ່​ສຳນຶກ​ຜິດ ແລະ ຊົ່ວ​ຮ້າຍ, ເຖິງ​ຂະໜາດ​ທີ່​ພວກ​ເຂົາ​ບໍ່​ຍອມຮັບ​ຟັງພຣະ​ຄຳ​ຂອງ​ພຣະ​ເຈົ້າ ແລະ ຄຳ​ສິດສອນ ແລະ ຄຳ​ທຳນາຍ​ທັງ​ໝົດ​ທີ່​ມາ​ໃນ​ບັນດາ​ພວກ​ເຂົາ."},{"vNo":3,"txt":"ເຖິງ​ຢ່າງ​ໃດ​ກໍ​ຕາມ, ສະມາຊິກ​ຂອງ​ສາດສະໜາ​ຈັກ​ກໍ​ຍັງ​ມີ​ຄວາມ​ຜາ​ສຸກ​ພໍ​ສົມຄວນ​ນຳ​ການ​ປ່ຽນ​ໃຈ​ເຫລື້ອມ​ໃສ​ຂອງ​ຊາວ​ເລ​ມັນ, ແທ້​ຈິງ​ແລ້ວ, ຍ້ອນ​ວ່າ​ສາ​ດສະໜາ​ຈັກ​ຂອງ​ພຣະ​ເຈົ້າ, ຊຶ່ງ​ໄດ້​ສ້າງ​ຕັ້ງຂຶ້ນ​ໃນ​ບັນດາ​ພວກ​ເຂົາ. ແລະ ພວກ​ເຂົາ​ໄດ້​ຜູກ​ສຳພັນ​ທະ​ໄມຕີ​ຕໍ່​ກັນ, ແລະ ໄດ້​ປິ​ຕິ​ຍິນ​ດີ​ນຳ​ກັນ, ແລະ​ໄດ້​ມີ​ຄວາມ​ຊື່ນ​ຊົມ​ຫລາຍ​ທີ່​ສຸດ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຫລາຍ​ຄົນ​ໄດ້​ລົງ​ມາ​ເມືອງ​ເຊ​ລາ​ເຮັມລາ, ແລະ ໄດ້​ປະກາດ​ແກ່​ຊາວ​ນີ​ໄຟ​ເຖິງ​ການ​ປ່ຽນ​ໃຈ​ເຫລື້ອມ​ໃສ​ຂອງ​ພວກ​ເຂົາ, ແລະ ໄດ້​ຊັກ​ຊວນ​ພວກ​ເຂົາເຖິງ​ສັດທາ ແລະ ການ​ກັບ​ໃຈ."},{"vNo":5,"txt":"ແທ້​ຈິງ​ແລ້ວ, ແລະ ຫລາຍ​ຄົນ​ໄດ້​ສິດສອນ​ດ້ວຍ​ພະລັງ ແລະ ດ້ວຍສິດ​ອຳນາດ​ອັນ​ຍິ່ງ​ໃຫຍ່​ທີ່​ສຸດ, ຈົນ​ວ່າ​ພວກ​ເຂົາ​ໄດ້​ຊັກ​ນຳ​ຫລາຍ​ຄົນ​ລົງ​ມາ​ສູ່ສ່ວນ​ເລິກ​ແຫ່ງຄວາມຖ່ອມ​ຕົວ, ແລະ ເປັນ​ຜູ້​ຕິດຕາມ​ທີ່​ຖ່ອມຕົວ​ຂອງ​ພຣະ​ເຈົ້າ ແລະ ລູກ​ແກະ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຫລາຍ​ຄົນ​ໄດ້​ເຂົ້າ​ໄປ​ຫາ​ແຜ່ນ​ດິນ​ທາງ​ເໜືອ; ແລະ ນີ​ໄຟ​ກັບ​ລີ​ໄຮ​ກໍ​ໄປ​ຫາ​ແຜ່ນດິນ​ທາງ​ເໜືອ​ຄື​ກັນ​ເພື່ອ​ສິດສອນ​ຜູ້ຄົນ. ແລະ ປີ​ທີ​ຫົກ​ສິບ​ສາມ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":7,"txt":"ແລະ ຈົ່ງ​ເບິ່ງ, ມັນ​ມີ​ຄວາມ​ສະຫງົບ​ສຸກ​ຢູ່​ທົ່ວ​ແຜ່ນດິນ​ທັງ​ໝົດ, ເຖິງ​ຂະໜາດ​ທີ່​ຊາວ​ນີ​ໄຟສາມາດ​ເຂົ້າ​ໄປ​ຫາ​ແຜ່ນ​ດິນ​ສ່ວນ​ໃດ​ກໍ​ໄດ້​ຕາມ​ແຕ່​ພວກ​ເຂົາ​ຕ້ອງ​ການ ບໍ່​ວ່າ​ໃນ​ບັນດາ​ຊາວ​ນີ​ໄຟ ຫລື​ວ່າ​ໃນ​ບັນດາ​ຊາວ​ເລ​ມັນ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຈະ​ໄປ​ບ່ອນ​ໃດ​ກໍ​ໄດ້ ຕາມ​ແຕ່​ພວກ​ເຂົາ​ຕ້ອງການ​ຄື​ກັນ, ບໍ່​ວ່າ​ໃນ​ບັນດາ​ຊາວ​ເລ​ມັນ ຫລື ໃນ​ບັນດາ​ຊາວນີ​ໄຟ; ແລະ ພວກ​ເຂົາ​ໄດ້​ມີ​ການ​ຕິດ​ຕໍ່​ກັນ​ຢ່າງ​ເປັນ​ອິດ​ສະລະ​ດັ່ງ​ນີ້, ເພື່ອ​ຊື້ ແລະ ເພື່ອ​ຂາຍ, ແລະ ເພື່ອ​ຫາ​ຜົນ​ປະ​ໂຫຍດ, ຕາມ​ຄວາມ​ປາ​ຖະໜາ​ຂອງ​ໃຜ​ລາວ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທັງ​ຊາວ​ເລ​ມັນ ແລະ ຊາວ​ນີ​ໄຟ​ໄດ້​ຮັ່ງມີ​ເປັນ​ດີ​ຢ່າງ​ຍິ່ງ, ແລະ ພວກ​ເຂົາ​ໄດ້​ມີ​ຄຳ, ແລະ ມີ​ເງິນ, ແລະ ມີ​ໂລຫະ​ທີ່​ມີ​ຄຸນຄ່າ​ຢ່າງ​ຫລວງຫລາຍ, ທັງ​ໃນ​ແຜ່ນດິນທາງ​ໃຕ້ ແລະ ໃນ​ແຜ່ນດິນ​ທາງ​ເໜືອ."},{"vNo":10,"txt":"ບັດ​ນີ້​ແຜ່ນດິນ​ທາງ​ໃຕ້​ຖືກ​ເອີ້ນ​ວ່າ ລີ​ໄຮ, ແລະ ແຜ່ນດິນ​ທາງ​ເໜືອ​ຖືກ​ເອີ້ນ​ວ່າ ມິວ​ເລັກ, ເພາະ​ເອີ້ນ​ຕາມ​ຊື່​ລູກ​ຊາຍ​ຂອງ​ເຊ​ເດ​ກີ​ຢາ; ເພາະ​ພຣະ​ເຈົ້າ​ໄດ້​ນຳ​ເອົາ​ມິວ​ເລັກ​ເຂົ້າ​ໄປ​ຫາ​ແຜ່ນດິນ​ພາກເໜືອ, ແລະ ລີ​ໄຮ​ເຂົ້າ​ໄປ​ຫາ​ແຜ່ນດິນ​ທາງ​ໃຕ້."},{"vNo":11,"txt":"ແລະ ຈົ່ງ​ເບິ່ງ, ມັນ​ໄດ້​ມີ​ຄຳ​ຫລາຍ​ຊະນິດ​ໃນ​ແຜ່ນດິນ​ທັງ​ສອງບ່ອນ, ແລະ ເງິນ, ແລະ ໂລຫະ​ທີ່​ມີຄ່າ​ທຸກ​ຊະນິດ; ແລະ ມີນາ​ຍຊ່າງ​ທີ່​ມີ​ຝີ​ມື​ປານີດ​ນຳ​ອີກ, ຊຶ່ງ​ໄດ້​ຕີ​ໂລຫະ​ທຸກ​ຊະນິດ; ແລະ ໄດ້​ເຮັດ​ໃຫ້​ມັນ​ລະອຽດ​ງາມ​ດີ; ແລະ ພວກ​ເຂົາ​ໄດ້​ກັບກາຍ​ເປັນ​ຄົນ​ຮັ່ງມີ​ດັ່ງ​ນີ້."},{"vNo":12,"txt":"ພວກ​ເຂົາ​ໄດ້​ປູກ​ພືດ​ພັນ​ຢ່າງ​ຫລວງຫລາຍ, ທັງ​ທາງ​ເໜືອ ແລະ ທາງ​ໃຕ້; ແລະ ພວກ​ເຂົາ​ໄດ້​ມີ​ຄວາມ​ຈະ​ເລີນ​ຮຸ່ງ​ເຮືອງຢ່າງ​ຍິ່ງ, ທັງ​ທາງ​ເໜືອ ແລະ ທາງ​ໃຕ້. ແລະ ພວກ​ເຂົາ​ໄດ້​ມີ​ຄົນ​ເພີ່ມ​ທະວີ​ຂຶ້ນຢ່າງ​ຫລວງຫລາຍ ແລະ ເຂັ້ມ​ແຂງ​ຂຶ້ນ​ຢ່າງ​ຍິ່ງໃນ​ແຜ່ນດິນ. ແລະ ພວກ​ເຂົາ​ໄດ້​ລ້ຽງສັດ​ຫລາຍ​ຊະນິດ​ຢ່າງ​ຫລວງຫລາຍ, ແທ້​ຈິງ​ແລ້ວ, ມັນ​ໄດ້​ອອກ​ແມ່​ແຜ່​ລູກ​ຢ່າງ​ຫລວງຫລາຍ."},{"vNo":13,"txt":"ຈົ່ງ​ເບິ່ງ ພວກ​ຜູ້ຍິງ​ກໍ​ໄດ້​ອອກ​ແຮງ​ງານ​ຢ່າງ​ດຸໝັ້ນ ແລະ ເຂັນຝ້າຍ, ແລະ ໄດ້​ເຮັດ​ຜ້າ​ແພ​ຫລາຍ​ຊະນິດ, ຜ້າ​ລີ​ນິນ​ຕ່ຳ​ຢ່າງ​ດີ ແລະ ຜ້າ​ທຸກ​ຊະນິດ, ເພື່ອ​ຈະ​ໄດ້​ປົກ​ປິດ​ຄວາມ​ເປືອຍ​ເປົ່າ​ຂອງ​ພວກ​ເຂົາ. ແລະ ປີ​ທີ​ຫົກ​ສິບ​ສີ່​ໄດ້​ຜ່ານ​ພົ້ນ​ໄປ​ຢ່າງ​ສັນຕິ​ດັ່ງ​ນີ້."},{"vNo":14,"txt":"ແລະ ໃນ​ປີ​ທີ​ຫົກ​ສິບ​ຫ້າ ພວກ​ເຂົາ​ໄດ້​ມີ​ຄວາມ​ຜາ​ສຸກ ແລະ ສັນຕິພາບ​ຢ່າງ​ກວ້າງ​ຂວາງ, ແທ້​ຈິງ​ແລ້ວ, ມັນ​ໄດ້​ມີ​ການ​ສິດສອນ​ຫລາຍ​ຢ່າງ ແລະ ມີ​ການ​ທຳນາຍ​ຫລາຍ​ຢ່າງ​ກ່ຽວ​ກັບ​ສິ່ງ​ທີ່​ຈະ​ມາ​ເຖິງ. ແລະ ປີ​ທີ​ຫົກ​ສິບ​ຫ້າ​ກໍ​ໄດ້​ຜ່ານ​ໄປ​ດັ່ງ​ນີ້."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທີ​ຫົກ​ສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຈົ່ງ​ເບິ່ງ, ຊີ​ໂຊ​ຣຳ​ຖືກ​ລອບ​ຂ້າ​ໂດຍ​ມື​ລຶກລັບ​ໃນ​ຂະນະ​ທີ່​ນັ່ງ​ຢູ່​ໃນ​ບັນລັງ​ຜູ້​ຕັດສິນ. ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ດຽວ​ກັນ​ນັ້ນ, ຄື​ລູກ​ຊາຍ​ຂອງ​ເພິ່ນ, ຜູ້​ທີ່​ຖືກ​ແຕ່ງຕັ້ງຂຶ້ນ​ແທນ​ກໍ​ຖືກ​ລອບ​ຂ້າ​ຄື​ກັນ. ແລະ ປີ​ທີ​ຫົກ​ສິບ​ຫົກ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":16,"txt":"ແລະ ໃນຕົ້ນປີ​ທີ​ຫົກ​ສິບ​ເຈັດ ຜູ້ຄົນ​ເລີ່ມ​ເປັນ​ຄົນ​ຊົ່ວ​ຄືນ​ຄື​ເກົ່າ."},{"vNo":17,"txt":"ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ປະທານ​ພອນ​ໃຫ້​ແກ່​ພວກ​ເຂົາ​ມາ​ດົນ​ແລ້ວ ດ້ວຍ​ຂອງ​ທີ່​ມີ​ຄຸນຄ່າ​ທາງ​ໂລກ ຈົນ​ວ່າ​ມັນ​ບໍ່​ມີ​ການ​ຍຸ​ຍົງ​ໃຫ້​ຄຽດ​ແຄ້ນ, ໃຫ້​ເຮັດ​ສົງຄາມ, ຫລື ໃຫ້​ຂ້າ​ຟັນ​ກັນ; ດັ່ງນັ້ນ ພວກ​ເຂົາ​ຈຶ່ງ​ໄດ້​ເລີ່ມ​ໝົກ​ໝຸ້ນ​ຢູ່​ກັບ​ຂອງ​ມີ​ຄ່າ​ຂອງ​ພວກ​ເຂົາ; ແທ້​ຈິງ​ແລ້ວ, ພວກ​ເຂົາ​ເລີ່ມ​ພະຍາຍາມ​ຫາ​ຜົນ​ປະ​ໂຫຍດ​ເພື່ອ​ຕົນ​ເອງ​ຈະ​ໄດ້​ມີ​ກຽດຕິຍົດ​ສູງ​ກວ່າ​ຜູ້​ອື່ນ; ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ທຳ​ການ​ຄາດ​ຕະກຳ​ຢ່າງ​ລັບໆ, ແລະ ເລີ່ມ​ລັກ, ແລະ ປຸ້ນ​ຈີ້​ເພື່ອ​ຫາ​ຜົນ​ປະ​ໂຫຍດ."},{"vNo":18,"txt":"ແລະ ບັດ​ນີ້​ຈົ່ງ​ເບິ່ງ, ຄາດ​ຕະກອນ ແລະ ພວກ​ປຸ້ນ​ຈີ້​ເຫລົ່າ​ນັ້ນເປັນ​ພັກ​ພວກ​ທີ່​ຄິດ​ຄູ​ເມັນ ແລະ ແກ​ດີ​ອານ​ທັນ​ໄດ້ຕັ້ງຂຶ້ນ. ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ໃນ​ບັນດາ​ຊາວ​ນີ​ໄຟ​ກໍ​ມີ​ພັກ​ພວກ​ຂອງ​ແກ​ດີ​ອານ​ທັນ​ຢ່າງ​ຫລວງ​ຫລາຍ. ແຕ່​ຈົ່ງ​ເບິ່ງ, ມັນ​ມີ​ຈຳນວນ​ຫລາຍ​ກວ່າ​ໃນ​ບັນດາ​ຊາວ​ເລ​ມັນ​ພວກ​ທີ່ຊົ່ວ​ກວ່າ. ແລະ ພວກ​ເຂົາຖືກ​ເອີ້ນ​ວ່າ​ໂຈນ ແລະ ຄາດ​ຕະກອນ​ຂອງ​ແກ​ດີ​ອານ​ທັນ."},{"vNo":19,"txt":"ແລະ ພວກ​ເຂົາຄື​ພວກ​ທີ່​ໄດ້​ລອບ​ຂ້າ​ຊີ​ໂຊ​ຣຳ​ຜູ້​ເປັນ​ຫົວໜ້າ​ຜູ້​ຕັດສິນ ແລະ ລູກ​ຊາຍ​ຂອງ​ເພິ່ນ, ໃນ​ຂະນະທີ່​ພວກ​ເພິ່ນ​ຢູ່​ໃນ​ບັນລັງ​ຜູ້​ຕັດສິນ; ແລະ ຈົ່ງ​ເບິ່ງ, ຊອກ​ຫາ​ພວກ​ເຂົາ​ບໍ່ພົບ​ເລີຍ."},{"vNo":20,"txt":"ແລະ ບັດ​ນີ້​ເຫດການ​ໄດ້​ບັງ​ເກີດຂຶ້ນຄື ເມື່ອ​ຊາວ​ເລ​ມັນ​ເຫັນ​ວ່າ ມັນ​ມີ​ພວກ​ໂຈນ​ປະ​ປົນ​ຢູ່​ໃນ​ບັນດາ​ພວກ​ເຂົາ​ເອງ ພວກ​ເຂົາ​ກໍ​ເສົ້າສະຫລົດ​ໃຈ​ຫລາຍ​ທີ່​ສຸດ; ແລະ ພວກ​ເຂົາ​ໄດ້​ໃຊ້​ທຸກ​ວິທີ​ທາງ ແລະ ອຳນາດ​ຂອງ​ພວກ​ເຂົາ​ເພື່ອ​ທຳລາຍ​ພວກ​ໂຈນ​ເຫລົ່ານັ້ນ​ໃຫ້​ໝົດ​ສິ້ນ​ໄປ​ຈາກ​ຜືນ​ແຜ່ນດິນ​ໂລກ."},{"vNo":21,"txt":"ແຕ່​ຈົ່ງ​ເບິ່ງ, ຊາ​ຕານ​ໄດ້​ຍຸ​ຍົງ​ໃຈ​ຂອງ​ຊາວ​ນີ​ໄຟ​ສ່ວນ​ຫລາຍ, ເຖິງ​ຂະໜາດ​ທີ່​ພວກ​ເຂົາ​ໄດ້​ເຂົ້າຮ່ວມ​ກັບ​ພວກ​ໂຈນ​ເຫລົ່ານັ້ນ, ແລະ ໄດ້​ເຮັດ​ພັນທະ​ສັນຍາ ແລະ ຄຳສາບານ​ກັບ​ພວກ​ເຂົາ, ວ່າ​ພວກ​ເຂົາຈະ​ຄຸ້ມ​ຄອງ ແລະ ປົກ​ປັກ​ຮັກສາ​ພວກດຽວ​ກັນ, ເຖິງ​ແມ່ນ​ຈະ​ຢູ່​ໃນ​ສະພາບ​ອັນ​ຫຍຸ້ງຍາກ​ໃດໆ​ກໍ​ຕາມ​ທີ່​ພວກ​ໂຈນ​ໄດ້​ຮັບ, ເພື່ອ​ພວກ​ເຂົາ​ຈະ​ບໍ່​ໄດ້​ຮັບ​ໂທດ​ເພາະການ​ຄາດ​ຕະກຳຂອງ​ພວກ​ເຂົາ, ແລະ ການ​ປຸ້ນ​ຈີ້ຂອງ​ພວກ​ເຂົາ, ແລະ ການ​ຂີ້ລັກ​ມັກ​ສົກ​ຂອງ​ພວກ​ເຂົາ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ມີ​ເຄື່ອງໝາຍ​ຂອງ​ພວກ​ເຂົາ​ເອງ, ແທ້​ຈິງ​ແລ້ວ, ເຄື່ອງໝາຍ​ລັບ ແລະ ຄຳ​ເວົ້າ​ລັບໆ​ຂອງ​ພວກ​ເຂົາ; ແລະ ສິ່ງ​ເຫລົ່າ​ນີ້ຈະ​ຊ່ອຍ​ໃຫ້​ພວກ​ເຂົາ​ຮູ້ຈັກ​ພີ່​ນ້ອງ​ທີ່​ເຂົ້າມາ​ໃນ​ພັນທະ​ສັນຍາ, ເພື່ອ​ຄວາມ​ຊົ່ວຮ້າຍ​ໃດໆ​ກໍ​ຕາມ​ທີ່​ພີ່ນ້ອງ​ຂອງ​ພວກ​ເຂົາ​ກະທຳ ເຂົາ​ຈະ​ບໍ່​ຖືກ​ພີ່ນ້ອງ ຫລື ຄົນ​ທີ່​ໄດ້​ເປັນ​ຂອງ​ພັກພວກ​ຂອງ​ຕົນ​ທີ່​ຮັບພັນທະ​ສັນຍາ​ນີ້​ທຳຮ້າຍ."},{"vNo":23,"txt":"ແລະ ພວກ​ເຂົາ​ຈະ​ໄດ້​ຂ້າ, ແລະ ປຸ້ນ​ຈີ້, ແລະ ລັກ, ແລະ ທຳ​ໂສ​ເພນີ ແລະ ເຮັດ​ຄວາມ​ຊົ່ວ​ຮ້າຍ​ນາໆ​ປະການ​ດັ່ງ​ນີ້, ກົງ​ກັນ​ຂ້າມ​ກັບ​ກົດ​ໝາຍ​ຂອງ​ບ້ານ​ເມືອງ ແລະ ກົດ​ຂອງ​ພຣະ​ເຈົ້າ​ນຳ​ອີກ."},{"vNo":24,"txt":"ແລະ ຜູ້​ໃດ​ກໍ​ຕາມ​ທີ່ຢູ່​ໃນ​ພັກ​ພວກ​ດຽວ​ກັນ​ເປີດ​ເຜີຍ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພັກ​ພວກ​ດຽວ​ກັນ​ໃຫ້​ໂລກ​ຮູ້ຈັກ, ຜູ້ນັ້ນຈະ​ໄດ້​ຮັບ​ການ​ຕັດສິນ​ລົງ​ໂທດ, ບໍ່​ແມ່ນ​ຕາມ​ກົດ​ໝາຍ​ຂອງ​ບ້ານ​ເມືອງ, ແຕ່​ເປັນ​ກົດໝາຍ​ອັນ​ຊົ່ວ​ຮ້າຍ​ຊຶ່ງ​ແກ​ດີ​ອານ​ທັນ ແລະ ຄິດ​ຄູ​ເມັນ​ໄດ້​ຕັ້ງ​ໄວ້."},{"vNo":25,"txt":"ບັດ​ນີ້ ຈົ່ງ​ເບິ່ງ, ມັນ​ເປັນ​ຄຳ​ສາບານ ແລະ ພັນທະ​ສັນຍາ​ລັບ ຊຶ່ງ​ແອວ​ມາ​ໄດ້​ສັ່ງ​ລູກ​ຂອງ​ເພິ່ນ​ໄວ້​ວ່າ ບໍ່​ໃຫ້​ເອົາ​ອອກ​ໄປ​ໃຫ້​ໂລກ​ຮູ້, ເພາະ​ຢ້ານ​ວ່າ​ມັນ​ຈະ​ເປັນ​ທາງ​ນຳພາ​ຜູ້ຄົນ​ລົງ​ໄປ​ສູ່​ຄວາມ​ພິນາດ."},{"vNo":26,"txt":"ບັດ​ນີ້​ຈົ່ງ​ເບິ່ງ, ແກ​ດີ​ອານ​ທັນ​ບໍ່​ໄດ້​ເອົາ​ຄຳ​ສາບານ ແລະ ພັນທະ​ສັນຍາ​ລັບ​ເຫລົ່ານັ້ນ​ມາ​ຈາກ​ບັນທຶກ​ທີ່​ຖືກ​ມອບ​ໃຫ້​ແກ່​ຮີ​ລາມັນ; ແຕ່​ຈົ່ງ​ເບິ່ງ, ມັນຖືກ​ເອົາ​ເຂົ້າ​ໃສ່​ໃນ​ໃຈ​ຂອງ​ແກ​ດີ​ອານ​ທັນ​ໂດຍ​ຜູ້​ດຽວ​ກັນ​ກັບ​ຜູ້​ທີ່​ໄດ້​ຊັກ​ຊວນ​ບິດາ​ມານ​ດາ​ຜູ້​ທຳ​ອິດ​ຂອງ​ພວກ​ເຮົາ​ໃຫ້ກິນໝາກ​ໄມ້​ທີ່​ຕ້ອງ​ຫ້າມ​ນັ້ນ—"},{"vNo":27,"txt":"ແທ້​ຈິງ​ແລ້ວ, ມັນ​ແມ່ນ​ຜູ້​ດຽວ​ກັນ​ນີ້​ທີ່​ໄດ້​ວາງ​ແຜນ​ກັບກາ​ອິນ, ວ່າ​ຖ້າ​ຫາກ​ລາວ​ຂ້າ​ອາ​ເບັນຜູ້​ເປັນ​ນ້ອງ​ຊາຍ​ຂອງ​ລາວ​ແລ້ວ ສິ່ງ​ທີ່​ລາວ​ເຮັດ​ໄປ​ນັ້ນ ຈະ​ບໍ່​ເປັນ​ທີ່​ຮູ້ຈັກ​ແກ່​ໂລກ​ນີ້​ເລີຍ. ແລະ ມັນໄດ້​ວາງ​ແຜນ​ກັບ​ກາອິນ ແລະ ກັບ​ຜູ້​ເຊື່ອ​ຟັງ​ລາວນັບ​ຕັ້ງ​ແຕ່​ເວລາ​ນັ້ນ​ມາ."},{"vNo":28,"txt":"ແລະ ແມ່ນ​ຜູ້​ດຽວ​ກັນ​ນີ້​ຄື​ກັນທີ່​ໃສ່​ມັນໄວ້​ໃນ​ໃຈ​ຂອງ​ຜູ້ຄົນ​ໃຫ້​ສ້າງ​ຫໍ​ຄອຍ​ທີ່​ສູງ​ທີ່​ສຸດ​ເພື່ອ​ພວກ​ເຂົາ​ຈະ​ໄດ້​ຂຶ້ນ​ໄປ​ເຖິງ​ສະ​ຫວັນ. ແລະ ແມ່ນ​ຜູ້​ດຽວ​ກັນ​ນີ້​ທີ່​ຊັກ​ນຳ​ຜູ້ຄົນ​ຜູ້​ທີ່​ໜີ​ມາ​ຈາກ​ຫໍຄອຍ​ໃຫ້​ເຂົ້າມາ​ໃນ​ແຜ່ນດິນ​ນີ້; ເພື່ອ​ເຜີຍ​ແຜ່​ວຽກ​ງານ​ແຫ່ງ​ຄວາມ​ມືດ ແລະ ຄວາມ​ໜ້າ​ກຽດ​ຊັງ​ໄປ​ທົ່ວ​ແຜ່ນດິນ, ຈົນ​ວ່າ​ມັນໄດ້​ລາກ​ຜູ້ຄົນ​ໄປ​ສູ່​ຄວາມ​ພິນາດ, ແລະ ໄປ​ສູ່​ນະລົກ​ອັນ​ເປັນນິດ."},{"vNo":29,"txt":"ແທ້​ຈິງ​ແລ້ວ, ແມ່ນ​ຜູ້​ດຽວ​ກັນ​ນີ້​ທີ່​ໃສ່​ມັນ​ໄວ້​ໃນໃຈ​ຂອງ​ແກ​ດີ​ອານ​ທັນ​ສືບ​ຕໍ່​ເຮັດ​ວຽກ​ງານ​ແຫ່ງ​ຄວາມ​ມືດ, ແລະ ການ​ຄາດ​ຄະ​ກຳ​ຢ່າງ​ລັບໆ​ຕໍ່​ໄປ; ແລະ ມັນ​ໄດ້​ນຳ​ມັນ​ອອກ​ມາ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ມະນຸດ ຈົນ​ເຖິງ​ເວລາ​ນີ້."},{"vNo":30,"txt":"ແລະ ຈົ່ງ​ເບິ່ງ, ຜູ້​ດຽວ​ກັນ​ນີ້​ທີ່​ສ້າງ​ບາບ​ທັງ​ປວງ. ແລະ ຈົ່ງ​ເບິ່ງ, ມັນ​ໄດ້​ທຳ​ງານ​ແຫ່ງ​ຄວາມ​ມືດ ແລະ ຄາດ​ຕະກຳ​ລັບ, ແລະ ໄດ້​ສົ່ງ​ຕໍ່​ແຜນການ​ຂອງ​ພວກ​ເຂົາ, ແລະ ຄຳ​ສາບານຂອງ​ພວກ​ເຂົາ, ແລະ ພັນທະ​ສັນຍາ​ຂອງ​ພວກ​ເຂົາ, ແລະ ແຜນການ​ອັນ​ຊົ່ວ​ຮ້າຍ​ອັນ​ເປັນຕາ​ຢ້ານຂອງ​ພວກ​ເຂົາ​ຈາກ​ຄົນ​ລຸ້ນ​ໜຶ່ງ​ຫາ​ຄົນ​ອີກ​ລຸ້ນໜຶ່ງ ຕາມທີ່​ມັນ​ຈະ​ສາມາດ​ຄອບ​ຄອງ​ໃຈ​ຂອງ​ລູກ​ຫລານ​ມະນຸດ​ໄດ້."},{"vNo":31,"txt":"ແລະ ບັດ​ນີ້​ຈົ່ງ​ເບິ່ງ, ມັນ​ໄດ້​ຄອບ​ຄອງ​ໃຈ​ຂອງ​ຊາວ​ນີ​ໄຟ​ໄດ້​ຫລາຍ; ແທ້​ຈິງ​ແລ້ວ, ເຖິງ​ຂະໜາດ​ທີ່​ພວກ​ເຂົາ​ກັບ​ມາ​ເປັນ​ຄົນ​ຊົ່ວ​ທີ່​ສຸດ; ແທ້​ຈິງ​ແລ້ວ, ພວກ​ເຂົາສ່ວນ​ຫລາຍ​ໄດ້​ຫັນ​ໄປ​ຈາກ​ທາງ​ແຫ່ງຄວາມ​ຊອບ, ແລະ ໄດ້​ຢຽບ​ຍ່ຳ​ພຣະ​ບັນຍັດ​ຂອງ​ພຣະ​ເຈົ້າ​ໄວ້​ໃຕ້​ຕີນ​ຂອງ​ພວກ​ເຂົາ, ແລະ ໄດ້​ຫັນ​ໄປ​ສູ່​ທາງ​ຂອງ​ຕົນ, ແລະ​ໄດ້​ສ້າງ​ຮູບ​ບູຊາຂຶ້ນ​ໃຫ້​ຕົນ​ເອງ​ດ້ວຍ​ຄຳ​ຂອງ​ພວ​ກ​ເຂົາ ແລະ ເງິນ​ຂອງ​ພວກ​ເຂົາ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄວາມ​ຊົ່ວ​ຮ້າຍ​ທັງ​ໝົດ​ນີ້​ໄດ້​ມາ​ຫາ​ພວກ​ເຂົາ​ໃນ​ເວລາ​ບໍ່​ເທົ່າ​ໃດ​ປີ, ເຖິງ​ຂະໜາດ​ທີ່​ສ່ວນຫລາຍ​ຂອງ​ມັນໄດ້​ມາ​ສູ່ພວກ​ເຂົາ​ໃນ​ປີ​ທີ​ຫົກ​ສິບ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ."},{"vNo":33,"txt":"ແລະ ພວກ​ເຂົາ​ໄດ້​ເກັ່ງ​ກ້າຂຶ້ນ​ໃນ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ​ໃນ​ປີ​ທີ​ຫົກ​ສິບ​ແປດ​ນຳ​ອີກ, ຈົນ​ວ່າ​ມັນ​ເຮັດ​ໃຫ້​ຄົນ​ທີ່​ຊອບ​ທຳ​ເສົ້າສະຫລົດ​ໃຈ ແລະ ເປັນ​ທຸກ​ຢ່າງ​ໃຫຍ່​ຫລວງ."},{"vNo":34,"txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ດັ່ງ​ນີ້ວ່າ ຊາວ​ນີ​ໄຟ​ໄດ້​ເລີ່ມ​ເສື່ອມ​ໂຊມ​ລົງ​ຢູ່​ໃນ​ຄວາມ​ບໍ່​ເຊື່ອ​ຖື, ແລະ ເກັ່ງ​ກ້າຢູ່​ໃນ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ, ໃນ​ເວລາ​ດຽວ​ກັນ​ຊາວ​ເລ​ມັນ​ກັບ​ມາ​ເລີ່ມ​ເຕີບ​ໂຕ​ຢ່າງ​ຍິ່ງ​ໃນ​ຄວາມ​ຮູ້​ກ່ຽວ​ກັບ​ພຣະ​ເຈົ້າຂອງ​ພວກ​ເຂົາ; ແທ້​ຈິງ​ແລ້ວ, ພວກ​ເຂົາ​ໄດ້​ເລີ່ມ​ຮັກ​ສາ​ກົດ ແລະ ພຣະ​ບັນຍັດ​ຂອງ​ພຣະ​ອົງ, ແລະ ເດີນຢູ່​ໃນ​ຄວາມ​ຈິງ ແລະ ຊື່​ຕົງ​ຕໍ່​ພຣະ​ພັກ​ຂອງ​ພຣະ​ອົງ."},{"vNo":35,"txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ດັ່ງ​ນີ້​ວ່າ ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ໄດ້​ເລີ່ມ​ຖອຍ​ອອກ​ຈາກ​ຊາວ​ນີ​ໄຟແລ້ວ, ເພາະ​ຄວາມ​ຊົ່ວ​ຮ້າຍ ແລະ ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ."},{"vNo":36,"txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ດັ່ງ​ນີ້​ວ່າ ພຣະຜູ້​ເປັນ​ເຈົ້າ​ເລີ່ມ​ຖອກ​ເທ​ພຣະ​ວິນ​ຍານ​ຂອງ​ພຣະ​ອົງ​ລົງ​ມາ​ເທິງຊາວ​ເລ​ມັນ, ເພາະ​ຄວາມ​ບອກ​ລອນ​ສອນ​ງ່າຍ ແລະ ຄວາມ​ເຕັມ​ໃຈ​ຂອງ​ພວກ​ເຂົາ​ທີ່​ຈະ​ເຊື່ອ​ໃນ​ພຣະ​ຄຳ​ຂອງ​ພຣະ​ອົງ."},{"vNo":37,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ໄດ້​ຕາມ​ລ້າ​ພວກ​ໂຈນ​ແກ​ດີ​ອານ​ທັນ; ແລະ ພວກ​ເຂົາ​ໄດ້​ສິດສອນ​ພຣະ​ຄຳ​ຂອງ​ພຣະ​ເຈົ້າຢູ່​ໃນ​ບັນດາ​ພວກ​ທີ່​ຊົ່ວ​ຫລາຍ​ກວ່າ, ເຖິງ​ຂະໜາດ​ທີ່​ພວກ​ໂຈນ​ເຫລົ່ານັ້ນ​ໄດ້​ຖືກ​ທຳລາຍ​ໃຫ້​ສູນ​ສິ້ນ​ໄປ​ຈາກ​ບັນດາ​ຊາວ​ເລ​ມັນ."},{"vNo":38,"txt":"ແລະ ເຫດການ​ໄດ້​ບັງ​ເກີດ​ຂຶ້ນ ອີກ​ດ້ານ​ໜຶ່ງ ຄື​ຊາວ​ນີ​ໄຟ​ໄດ້​ຊຸກຍູ້ ແລະ ໄດ້​ຊ່ອຍ​ເຫລືອ​ພວກ​ເຂົາ, ໂດຍ​ເລີ່ມ​ຕົ້ນ​ຈາກ​ພວກ​ທີ່​ຊົ່ວ​ຫລາຍ​ກວ່າ, ຈົນ​ວ່າ​ພວກ​ເຂົາ​ໄດ້​ແຜ່​ຂະຫຍາຍ​ໄປ​ທົ່ວ​ແຜ່ນດິນ​ຂອງ​ຊາວ​ນີ​ໄຟ, ແລະ ໄດ້​ລໍ້​ລວງ​ຄົນ​ຊອບ​ທຳ​ສ່ວນ​ຫລາຍ​ໃຫ້​ລົງ​ມາ​ເຊື່ອ​ໃນ​ວຽກ​ງານ​ຂອງ​ພວກ​ເຂົາ ແລະ ມີ​ສ່ວນ​ໃນ​ຂອງ​ທີ່​ລັກຂະ​ໂມຍ​ມາ, ແລະ ຮ່ວມ​ກັບ​ພວກ​ເຂົາ​ໃນ​ການ​ຄາດ​ຕະກຳ ແລະ ການ​ມົ້ວ​ສຸມ​ລັບ​ຂອງ​ພວກ​ເຂົາ."},{"vNo":39,"txt":"ແລະ ພວກ​ເຂົາ​ໄດ້​ມີ​ອຳນາດ​ດຳ​ເນີນ​ການ​ປົກຄອງ​ແຕ່​ຝ່າຍ​ດຽວ, ເຖິງ​ຂະໜາດ​ທີ່​ພວກ​ເຂົາ​ໄດ້​ຢຽບ​ຍ່ຳ​ໄວ້​ໃຕ້​ຕີນ​ຂອງ​ພວກ​ເຂົາ ແລະ ໄດ້​ຂ້ຽນຕີ ແລະ ໄດ້​ຫັນ​ຫລັງ​ໃສ່​ຜູ້​ທີ່​ທຸກ​ຍາກ​ລຳບາກ ແລະ ອ່ອນ​ນ້ອມ, ແລະ ຜູ້​ຕິດຕາມ​ຂອງ​ພຣະ​ເຈົ້າທີ່​ຖ່ອມ​ຕົນ."},{"vNo":40,"txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ດັ່ງ​ນີ້ວ່າ ພວກ​ເຂົາ​ໄດ້​ຕົກ​ຢູ່​ໃນ​ສະພາບ​ອັນ​ເປັນຕາ​ຢ້ານ, ແລະ ກຳລັງສຸກ​ເພື່ອ​ຄວາມ​ພິນາດ​ອັນ​ເປັນນິດ."},{"vNo":41,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ຫົກ​ສິບ​ແປດ​ແຫ່ງການປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."}]}