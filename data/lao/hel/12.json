{"heading":"ມະນຸດ​ບໍ່​ໝັ້ນຄົງ ແລະ ໂງ່​ຈ້າ ແລະ ວ່ອງ​ໄວ​ທີ່ຈະເຮັດ​ຄວາມຊົ່ວ—ພຣະຜູ້​ເປັນ​ເຈົ້າລົງ​ໂທດ​ຜູ້ຄົນ​ຂອງ​ພຣະ​ອົງ—ມະນຸດ​ບໍ່​ມີ​ຄຸນຄ່າ​ຫຍັງ​ເລີຍ​ຖ້າ​ຈະ​ປຽບທຽບ​ໃສ່​ກັບ​ອຳນາດ​ຂອງ​ພຣະ​ເຈົ້າ—ໃນ​ວັນ​ແຫ່ງ​ການ​ພິພາກສາ, ມະນຸດ​ຈະ​ໄດ້​ຮັບ​ຊີວິດ​ອັນ​ເປັນນິດ ຫລື ໄດ້​ຮັບ​ການ​ສາບ​ແຊ່ງ​ອັນ​ເປັນນິດ. ປະມານ 6 ປີ ກ່ອນ ຄ.ສ.","prevAbbr":"hel","prevNo":11,"nextAbbr":"hel","nextNo":13,"chapterTitle":"ຮີ​ລາ​ມັນ ໑໒","verses":[{"vNo":"1 ","txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ເຖິງ​ຄວາມ​ບໍ່​ຖືກຕ້ອງ ແລະ ຄວາມ​ບໍ່​ໜັກ​ແໜ້ນ​ຂອງ​ໃຈ​ຂອງ​ລູກ​ຫລານ​ມະນຸ​ດ ດັ່ງ​ນີ້ວ່າ ມັນ​ເປັນ​ໄປ​ແນວ​ໃດ; ແທ້​ຈິງ​ແລ້ວ, ພວກ​ເຮົາ​ສາມາດ​ເຫັນ​ໄດ້​ວ່າ ໃນພຣະ​ກະລຸນາ​ທິຄຸນອັນ​ບໍ່​ມີ​ຂອບ​ເຂດ​ຂອງ​ພຣະຜູ້​ເປັນ​ເຈົ້າ ຊົງ​ໄດ້​ປະທານ​ພອນ ແລະ ເຮັດ​ໃຫ້​ຜູ້​ທີ່​ໄວ້​ວາງ​ໃຈ​ໃນ​ພຣະ​ອົງ​ຈະ​ເລີນ​ຮຸ່ງ​ເຮືອງ​ຂຶ້ນ."},{"vNo":"2 ","txt":"ແທ້​ຈິງ​ແລ້ວ, ແລະ ພວກ​ເຮົາ​ຈະ​ເຫັນ​ໄດ້​ໃນ​ເວລາ​ທີ່​ພຣະ​ອົງ​ເຮັດ​ໃຫ້ຜູ້ຄົນ​ຂອງ​ພຣະ​ອົງ​ຈະ​ເລີນ​ຮຸ່ງ​ເຮືອງ​ຂຶ້ນ, ແທ້​ຈິງ​ແລ້ວ, ໃນ​ການເພີ່ມ​ພູນ​ໄຮ່ນາ​ຂອງພວກ​ເຂົາ, ຝູງ​ສັດ​ຂອງພວກ​ເຂົາ ແລະ ຝູງ​ສັດ​ໃຊ້​ແຮງ​ງານ​ຂອງ​ພວກເຂົາ, ແລະ ຄຳ​ຂອງພວກ​ເຂົາ, ແລະ ເງິນ​ຂອງພວກ​ເຂົາ, ແລະ ສິ່ງ​ຂອງ​ມີຄ່າ​ນາໆ​ປະການ​ຂອງພວກ​ເຂົາ ແລະ ສິ່ງ​ຂອງ​ທີ່​ເຮັດ​ດ້ວຍ​ຝີ​ມື​ອັນ​ປາ​ນີດ​ຂອງ​ພວກ​ເຂົາ, ໄວ້​ຊີວິດ​ຂອງ​ພວກ​ເຂົາ, ແລະ ປົດ​ປ່ອຍ​ພວກ​ເຂົາ​ໃຫ້​ຫລຸດ​ອອກ​ຈາກ​ກຳມື​ຂອງ​ສັດຕູ; ເຮັດ​ໃຫ້​ໃຈ​ຂອງ​ສັດຕູ​ຂອງ​ພວກ​ເຂົາອ່ອນ​ລົງ ເພື່ອ​ພວກ​ເຂົາ​ຈະ​ບໍ່​ໄດ້​ມາ​ເຮັດ​ສົງຄາມ​ກັບ​ພວກ​ເຂົາ​ອີກ; ແທ້​ຈິງ​ແລ້ວ, ແລະ ໂດຍ​ສະຫລຸບ​ແລ້ວ, ກະທຳ​ທຸກ​ສິ່ງ​ທຸກ​ຢ່າງ​ເພື່ອ​ຄວາມ​ຜາ​ສຸກ ແລະ ຄວາມ​ສຸກ​ສະບາຍ​ຂອງ​ຜູ້ຄົນ​ຂອງ​ພຣະ​ອົງ; ແທ້​ຈິງ​ແລ້ວ, ມັນ​ກໍ​ຍັງ​ມີ​ຕອນ​ທີ່​ພວກ​ເຂົາ​ເຮັດ​ໃຈ​ແຂງ​ກະດ້າງ​ຢູ່ ແລະ ໄດ້​ຫລົງ​ລືມ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ແລະ ໄດ້​ຢຽບ​ຍ່ຳ​ພຣະຜູ້​ບໍລິສຸດ​ໄວ້​ໃຕ້​ຕີນ​ຂອງ​ພວກ​ເຂົາ—ແທ້​ຈິງ​ແລ້ວ, ແລະ ທັງ​ໝົດ​ນີ້​ຍ້ອນ​ວ່າ​ຄວາມ​ສະ​ບາຍ​ຂອງ​ພວກ​ເຂົາ, ແລະ ຄວາມ​ຈະ​ເລີນ​ຮຸ່ງ​ເຮືອງ​ຢ່າງ​ຍິ່ງ​ຂອງ​ພວກ​ເຂົາ."},{"vNo":"3 ","txt":"ແລະ ພວກ​ເຮົາ​ຈຶ່ງ​ເຫັນ​ດັ່ງ​ນີ້​ວ່າ ຖ້າ​ຫາກ​ພຣະຜູ້​ເປັນ​ເຈົ້າບໍ່​ລົງ​ໂທດ​ຜູ້ຄົນຂອງ​ພຣະ​ອົງ​ດ້ວຍ​ຄວາມທຸກ​ທໍລະມານ​ນາໆປະການ, ແທ້​ຈິງ​ແລ້ວ, ຖ້າ​ຫາກ​ພຣະ​ອົງ​ບໍ່​ສະ​ເດັດ​ມາ​ຢ້ຽມຢາມ​ພວກ​ເຂົາ​ດ້ວຍ​ຄວາມ​ຕາຍ ແລະ ດ້ວຍ​ຄວາມ​ຢ້ານ​ກົວ​ຫລາຍ​ທີ່​ສຸດ, ແລະ ດ້ວຍ​ຄວາມ​ອຶດ​ຢາກ, ແລະ ດ້ວຍ​ພະຍາດ​ໂລຄາຕ່າງໆ​ແລ້ວ, ພວກ​ເຂົາ​ກໍ​ຈະ​ບໍ່​ລະນຶກ​ເຖິງ​ພຣະ​ອົງ​ເລີຍ."},{"vNo":"4 ","txt":"ໂອ້ ລູກ​ຫລານ​ມະນຸດ ເຈົ້າຊ່າງ​ມາ​ໂງ່​ແທ້ນໍ, ແລະ ອວດດີ​ແທ້ນໍ, ແລະ ຊົ່ວ​ແທ້ນໍ, ແລະ ຕ່ຳ​ຊ້າ​ແທ້ນໍ, ແລະ ວ່ອງ​ໄວ​ແທ້ນໍ​ທີ່​ຈະ​ສ້າງ​ຄວາມ​ຊົ່ວ, ແລະ ຊັກ​ຊ້າ​ແທ້ນໍ​ທີ່​ຈະ​ສ້າງ​ຄວາມ​ດີ; ແທ້​ຈິງ​ແລ້ວ, ວ່ອງ​ໄວ​ແທ້ນໍ​ທີ່​ຈະ​ເຊື່ອ​ຟັງ​ຄຳ​ເວົ້າ​ຂອງ​ມານ​ຮ້າຍ ແລະ ໝົກ​ໝຸ້ນ​ຢູ່​ກັບ​ສິ່ງ​ທີ່​ບໍ່​ມີ​ປະ​ໂຫຍດ​ຂອງ​ໂລກ!"},{"vNo":"5 ","txt":"ແທ້​ຈິງ​ແລ້ວ, ວ່ອງ​ໄວ​ແທ້ນໍ​ທີ່​ຈະ​ໄຝ່​ຝັນ​ໃນ​ຄວາມ​ທະ​ນົງ​ຕົວ; ແທ້​ຈິງ​ແລ້ວ, ວ່ອງ​ໄວ​ແທ້ນໍ​ທີ່​ຈະ​ອວດ​ອ້າງ ແລະ ເຮັດ​ນາໆ​ປະ​ການ​ຊຶ່ງ​ເປັນ​ຄວາມຊົ່ວ​ຮ້າຍ; ແລະ ຊັກ​ຊ້າ​ແທ້ນໍທີ່​ຈະ​ລະ​ນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ແລະ ບໍ່​ໄດ້​ຕັ້ງ​ໃຈ​ຟັງ​ຄຳ​ແນະ​ນຳ​ຂອງ​ພຣະ​ອົງ, ແທ້​ຈິງ​ແລ້ວ, ຊັກ​ຊ້າ​ແທ້ນໍທີ່​ຈະ​ເດີນໃນ​ທາງ​ແຫ່ງ​ປັນຍາ!"},{"vNo":"6 ","txt":"ຈົ່ງ​ເບິ່ງ, ພວກ​ເຂົາ​ບໍ່​ປາ​ຖະໜາ​ທີ່​ຈະ​ໃຫ້​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ຜູ້​ສ້າງ​ພວກ​ເຂົາ, ປົກຄອງ​ພວກ​ເຂົາ, ແລະ ຄອບ​ຄອງ​ດູ​ແລພວກ​ເຂົາ; ທັງໆ​ທີ່​ພຣະ​ກະລຸນາ​ທິຄຸນອັນ​ຍິ່ງ​ໃຫຍ່ຂອງ​ພຣະ​ອົງ ແລະ ພຣະ​ເມດ​ຕາ​ຂອງ​ພຣະ​ອົງມີ​ຕໍ່​ພວກ​ເຂົາ, ພວກ​ເຂົາ​ຍັງ​ຖື​ວ່າ​ຄຳ​ແນະນຳ​ຂອງ​ພຣະ​ອົງ​ບໍ່​ມີ​ຄ່າ, ແລະ ພວກ​ເຂົາ​ບໍ່​ຍອມ​ໃຫ້​ພຣະ​ອົງ​ເປັນ​ຜູ້ນຳ​ທາງຂອງ​ພວກ​ເຂົາ."},{"vNo":"7 ","txt":"ໂອ້ ລູກ​ຫລານ​ມະນຸດ​ເອີຍ ເຈົ້າຊ່າງ​ມາ​ບໍ່​ມີ​ຄຸນຄ່າ​ຫຍັງ​ເລີຍ​ແທ້ນໍ; ແທ້​ຈິງ​ແລ້ວ, ພວກ​ເຂົາ​ຍັງ​ນ້ອຍ​ໄປ​ກວ່າ​ຂີ້​ຝຸ່ນ​ດິນ​ຂອງ​ແຜ່ນດິນ​ໂລກ."},{"vNo":"8 ","txt":"ເພາະ​ຈົ່ງ​ເບິ່ງ, ຂີ້ຝຸ່ນ​ຂອງ​ແຜ່ນດິນ​ໂລກ​ຍັງ​ສາມາດ​ເຄື່ອນ​ໄຫວ​ໄປມາ​ທາງນັ້ນທາງ​ນີ້​ໄດ້, ເພື່ອ​ແຍກ​ອອກ​ຈາກ​ກັນ​ດ້ວຍ​ການ​ບັນຊາ​ຂອງ​ພຣະ​ເຈົ້າຜູ້​ຍິ່ງ​ໃຫຍ່ ແລະ ເປັນນິດ​ຂອງ​ພວກ​ເຮົາ."},{"vNo":"9 ","txt":"ແທ້​ຈິງ​ແລ້ວ, ຈົ່ງ​ເບິ່ງ ດ້ວຍສຸລະສຽງ​ຂອງ​ພຣະ​ອົງ ເນີນ​ພູ ແລະ ພູ​ເຂົາ​ສັ່ນ ແລະ ຫວັ່ນ​ໄຫວ."},{"vNo":"10 ","txt":"ແລະ ໂດຍ​ອຳນາດ​ແຫ່ງ​ສຸລະສຽງ​ຂອງ​ພຣະ​ອົງ ມັນ​ຈຶ່ງ​ແຕກ​ອອກ, ແລະ ກັບ​ມາ​ຮາບ​ພຽງ ແລະ ກາຍ​ມາ​ເປັນ​ຮ່ອມ​ພູ."},{"vNo":"11 ","txt":"ແທ້​ຈິງ​ແລ້ວ, ໂດຍ​ອຳນາດ​ແຫ່ງ​ສຸລະສຽງ​ຂອງ​ພຣະ​ອົງ ທັງ​ແຜ່ນດິນ​ໂລກ​ສັ່ນ​ສະ​ເທືອນ;"},{"vNo":"12 ","txt":"ແທ້​ຈິງ​ແລ້ວ, ໂດຍ​ອຳນາດ​ແຫ່ງ​ສຸລະສຽງ​ຂອງ​ພຣະ​ອົງ, ຫີນ​ຮາກ​ຖານ​ສັ່ນ​ສະ​ເທືອນ, ເຖິງ​ໃຈກາງ."},{"vNo":"13 ","txt":"ແທ້​ຈິງ​ແລ້ວ, ແລະ ຖ້າ​ຫາກ​ພຣະ​ອົງ​ກ່າວ​ກັບ​ແຜ່ນດິນ​ໂລກ​ວ່າ—ຈົ່ງ​ເລື່ອນ​ໄປ—ມັນ​ກໍ​ຈະ​ເລື່ອນ​ໄປ."},{"vNo":"14 ","txt":"ແທ້​ຈິງ​ແລ້ວ, ຖ້າ​ຫາກ​ພຣະ​ອົງ​ກ່າວ​ກັບ​ແຜ່ນດິນ​ໂລກ​ວ່າ—ຈົ່ງ​ກັບ​ຄືນ​ໄປ, ເພື່ອ​ຕໍ່​ມື້​ອອກ​ໄປ​ໃຫ້​ເປັນ​ຫລາຍ​ຊົ່ວ​ໂມງ—ມັນ​ກໍ​ຈະ​ເປັນ​ໄປ;"},{"vNo":"15 ","txt":"ແລະ ດ້ວຍ​ເຫດ​ນີ້, ຕາມ​ພຣະ​ຄຳ​ຂອງ​ພຣະ​ອົງ ແຜ່ນດິນ​ໂລກ​ຈຶ່ງ​ກັບ​ຄືນ​ໄປ, ແລະ ມັນ​ຈຶ່ງ​ປະກົດ​ໃຫ້​ມະນຸດ​ເຫັນວ່າ ດວງ​ຕາ​ເວັນ​ນັ້ນຢູ່​ບ່ອນ​ເກົ່າ; ແທ້​ຈິງ​ແລ້ວ, ແລະ ຈົ່ງ​ເບິ່ງ, ມັນ​ເປັນ​ໄປ​ຕາມ​ນັ້ນ ເພາະ​ໂດຍ​ແນ່ນອນ ມັນ​ແມ່ນ​ແຜ່ນດິນ​ໂລກ​ທີ່​ເຄື່ອນ​ໄຫວ​ໄປມາ ແລະ ບໍ່​ແມ່ນ​ດວງ​ຕາ​ເວັນ."},{"vNo":"16 ","txt":"ແລະ ຈົ່ງ​ເບິ່ງ, ຖ້າ​ຫາກ​ພຣະ​ອົງ​ກ່າວ​ກັບ​ນ້ຳທີ່​ເລິກ​ທີ່​ສຸດ​ອີກວ່າ—​ເຈົ້າຈົ່ງ​ແຫ້ງ—​ມັນ​ກໍ​ຈະ​ເປັນ​ໄປ."},{"vNo":"17 ","txt":"ຈົ່ງ​ເບິ່ງ, ຖ້າ​ຫາກ​ພຣະ​ອົງ​ກ່າວ​ກັບ​ພູ​ເຂົາໜ່ວຍ​ນີ້​ວ່າ—ເຈົ້າຈົ່ງ​ສູງ​ຂຶ້ນ, ແລະ ຕົກລົງ​ໃສ່​ເມືອງ​ນັ້ນ​ເພື່ອ​ຝັງ​ມັນ​ໄວ້—ຈົ່ງ​ເບິ່ງ ມັນ​ກໍ​ຈະ​ເປັນ​ໄປ."},{"vNo":"18 ","txt":"ແລະ ຈົ່ງ​ເບິ່ງ, ຖ້າ​ຫາກ​ຜູ້​ໃດ​ເຊື່ອ​ງ​ຊັບ​ສົມບັດ​ໄວ້​ໃນ​ແຜ່ນດິນ, ແລະ ເມື່ອ​ພຣະຜູ້​ເປັນ​ເຈົ້າກ່າວ​ວ່າ—ໃຫ້​ມັນ​ຖືກ​ສາບ​ແຊ່ງ​ຍ້ອນ​ວ່າ​ຄວາມ​ຊົ່ວ​ຮ້າຍ​ຂອງຜູ້​ທີ່​ເຊື່ອງ​ມັນ​ໄວ້—ຈົ່ງ​ເບິ່ງ, ມັນ​ກໍ​ຈະ​ຖືກ​ສາບ​ແຊ່ງ."},{"vNo":"19 ","txt":"ແລະ ຖ້າ​ຫາກ​ພຣະຜູ້​ເປັນ​ເຈົ້າກ່າວ​ວ່າ—ເຈົ້າຈົ່ງ​ຖືກ​ສາບ​ແຊ່ງ, ເພື່ອ​ຈະ​ບໍ່​ໃຫ້​ຜູ້​ໃດ​ພົບ​ເຫັນ​ເຈົ້ານັບ​ແຕ່​ເວລາ​ນີ້​ເປັນຕົ້ນ​ໄປ ແລະ ຕະຫລອດ​ການ—ຈົ່ງ​ເບິ່ງ, ມັນ​ຈະ​ບໍ່​ມີ​ຜູ້​ໃດ​ພົບ​ເຫັນ​ມັນ​ໄດ້​ນັບ​ແຕ່​ເວລາ​ນີ້​ເປັນຕົ້ນ​ໄປ ແລະ ຕະຫລອດ​ການ."},{"vNo":"20 ","txt":"ແລະ ຈົ່ງ​ເບິ່ງ, ຖ້າ​ຫາກ​ພຣະຜູ້​ເປັນ​ເຈົ້າກ່າວ​ກັບ​ມະນຸດ​ວ່າ—​ເພາະ​ຄວາມຊົ່ວ​ຮ້າຍ​ຂອງ​ເຈົ້າ, ເຈົ້າຈະ​ຖືກ​ສາບ​ແຊ່ງ​ຕະຫລອດ​ການ—ມັນ​ກໍ​ຈະ​ເປັນ​ໄປ."},{"vNo":"21 ","txt":"ແລະ ຖ້າ​ຫາກ​ພຣະຜູ້​ເປັນ​ເຈົ້າກ່າວ​ວ່າ—​ເພາະຄວາມ​ຊົ່ວ​ຮ້າຍ​ຂອງ​ເຈົ້າ, ເຈົ້າຈະ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ເຮົາ—ພຣະ​ອົງ​ຈະ​ເຮັດ​ໃຫ້​ມັນ​ເປັນ​ໄປ​ດັ່ງນັ້ນ."},{"vNo":"22 ","txt":"ແລະ ວິບັດ​ແກ່​ຜູ້​ພຣະ​ອົງ​ຈະ​ກ່າວ​ເຊັ່ນ​ນີ້, ເພາະ​ມັນ​ຈະ​ເປັນ​ໄປ​ກັບ​ເຂົາ​ຜູ້​ເຮັດ​ຄວາມ​ຊົ່ວ​ຮ້າຍ, ແລະ ເຂົາຈະ​ລອດ​ບໍ່​ໄດ້; ດັ່ງນັ້ນ ເພາະ​ເຫດ​ນີ້, ເພື່ອມະນຸດ​ຈະ​ໄດ້​ຮັບ​ຄວາມ​ລອດ ຈຶ່ງ​ມີ​ປະກາດ​ເລື່ອງ​ການກັບ​ໃຈ."},{"vNo":"23 ","txt":"ດັ່ງນັ້ນ, ຄົນທີ່​ກັບ​ໃຈ ແລະ ເຊື່ອ​ຟັງ​ສຸລະສຽງ​ຂອງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາຍ່ອມ​ເປັນ​ສຸກ; ເພາະຜູ້​ຄົນ​ເຫລົ່າ​ນີ້ຄື​ພວກ​ທີ່​ຈະ​ໄດ້​ຮັບ​ຄວາມ​ລອດ."},{"vNo":"24 ","txt":"ແລະ ຂໍພຣະ​ເຈົ້າ​ໂປ​ດປະທານ​ໃນ​ຄວາມ​ບໍລິບູນ​ອັນຍິ່ງ​ໃຫຍ່ຂອງ​ພຣະ​ອົງ ເພື່ອ​ມະນຸດຈະ​ຖືກ​ນຳ​ມາ​ສູ່ການ​ກັບ​ໃຈ ແລະ ວຽກ​ງານດີ, ເພື່ອ​ພວກ​ເຂົາ​ຈະ​ໄດ້​ຖືກ​ນຳ​ກັບ​ຄືນ​ສູ່​ພຣະ​ຄຸນ​ເພື່ອ​ພຣະ​ຄຸນ, ຕາມ​ວຽກ​ງານ​ຂອງ​ພວກ​ເຂົາ."},{"vNo":"25 ","txt":"ແລະ ຂ້າພະ​ເຈົ້າຢາກ​ໃຫ້​ທຸກ​ຄົນ​ໄດ້​ຮັບ​ຄວາມ​ລອດ. ແຕ່​ພວກ​ເຮົາ​ໄດ້​ອ່ານ​ມາ​ວ່າ ໃນ​ວັນ​ສຸດ​ທ້າຍ ແລະ ຍິ່ງ​ໃຫຍ່​ນັ້ນ ຈະ​ມີ​ບາງຄົນ​ທີ່​ຖືກ​ຂັບ​ໄລ່​ອອກ​ໄປ, ແທ້​ຈິງ​ແລ້ວ, ຈະ​ຖືກ​ປະ​ຖິ້ມ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ;"},{"vNo":"26 ","txt":"ແທ້​ຈິງ​ແລ້ວ, ຈະ​ຖືກ​ສົ່ງ​ໄປ​ຫາ​ສະພາບ​ແຫ່ງ​ຄວາມທຸກ​ທໍລະມານ​ອັນ​ບໍ່​ມີ​ວັນ​ສິ້ນ​ສຸດ​ຕາມ​ຄຳ​ທີ່​ມີເວົ້າ​ໄວ້​ວ່າ: ຜູ້​ທີ່​ສ້າງ​ຄວາມ​ດີ​ຈະ​ມີ​ຊີວິດ​ອັນ​ເປັນນິດ; ແລະ ຜູ້​ທີ່​ສ້າງ​ຄວາມ​ຊົ່ວ​ຈະ​ໄດ້​ຮັບ​ຄວາມ​ອັບ​ປະ​ໂຫຍດ​ອັນ​ເປັນນິດ ແລະ ມັນ​ຈະ​ເປັນ​ໄປ​ດັ່ງນັ້ນ. ອາ​ແມນ."}]}