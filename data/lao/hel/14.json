{"heading":"ຊາ​ມູ​ເອນ​ເວົ້າ​ໄວ້​ກ່ຽວ​ກັບ​ຄວາມ​ແຈ້ງ​ໃນ​ຍາມ​ກາງຄືນ ແລະ ດາວ​ດວງ​ໃໝ່ທີ່​ປະກົດ​ຂຶ້ນ​ໃນ​ເວລາ​ທີ່​ພຣະ​ຄຣິດກຳເນີດ—ພຣະ​ຄຣິດ​ໄຖ່​ມະນຸດ​ຈາກ​ຄວາມຕາຍ​ທາງ​ໂລກ ແລະ ທາງ​ວິນ​ຍານ—ເຄື່ອງ​ໝາຍ​ຂອງ​ການ​ສິ້ນ​ພຣະ​ຊົນຂອງ​ພຣະ​ອົງ​ລວມ​ທັງ​ສາມ​ມື້​ແຫ່ງ​ຄວາມ​ມືດ, ການ​ພັງ​ທະລາຍ​ຂອງ​ກ້ອນ​ຫີນ, ແລະ ການ​ທຳລາຍ​ຢ່າງ​ຮ້າຍ​ແຮງ​ຂອງ​ທຳ​ມະ​ຊາດ. ປະມານ 6 ປີ ກ່ອນ ຄ.ສ.","prevAbbr":"hel","prevNo":13,"nextAbbr":"hel","nextNo":15,"chapterTitle":"ຮີ​ລາ​ມັນ ໑໔","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຊາ​ມູ​ເອນ​ຄົນ​ເລ​ມັນ​ໄດ້​ທຳນາຍ​ອີກ​ຫລາຍ​ເລື່ອງ​ຊຶ່ງ​ຂຽນ​ໄວ້​ບໍ່​ໄດ້."},{"vNo":"2 ","txt":"ແລະ ຈົ່ງ​ເບິ່ງ, ເພິ່ນ​ໄດ້​ເວົ້າ​ກັບ​ພວກ​ເຂົາ​ວ່າ: ຈົ່ງ​ເບິ່ງ, ຂ້າພະ​ເຈົ້າ​ຈະ​ໃຫ້​ເຄື່ອງໝາຍ​ແກ່​ພວກ​ທ່ານ; ເພາະ​ອີກ​ຫ້າ​ປີ​ທີ່​ຈະ​ມາ​ເຖິງ​ນີ້, ແລະ ຈົ່ງ​ເບິ່ງ, ເວລາ​ນັ້ນພຣະ​ບຸດ​ຂອງ​ພຣະ​ເຈົ້າຈະ​ສະ​ເດັດ​ມາ​ເພື່ອ​ໄຖ່​ຄົນ​ທັງ​ປວງ​ຜູ້​ທີ່​ເຊື່ອ​ໃນ​ພຣະນາມ​ຂອງ​ພຣະ​ອົງ."},{"vNo":"3 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າ​ຈະ​ໃຫ້​ສິ່ງ​ນີ້​ແກ່​ພວກ​ທ່ານ ເພື່ອ​ເປັນ​ເຄື່ອງໝາຍ​ຂອງ​ການສະ​ເດັດ​ມາ; ເພາະ​ຈົ່ງ​ເບິ່ງ, ມັນ​ຈະ​ມີ​ຄວາມ​ແຈ້ງ​ທີ່​ສຸດ​ໃນ​ສະຫວັນ, ເຖິງ​ຂະໜາດ​ທີ່​ໃນ​ຄືນ​ກ່ອນ​ທີ່​ພຣະ​ອົງ​ຈະ​ສະ​ເດັດ​ມານັ້ນ, ມັນ​ຈະ​ບໍ່​ມີ​ຄວາມ​ມືດ​ເລີຍ, ເຖິງ​ຂະໜາດ​ທີ່​ມັນ​ປະກົດ​ແກ່​ມະນຸດ​ວ່າ ມັນ​ເປັນກາງ​ເວັນ."},{"vNo":"4 ","txt":"ດັ່ງນັ້ນ, ມັນ​ຈະ​ມີ​ມື້ໜຶ່ງ​ກັບ​ຄືນ​ໜຶ່ງ ແລະ ອີກ​ມື້ໜຶ່ງ, ເບິ່ງ​ຄື​ກັບ​ວ່າ​ເປັນ​ມື້​ດຽວ ແລະ ບໍ່​ມີ​ກາງຄືນ; ແລະ ນີ້​ຈະ​ເປັນ​ເຄື່ອງໝາຍ​ແກ່​ພວກ​ທ່ານ; ເພາະວ່າ​ພວກ​ທ່ານຮູ້ຈັກ​ເຖິງ​ການ​ຂຶ້ນຂອງດວງ​ຕາ​ເວັນ ແລະ ການ​ຕົກ​ຂອງ​ມັນ​ນຳ​ອີກ; ດັ່ງນັ້ນ ພວກ​ທ່ານຈະ​ຮູ້ຈັກ​ເຖິງ​ຄວາມ​ແນ່ນອນ​ວ່າ ມັນ​ຈະ​ມີ​ສອງ​ມື້​ກັບ​ໜຶ່ງ​ຄືນ ເຖິງ​ຢ່າງ​ໃດ​ກໍ​ຕາມ ຄືນ​ນັ້ນຈະ​ບໍ່​ມີ​ຄວາມ​ມືດ ແລະ ມັນ​ຈະ​ເປັນ​ຄືນ​ກ່ອນ​ທີ່​ພຣະ​ອົງ​ຈະ​ກຳເນີດ."},{"vNo":"5 ","txt":"ແລະ ຈົ່ງ​ເບິ່ງ, ມັນ​ຈະ​ມີ​ດາວ​ດວງ​ໃໝ່​ປະກົດ​ຂຶ້ນ, ຊຶ່ງ​ເປັນ​ດາວ​ທີ່​ພວກ​ທ່ານບໍ່​ເຄີຍ​ເຫັນ​ມາ​ກ່ອນ ແລະ ດາວ​ດວງ​ນີ້​ຈະ​ເປັນ​ເຄື່ອງໝາຍ​ແກ່​ພວກ​ທ່ານຄື​ກັນ."},{"vNo":"6 ","txt":"ແລະ ຈົ່ງ​ເບິ່ງ ນີ້​ຍັງ​ບໍ່​ໝົດ, ມັນ​ຈະມີ​ເຄື່ອງ​ໝາຍ ແລະ ການ​ແປກ​ປະຫລາດ​ຫລາຍ​ຢ່າງ​ໃນ​ທ້ອງ​ຟ້າ."},{"vNo":"7 ","txt":"ແລະ ເຫດການ​ຈະບັງ​ເກີດ​ຂຶ້ນຄື ພວກ​ທ່ານທຸກ​ຄົນ​ຈະ​ແປກ​ປະຫລາດໃຈ ແລະ ອັດສະຈັນ​ໃຈ​ຫລາຍ, ເຖິງ​ຂະໜາດ​ທີ່​ພວກ​ທ່ານ​ຈະລົ້ມລົງ​ຢູ່​ກັບ​ພື້ນ​ດິນ."},{"vNo":"8 ","txt":"ແລະ ເຫດການ​ຈະບັງ​ເກີດ​ຂຶ້ນຄື ຜູ້​ໃດ​ກໍ​ຕາມ​ທີ່​ເຊື່ອ​ໃນ​ພຣະ​ບຸດ​ຂອງ​ພຣະ​ເຈົ້າ, ຜູ້ນັ້ນຈະ​ມີ​ຊີວິດ​ອັນ​ເປັນນິດ."},{"vNo":"9 ","txt":"ແລະ ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ບັນຊາ​ຂ້າພະ​ເຈົ້າ​ໂດຍ​ທູດ​ຂອງ​ພຣະ​ອົງ, ວ່າ​ໃຫ້​ຂ້າພະ​ເຈົ້າ​ມາ​ບອກ​ເລື່ອງ​ນີ້​ແກ່​ພວກ​ທ່ານ; ແທ້​ຈິງ​ແລ້ວ, ພຣະ​ອົງ​ໄດ້​ບັນຊາ​ໃຫ້​ຂ້າພະ​ເຈົ້າ​ທຳນາຍ​ເລື່ອງ​ເຫລົ່າ​ນີ້​ແກ່​ພວກ​ທ່ານ; ແທ້​ຈິງ​ແລ້ວ, ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ປ່າວ​ປະກາດ​ຕໍ່​ຜູ້ຄົນ​ພວກ​ນີ້​ວ່າ ຈົ່ງ​ກັບ​ໃຈ ແລະ ຕຽມ​ທາງ​ຂອງ​ພຣະຜູ້​ເປັນ​ເຈົ້າ."},{"vNo":"10 ","txt":"ແລະ ບັດ​ນີ້, ເພາະ​ຂ້າພະ​ເຈົ້າ​ເປັນ​ຄົນ​ເລ​ມັນ, ແລະ ເວົ້າກັບ​ພວກ​ທ່ານມາ​ແລ້ວ​ເຖິງ​ພຣະ​ຄຳ​ທີ່​ພຣະ​ເຈົ້າ​ໄດ້​ບັນຊາ​ຂ້າພະ​ເຈົ້າ, ແລະ ເພາະ​ມັນ​ໄດ້​ຕຳ​ນິພວກ​ທ່ານຢ່າງ​ຮຸນ​ແຮງ, ພວກ​ທ່ານຈຶ່ງ​ຄຽດ​ແຄ້ນ​ໃຫ້​ຂ້າພະ​ເຈົ້າ ແລະ ພະຍາຍາມ​ທີ່​ຈະ​ທຳລາຍ​ຂ້າພະ​ເຈົ້າ, ແລະ ໄດ້​ຂັບ​ໄລ່​ຂ້າພະ​ເຈົ້າອອກ​ໄປ​ຈາກ​ບັນດາ​ພວກ​ທ່ານ."},{"vNo":"11 ","txt":"ແລະ ຂໍ​ໃຫ້​ພວກ​ທ່ານຈົ່ງ​ຟັງ​ຄຳ​ເວົ້າຂອງ​ຂ້າພະ​ເຈົ້າກ່ອນ​ເຖີດ, ເພາະວ່າ​ດ້ວຍ​ເຈດ​ຕະນາ​ນີ້ ຂ້າພະ​ເຈົ້າຈຶ່ງ​ໄດ້​ຂຶ້ນ​ມາ​ເທິງ​ກຳ​ແພງ​ເມືອງ​ນີ້, ເພື່ອ​ພວກ​ທ່ານ​ຈະ​ໄດ້​ຍິນ ແລະ ຮູ້​ເຖິງ​ການ​ພິພາກສາ​ຂອງ​ພຣະ​ເຈົ້າ ຊຶ່ງ​ຄອຍ​ຖ້າ​ພວກ​ທ່ານຢູ່ ເພາະ​ຄວາມ​ຊົ່ວ​ຮ້າຍ​ຂອງ​ພວກ​ທ່ານ, ແລະ ເພື່ອວ່າ​ພວກ​ທ່ານຈະ​ໄດ້​ຮູ້​ເຖິງ​ເງື່ອນ​ໄຂ​ຂອງ​ການ​ກັບ​ໃຈ​ນຳ​ອີກ."},{"vNo":"12 ","txt":"ແລະ ເພື່ອ​ວ່າ​ພວກ​ທ່ານຈະ​ໄດ້​ຮູ້ຈັກ​ເຖິງ​ການສະ​ເດັດ​ມາ​ຂອງ​ພຣະ​ເຢຊູ​ຄຣິດນຳ​ອີກ, ຜູ້​ເປັນ​ພຣະ​ບຸດຂອງ​ພຣະ​ເຈົ້າ, ຜູ້​ເປັນ​ພຣະ​ບິດາຂອງ​ສະຫວັນ ແລະ ຂອງ​ແຜ່ນດິນ​ໂລກ, ຜູ້​ເປັນ​ພຣະຜູ້​ສ້າງສາ​ລະ​ພັດ​ສິ່ງ​ແຕ່​ຕົ້ນມາ; ແລະ ເພື່ອ​ວ່າ​ພວກ​ທ່ານຈະ​ໄດ້​ຮູ້​ເຖິງ​ເຄື່ອງໝາຍ​ຂອງ​ການສະ​ເດັດ​ມາ​ຂອງ​ພຣະ​ອົງ, ດ້ວຍ​ເຈດ​ຕະນາ​ນີ້ ພວກ​ທ່ານຈະ​ໄດ້​ເຊື່ອ​ໃນ​ພຣະ​ນາມ​ຂອງ​ພຣະ​ອົງ."},{"vNo":"13 ","txt":"ແລະ ຖ້າ​ຫາກ​ພວກ​ທ່ານ​ເຊື່ອ​ໃນ​ພຣະ​ນາມ​ຂອງ​ພຣະ​ອົງ​ແລ້ວ, ພວກ​ທ່ານ​ຈະ​ກັບ​ໃຈ​ຈາກ​ບາບ​ທັງ​ໝົດ​ຂອງ​ພວກ​ທ່ານ, ເພື່ອ​ດ້ວຍ​ເຫດ​ນີ້ ພວກ​ທ່ານຈະ​ໄດ້​ຮັບ​ການປົດ​ບາບ​ໂດຍ​ຄຸນຄວາມດີ​ຂອງ​ພຣະ​ອົງ."},{"vNo":"14 ","txt":"ແລະ ຈົ່ງ​ເບິ່ງ, ອີກ​ອັນ​ໜຶ່ງ, ຂ້າພະ​ເຈົ້າຈະ​ໃຫ້​ເຄື່ອງໝາຍ​ອີກ​ຢ່າງ​ໜຶ່ງ​ແກ່​ພວກ​ທ່ານ, ແທ້​ຈິງ​ແລ້ວ, ຄື​ເຄື່ອງໝາຍ​ຂອງ​ການ​ສິ້ນ​ພຣະ​ຊົນ​ຂອງ​ພຣະ​ອົງ."},{"vNo":"15 ","txt":"ເພາະ​ຈົ່ງ​ເບິ່ງ, ພຣະ​ອົງ​ຈະ​ສິ້ນ​ພຣະ​ຊົນ​ຢ່າງ​ແນ່ນອນ​ເພື່ອ​ຄວາມ​ລອດ​ຈະ​ມີ​ຂຶ້ນ; ແທ້​ຈິງ​ແລ້ວ, ພຣະ​ອົງ​ເຫັນ​ວ່າ ມັນ​ຈຳ​ເປັນ ແລະ ມັນ​ເປັນ​ການ​ສົມຄວນ​ທີ່​ພຣະ​ອົງ​ຈະ​ສິ້ນ​ພຣະ​ຊົນ, ເພື່ອ​ເຮັດ​ໃຫ້​ເກີດ​ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ, ເພື່ອ​ໂດຍ​ການ​ສິ້ນ​ພຣະ​ຊົນ​ນີ້ ມະນຸດ​ຈະ​ຖືກ​ນຳ​ເຂົ້າມາ​ຫາ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":"16 ","txt":"ແທ້​ຈິງ​ແລ້ວ, ຈົ່ງ​ເບິ່ງ, ການ​ສິ້ນ​ພຣະ​ຊົນ​ນີ້​ຈະ​ເຮັດ​ໃຫ້​ເກີດ​ການ​ຟື້ນ​ຄືນ​ຊີວິດ, ແລະ ໄຖ່​ມະນຸດຊາດ​ທັງ​ປວງ​ຈາກ​ຄວາມ​ຕາຍຄັ້ງທຳ​ອິດ—ຊຶ່ງ​ເປັນຄວາມ​ຕາຍ​ທາງ​ວິນ​ຍານ; ຍ້ອນ​ວ່າ​ໂດຍ​ທີ່​ອາ​ດາມ​ໄດ້​ຕົກ​ໄປ ມະນຸດຊາດ​ທັງ​ປວງ​ຈຶ່ງ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ, ແລະ ຖື​ວ່າ​ຕາຍ​ແລ້ວ, ຊຶ່ງ​ເປັນ​ທັງ​ທາງ​ໂລກ ແລະ ທາງ​ວິນ​ຍານ."},{"vNo":"17 ","txt":"ແຕ່ ຈົ່ງ​ເບິ່ງ, ການ​ຟື້ນ​ຄືນ​ຊີວິດ​ຂອງ​ພຣະ​ຄຣິດ ໄຖ່​ມະນຸດ​ຊາດ, ແທ້​ຈິງ​ແລ້ວ, ເຖິງ​ແມ່ນ​ມະນຸດຊາດ​ທັງ​ປວງ, ແລະ ນຳ​ພວກ​ເຂົາ​ກັບ​ເຂົ້າ​ໄປ​ຫາ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":"18 ","txt":"ແທ້​ຈິງ​ແລ້ວ, ແລະ ມັນ​ເຮັດ​ໃຫ້​ເກີດ​ເງື່ອນ​ໄຂ​ແຫ່ງ​ການ​ກັບ​ໃຈ, ຄື​ຜູ້​ໃດ​ກໍ​ຕາມ​ທີ່​ກັບ​ໃຈ ຜູ້ນັ້ນຍ່ອມ​ບໍ່​ຖືກ​ໂຄ່ນ​ລົງ ແລະ ໂຍນ​ເຂົ້າ​ໃນ​ກອງ​ໄຟ; ແຕ່​ຜູ້​ໃດ​ກໍ​ຕາມ​ທີ່​ບໍ່​ກັບ​ໃຈ ຜູ້ນັ້ນຍ່ອມ​ຖືກ​ໂຄ່ນ​ລົງ ແລະ ໂຍນ​ເຂົ້າ​ໃນ​ກອງ​ໄຟ; ແລະ ຄວາມ​ຕາຍ​ທາງ​ວິນ​ຍານ​ຈະ​ມາ​ເຖິງ​ພວກ​ເຂົາ​ອີກ, ແທ້​ຈິງ​ແລ້ວ, ຄື​ຄວາມ​ຕາຍຄັ້ງທີ​ສອງ, ເພາະວ່າ​ພວກ​ເຂົາ​ຖືກ​ຕັດ​ອອກ​ໄປ​ອີກ​ຈາກ​ສິ່ງ​ທີ່​ກ່ຽວ​ຂ້ອງ​ກັບ​ຄວາມ​ຊອບ​ທຳ."},{"vNo":"19 ","txt":"ດັ່ງນັ້ນ ພວກ​ທ່ານຈົ່ງ​ກັບ​ໃຈ, ພວກ​ທ່ານຈົ່ງ​ກັບ​ໃຈ​ເຖີດ, ເມື່ອພວກ​ທ່ານຮູ້ຈັກ​ເລື່ອງ​ເຫລົ່າ​ນີ້​ແລ້ວ ແຕ່​ບໍ່​ປະຕິບັດ​ຕາມ ພວກ​ທ່ານຈະ​ປ່ອຍ​ໃຫ້​ຕົນ​ເອງ​ມາ​ຢູ່​ພາຍ​ໃຕ້ການ​ກ່າວ​ໂທດ, ແລະ ພວກ​ທ່ານຈະ​ຖືກ​ນຳ​ລົງ​ໄປ​ຫາ​ຄວາມ​ຕາຍຄັ້ງທີ​ສອງ​ນີ້."},{"vNo":"20 ","txt":"ແຕ່​ຈົ່ງ​ເບິ່ງ, ຄື​ກັນ​ກັບ​ທີ່​ຂ້າພະ​ເຈົ້າ​ໄດ້​ກ່າວ​ກັບ​ພວກ​ທ່ານມາ​ແລ້ວ, ກ່ຽວ​ກັບ​ເຄື່ອງໝາຍ​ອີກ​ຢ່າງ​ໜຶ່ງ, ຄື​ເຄື່ອງໝາຍ​ຂອງ​ການ​ສິ້ນ​ພຣະ​ຊົນ​ຂອງ​ພຣະ​ອົງ, ຈົ່ງ​ເບິ່ງ, ໃນ​ມື້ນັ້ນ ມື້​ທີ່​ພຣະ​ອົງ​ຈະ​ຮັບ​ເອົາ​ຄວາມ​ຕາຍ, ດວງ​ຕາ​ເວັນ​ຈະ​ມືດ ແລະ ບໍ່​ໃຫ້​ຄວາມ​ສະຫວ່າງ​ຂອງ​ມັນ​ແກ່​ພວກ​ທ່ານ, ແລະ ດວງ​ເດືອນ​ກັບ​ດວງ​ດາວ​ນຳ​ອີກ, ແລະ ມັນ​ຈະ​ບໍ່​ມີ​ຄວາມ​ສະຫວ່າງ​ໃນ​ຜືນ​ແຜ່ນດິນ​ນີ້ ນັບ​ຕັ້ງ​ແຕ່​ເວລາ​ທີ່​ພຣະ​ອົງ​ຮັບ​ເອົາ​ຄວາມ​ຕາຍ​ໄປ​ຈົນ​ເຖິງ​ສາມ​ມື້, ຈົນ​ວ່າ​ເຖິງ​ເວລາ​ທີ່​ພຣະ​ອົງ​ຈະລຸກຂຶ້ນອີກ​ຈາກ​ຄວາມ​ຕາຍ."},{"vNo":"21 ","txt":"ແທ້​ຈິງ​ແລ້ວ, ໃນ​ເວລາ​ທີ່​ພຣະ​ອົງ​ຈະ​ປ່ອຍ​ຈິດ​ວິນຍານ​ຂຶ້ນ​ໄປ ມັນ​ຈະ​ມີ​ຟ້າ​ຮ້ອງ ແລະ ຟ້າ​ແມບ​ເຫລື້ອມ​ເປັນ​ເວລາ​ຫລາຍ​ຊົ່ວ​ໂມງ ແລະ ແຜ່ນດິນ​ຈະ​ສັ່ນ​ຫວັ່ນ​ໄຫວ ແລະ ຫີນ​ຊຶ່ງຢູ່​ໃນ​ແຜ່ນດິນ​ນີ້ ທີ່ຢູ່​ທາງ​ເທິງ ແລະ ທາງ​ໃຕ້​ໜ້າດິນຈະ​ພັງ​ທະລາຍ, ຊຶ່ງພວກ​ທ່ານຮູ້​ຢູ່​ແລ້ວ​ວ່າ ໃນ​ເວລາ​ນີ້​ຫີນ​ນັ້ນ​ແຂງ​ແກ່ນ​ຊ່ຳ​ໃດ, ຫລື ແຜ່ນດິນ​ທີ່​ເປັນ​ແຜ່ນ​ອັນ​ກວ້າງ​ໃຫຍ່​ຈະ​ແຕກ​ແຍກ​ອອກ​ໄປ;"},{"vNo":"22 ","txt":"ແທ້​ຈິງ​ແລ້ວ, ມັນ​ຈະ​ແຍກ​ອອກ​ເປັນ​ສອງ, ແລະ ນັບ​ຕັ້ງ​ແຕ່​ນັ້ນ​ໄປ ຈະ​ເຫັນ​ເປັນ​ຮ່ອງ ແລະ ຮອຍ​ແຕກ, ແລະ ເປັນ​ເສດ​ແຕກ​ຫັກ​ຢູ່​ທົ່ວທັງ​ແຜ່ນດິນ​ໂລກ, ແທ້​ຈິງ​ແລ້ວ ທັງ​ທາງ​ເທິງ ແລະ ທາງ​ໃຕ້​ໜ້າດິນ."},{"vNo":"23 ","txt":"ແລະ ຈົ່ງ​ເບິ່ງ, ມັນ​ຈະ​ມີ​ລົມພາຍຸ​ໃຫຍ່, ແລະ ພູຜາ​ຫລາຍ​ໜ່ວຍ​ຈະ​ພັງ​ທະລາຍ​ລົງ​ເປັນ​ຮ່ອມ​ພູ, ແລະ ຈະ​ມີ​ບ່ອນ​ຫລາຍ​ແຫ່ງ​ຊຶ່ງດຽວນີ້​ເອີ້ນ​ກັນ​ວ່າ ຮ່ອມ​ພູ​ຈະ​ກັບ​ເປັນ​ພູ​ເຂົາ, ຊຶ່ງມີ​ຄວາມ​ສູງ​ທີ່​ສຸດ."},{"vNo":"24 ","txt":"ແລະ ທາງ​ໃຫຍ່​ຫລາຍ​ສາຍ​ຈະ​ຂາດ​ອອກ, ແລະ ຫລາຍ​ຫົວ​ເມືອງ​ຈະ​ກັບ​ມາ​ຮົກ​ຮ້າງ."},{"vNo":"25 ","txt":"ແລະ ຫລຸມ​ຝັງ​ສົບ​ເປັນ​ຈຳນວນ​ຫລວງຫລາຍ​ຈະ​ເປີດ​ອອກ, ແລະ ປ່ອຍ​ຄົນ​ຕາຍ​ຂຶ້ນ​ເປັນ​ຈຳນວນ​ຫລວງ​ຫລາຍ; ແລະ ໄພ່​ພົນ​ຂອງ​ພຣະ​ເຈົ້າ​ຢ່າງ​ຫລວງ​ຫລາຍ​ຈະ​ມາ​ປະກົດ​ແກ່​ຄົນຢ່າງ​ຫລວງ​ຫລາຍ."},{"vNo":"26 ","txt":"ແລະ ຈົ່ງ​ເບິ່ງ, ທູດ​ໄດ້​ບອກ​ຂ້າພະ​ເຈົ້າດັ່ງ​ນີ້; ເພາະ​ເພິ່ນ​ໄດ້​ເວົ້າກັບຂ້າພະ​ເຈົ້າວ່າ ມັນ​ຈະ​ມີ​ຟ້າຮ້ອງ ແລະ ຟ້າ​ແມບ​ເຫລື້ອມ​ເປັນ​ເວລາ​ຫລາຍ​ຊົ່ວ​ໂມງ."},{"vNo":"27 ","txt":"ແລະ ເພິ່ນ​ໄວ້ເວົ້າກັບ​ຂ້າພະ​ເຈົ້າວ່າ ໃນ​ຂະນະ​ທີ່​ຟ້າຮ້ອງ ແລະ ຟ້າ​ແມບ​ເຫລື້ອມ, ແລະ ລົມ​ພະຍຸ​ຮ້າຍ​ຍັງ​ມີ​ຢູ່, ຄວາມ​ມືດ​ຈະ​ປົກ​ຄຸມ​ທັງ​ແຜ່ນດິນ​ໂລກເປັນ​ເວລາ​ສາມ​ມື້."},{"vNo":"28 ","txt":"ແລະ ທູດ​ໄດ້​ເວົ້າ​ກັບ​ຂ້າພະ​ເຈົ້າວ່າ ຄົນ​ຢ່າງ​ຫລວງ​ຫລາຍ​ຈະ​ໄດ້​ເຫັນ​ສິ່ງ​ທີ່​ອັດສະຈັນ​ໃຈ​ຫລາຍ​ກວ່າ​ນັ້ນ, ເພາະ​ມີ​ເຈດ​ຕະນາ​ທີ່​ຈະ​ໃຫ້​ພວກ​ເຂົາ​ເຊື່ອ​ວ່າ ເຄື່ອງ​ໝາຍ ແລະ ການ​ແປກ​ປະຫລາດ​ເຫລົ່າ​ນີ້​ຈະ​ເກີດ​ຂຶ້ນທົ່ວ​ຜືນ​ແຜ່ນດິນ​ນີ້ ໂດຍ​ມີ​ເຈດ​ຕະນາ​ທີ່​ຈະ​ບໍ່​ໃຫ້​ມີ​ສາ​ເຫດ​ຂອງ​ການ​ບໍ່​ເຊື່ອ​ຖື​ໃນ​ບັນດາ​ລູກ​ຫລານ​ມະນຸດ—"},{"vNo":"29 ","txt":"ແລະ ນີ້ດ້ວຍເຈດ​ຕະນາ​ວ່າ ຜູ້​ໃດ​ກໍ​ຕາມ​ທີ່​ມີ​ຄວາມ​ເຊື່ອ ຜູ້ນັ້ນຈະ​ລອດ, ແລະ ຜູ້​ໃດ​ກໍ​ຕາມ​ທີ່​ຈະບໍ່​ເຊື່ອ, ການ​ພິພາກສາ​ອັນ​ຊອບ​ທຳ​ຈະ​ມາ​ສູ່ຜູ້ນັ້ນ; ແລະ ຖ້າ​ຫາກ​ພວກ​ເຂົາ​ຖືກ​ກ່າວ​ໂທດ, ພວກ​ເຂົາ​ກໍເປັນ​ຜູ້​ນຳ​ການ​ກ່າວ​ໂທດ​ນັ້ນ​ມາສູ່​ຕົນ​ເອງ."},{"vNo":"30 ","txt":"ແລະ ບັດ​ນີ້​ຈົ່ງ​ຈື່​ຈຳ​ໄວ້, ຈົ່ງ​ຈື່​ຈຳ​ໄວ້ພີ່ນ້ອງ​ຂອງ​ຂ້າພະ​ເຈົ້າ, ວ່າ​ຜູ້​ໃດ​ກໍ​ຕາມ​ທີ່​ຕາຍ​ໄປ, ກໍ​ເປັນ​ຍ້ອນ​ວ່າ​ລາວ​ສ້າງ​ຄວາມ​ຕາຍ​ໃຫ້​ຕົວ​ລາວ​ເອງ, ແລະ ຜູ້​ໃດ​ກໍ​ຕາມ​ທີ່​ກະທຳ​ຄວາມ​ຊົ່ວ​ຮ້າຍ, ຜູ້ນັ້ນກໍ​ຈະ​ນຳ​ຄວາມ​ຊົ່ວ​ຮ້າຍ​ມາສູ່​ຕົວ​ເຂົາ​ເອງ; ເພາະ​ຈົ່ງ​ເບິ່ງ, ພວກ​ທ່ານມີ​ອິດ​ສະລະ; ພວກ​ທ່ານ​ໄດ້​ຮັບ​ອະນຸຍາດ​ໃຫ້​ເຮັດ​ເພື່ອ​ຕົວ​ເອງ; ເພາະ​ຈົ່ງ​ເບິ່ງ, ພຣະ​ເຈົ້າ​ໄດ້​ປະທານ​ຄວາມ​ຮູ້​ໃຫ້​ແກ່​ພວກ​ທ່ານ ແລະ ພຣະ​ອົງ​ໄດ້​ເຮັດ​ໃຫ້​ພວກ​ທ່ານ​ເປັນ​ອິດ​ສະລະ."},{"vNo":"31 ","txt":"ພຣະ​ອົງ​ປະທານ​ມັນ​ໃຫ້​ພວກ​ທ່ານ ເພື່ອ​ວ່າ​ພວກ​ທ່ານຈະ​ໄດ້​ຮູ້ຈັກ​ຄວາມ​ດີ​ຈາກ​ຄວາມ​ຊົ່ວ, ແລະ ພຣະ​ອົງ​ຈະ​ປະທານ​ມັນ​ໃຫ້​ພວກ​ທ່ານ​ເພື່ອ​ວ່າ ພວກ​ທ່ານຈະ​ໄດ້​ເລືອກ​ເອົາ​ຊີວິດ ຫລື ຄວາມ​ຕາຍ; ແລະ ພວກ​ທ່ານສາມາດ​ເຮັດ​ຄວາມ​ດີ​ໄດ້ ແລະ ຖືກ​ນຳ​ກັບ​ຄືນ​ຫາ​ສິ່ງ​ທີ່​ດີ, ຫລື ໃຫ້​ສິ່ງ​ທີ່​ດີ​ກັບ​ຄືນ​ມາ​ຫາ​ພວກ​ທ່ານ; ຫລື ພວກ​ທ່ານສາມາດ​ເຮັດ​ຄວາມ​ຊົ່ວ​ໄດ້, ແລະ ໃຫ້​ສິ່ງ​ທີ່​ຊົ່ວ​ກັບ​ຄືນ​ມາ​ຫາ​ພວກ​ທ່ານ."}]}