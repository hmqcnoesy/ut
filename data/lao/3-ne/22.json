{"heading":"ເມືອງ​ສີ​ໂອນ ແລະ ຫລັກ​ຂອງ​ມັນ​ຈະ​ຖືກ​ສ້າງ​ຂຶ້ນ​ໃນ​ຍຸກ​ສຸດ​ທ້າຍ, ແລະ ຊາວ​ອິດ​ສະ​ຣາ​ເອນ​ຈະ​ຖືກ​ເຕົ້າ​ໂຮມ​ເຂົ້າ​ກັນ​ໃນ​ຄວາມ​ເມດ​ຕາ ແລະ ຄວາມ​ອ່ອນ​ໂຍນ—ພວກ​ເຂົາ​ຈະ​ໄຊ​ຊະນະ—ປຽບ​ທຽບ​ກັບ ເອ​ຊາ​ຢາ 54. ປະມານ ຄ.ສ. 34.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 ນີ​ໄຟ ໒໒","verses":[{"vNo":"1 ","txt":"ແລະ ເມື່ອນັ້ນສິ່ງ​ທີ່​ມີ​ຂຽນ​ໄວ້​ຈະ​ເກີດ​ຂຶ້ນ: ຈົ່ງ​ຮ້ອງລຳ​ທຳ​ເພງ​ເຖີດ, ໂອ້ ເຈົ້າຜູ້​ເປັນ​ເໝືອນ​ຍິງ​ໝັນ; ຈົ່ງ​ຮ້ອງ​ລຳ​ທຳເພງ ແລະ ມ່ວນ​ຊື່ນ​ເຖີດ, ເຈົ້າຜູ້​ບໍ່​ເຄີຍ​ເຈັບທ້ອງ​ອອກລູກ​ເອີຍ; ເພາະ​ວ່າ​ເຈົ້າຈະ​ມີ​ລູກ​ຫລາຍ​ກວ່າ​ຍິງ​ທີ່​ມີ​ຜົວ, ພຣະຜູ້​ເປັນ​ເຈົ້າກ່າວ."},{"vNo":"2 ","txt":"ຈົ່ງ​ເຮັດຜ້າ​ເຕັ້ນ​ຂອງເຈົ້າ​ໃຫ້ກວ້າງ​ຂວາງ, ແລະ ຕໍ່​ເຊືອກ​ຜ້າ​ເຕັ້ນຂອງ​ເຈົ້າ​ໃຫ້​ຍາວ; ແລະ ສຽບ​ຫລັກ​ຂອງ​ເຈົ້າ​ໃຫ້​ແໜ້ນ;"},{"vNo":"3 ","txt":"ເພາະ​ເຈົ້າຈະ​ຂະຫຍາຍ​ເຂດ​ອອກ​ໄປ​ທາງ​ຂວາມື ແລະ ຊ້າຍ, ແລະ ຜູ້ຄົນ​ຂອງ​ເຈົ້າ​ໄດ້​ຄົນ​ຕ່າງ​ຊາດ​ມາ​ເປັນ​ມໍລະດົກ ແລະ ເຮັດ​ໃຫ້​ເມືອງ​ຮົກ​ຮ້າງ​ເປັນ​ບ່ອນ​ອາ​ໄສ."},{"vNo":"4 ","txt":"ຢ່າ​ສູ່​ຢ້ານ, ເຈົ້າຈະ​ບໍ່​ອາຍ; ທັງ​ເຈົ້າ​ຈະ​ບໍ່​ຈຳນົນ, ເພາະ​ເຈົ້າ​ຈະ​ບໍ່​ຖືກ​ເຮັດ​ໃຫ້ອາຍ; ເຈົ້າຈະ​ລືມ​ຄວາມ​ອາຍ​ໃນ​ໄວ​ເຍົາຂອງ​ເຈົ້າ, ແລະ ຈະ​ບໍ່​ຈື່​ຈຳ​ຄວາມ​ຕຳນິ​ໃນ​ຄາ​ວ​ໄວ​ເຍົາ​ຂອງ​ເຈົ້າ, ແລະ ຈະ​ບໍ່​ຈື່​ຈຳ​ຄວາມ​ຕຳນິ​ຂອງ​ຄວາມ​ເປັນ​ໝ້າຍ​ຂອງ​ເຈົ້າ​ອີກ​ຕໍ່​ໄປ."},{"vNo":"5 ","txt":"ເພາະຜູ້​ສ້າງ​ຂອງ​ເຈົ້າ, ສາມີ​ຂອງ​ເຈົ້າ, ຈອມ​ໂຍທາຄື​ພຣະ​ນາມ​ຂອງ​ພຣະ​ອົງ; ແລະ ພຣະ​ຜູ້​ໄຖ່​ຂອງ​ເຈົ້າ, ແລະ ພຣະ​ຜູ້​ບໍ​ລິ​ສຸດ​ຂອງ​ອິດ​ສະ​ຣາ​ເອນ—ພຣະ​ອົງຈະ​ຖືກ​ເອີ້ນ​ວ່າ ພຣະ​ເຈົ້າຂອງ​ທັງ​ແຜ່ນດິນ​ໂລກ."},{"vNo":"6 ","txt":"ເພາະ​ພຣະຜູ້​ເປັນ​ເຈົ້າ​ໄດ້ເອີ້ນ​ເຈົ້າ​ເປັນ​ເໝືອນ​ເມຍ​ສາວ​ທີ່​ຖືກ​ຜົວ​ປະ​ຖິ້ມ ແລະ ມີວິນຍານໂສກ​ເສົ້າ, ແລະ ເປັນ​ເມຍ​ສາວຄາວ​ເຈົ້າ​ເປັນ​ໝ້າຍ, ພຣະຜູ້​ເປັນ​ເຈົ້າຂອງ​ເຈົ້າກ່າວ."},{"vNo":"7 ","txt":"ເຮົາ​ໄດ້ປະຖິ້ມ​ເຈົ້າ​ພຽງ​ແຕ່​ໄລຍະ​ຊົ່ວ​ຄາວ, ແຕ່​ເຮົາ​ຈະ​ເອົາ​ເຈົ້າຄືນ​ດ້ວຍ​ຄວາມ​ຮັກ​ອັນ​ສຸດຊຶ້ງ."},{"vNo":"8 ","txt":"ເຮົາ​ປິ່ນໜ້າ​ດ້ວຍ​ຄວາມ​ໂກດ​ຮ້າຍ​ພຽງ​ຊົ່ວຄາວ, ແຕ່​ເຮົາ​ຈະ​ສະ​ແດງ​ຄວາມ​ຮັກ​ຕໍ່​ເຈົ້າສືບ​ໄປ, ພຣະຜູ້​ເປັນ​ເຈົ້າອົງ​ເປັນ​ພຣະຜູ້​ໄຖ່​ຂອງ​ເຈົ້າກ່າວ."},{"vNo":"9 ","txt":"ເພາະການ​ນີ້, ເຮົາ​ໄດ້​ສັນຍາ​ໄວ້​ໃນ​ສະ​ໄໝ​ຂອງ​ໂນ​ອາ​ວ່າ ເຮົາ​ຈະ​ບໍ່​ໃຫ້​ນ້ຳຖ້ວມ​ແຜ່ນດິນ​ໂລກ​ອີກ​ເລີຍ, ສະນັ້ນ​ເຮົາ​ຈຶ່ງ​ສັນຍາ​ວ່າ ເຮົາ​ຈະ​ບໍ່​ໂກດ​ຮ້າຍ​ເຈົ້າອີກ​ຕໍ່​ໄປ."},{"vNo":"10 ","txt":"ພູ​ໃຫຍ່ ແລະ ພູ​ນ້ອຍ​ອາດ​ພັງ​ທະລາຍ​ລົງ, ແຕ່​ຄວາມ​ຮັກ​ຂອງ​ເຮົາ​ໝັ້ນຄົງ​ບໍ່​ສິ້ນ​ສຸດ​ໄດ້, ທັງ​ເຮົາ​ຈະ​ຮັກສາ​ສັນຍາ​ສັນຕິພາບ​ໄວ້​ສືບ​ໄປ, ພຣະຜູ້​ເປັນ​ເຈົ້າທີ່​ມີ​ຄວາມ​ເມດ​ຕາ​ຕໍ່​ເຈົ້າກ່າວ."},{"vNo":"11 ","txt":"ໂອ້ ເຈົ້າຜູ້​ເປັນທຸກ, ຜູ້​ຖືກ​ໂຍນ​ໄປ​ດ້ວຍ​ພາຍຸ​ຮ້າຍ, ແລະ ບໍ່​ໄດ້​ຮັບ​ການ​ປອບ​ໂຍນ! ຈົ່ງ​ເບິ່ງ, ເຮົາ​ຈະ​ວາງຫີນ​ຂອງ​ເຈົ້າ​ດ້ວຍສີສວຍ​ງາມ, ແລະ ຈະ​ວາງ​ຮາກ​ຖານ​ຂອງ​ເຈົ້າດ້ວຍ​ຫີນ​ປະ​ເສີດ."},{"vNo":"12 ","txt":"ແລະ ເຮົາ​ຈະ​ສ້າງ​ປ່ອງຢ້ຽມ​ຂອງ​ເຈົ້າ​ດ້ວຍ​ທັບ​ທິມ, ແລະ ປະຕູຂອງ​ເຈົ້າ​ດ້ວຍ​ແກ້ວ​ເຈຍລະ​ໄນ, ແລະ ກຳ​ແພງ​ເມືອງ​ທັງ​ໝົດ​ຂອງ​ເຈົ້າດ້ວຍ​ເພັດ​ນິນ​ຈິນດາ."},{"vNo":"13 ","txt":"ແລະ ລູກ​ຫລານ​ທັງ​ໝົດ​ຂອງ​ເຈົ້າຈະ​ໄດ້​ຮັບ​ການ​ສິດສອນ​ເລື່ອງ​ພຣະຜູ້​ເປັນ​ເຈົ້າ; ແລະ ສັນຕິ​ສຸກຂອງ​ລູກ​ຫລານ​ຂອງ​ເຈົ້າຈະ​ຍິ່ງ​ໃຫຍ່."},{"vNo":"14 ","txt":"ເຈົ້າຈະຕັ້ງຢູ່​ໃນ​ຄວາມ​ຊອບ​ທຳ; ເຈົ້າ​ຈະ​ຫ່າງ​ຈາກ​ການ​ກົດ​ຂີ່ ເພາະ​ເຈົ້າ​ຈະ​ບໍ່​ຢ້ານ, ແລະ ຫ່າງ​ຈາກ​ຄວາມ​ຫວາດ​ກົວ ເພາະ​ມັນ​ຈະ​ບໍ່​ມາ​ໃກ້​ເຈົ້າ."},{"vNo":"15 ","txt":"ຈົ່ງ​ເບິ່ງ, ພວກ​ເຂົາ​ຈະ​ຮ່ວມ​ກັນ​ຕໍ່ສູ້​ເຈົ້າຢ່າງ​ແນ່ນອນ, ແຕ່​ບໍ່​ແມ່ນ​ໂດຍ​ເຮົາ; ຜູ້​ໃດກໍ​ຕາມ​ທີ່​ຈະ​ຮ່ວມ​ກັນ​ຕໍ່ຕ້ານ​ເຈົ້າ ກໍ​ຈະລົ້ມລົງ."},{"vNo":"16 ","txt":"ຈົ່ງ​ເບິ່ງ, ເຮົາ​ໄດ້​ສ້າງ​ຊ່າງ​ຕີ​ເຫລັກ​ເປົ່າ​ຖ່ານ​ໃນ​ໄຟ, ແລະ ນຳ​ເຄື່ອງ​ມື​ທີ່​ເຂົາ​ສ້າງ​ອອກ​ມາ; ແລະ ເຮົາ​ໄດ້​ສ້າງ​ຜູ້​ມ້າງ​ເພ​ເພື່ອ​ທຳລາຍ."},{"vNo":"17 ","txt":"ບໍ່​ມີ​ອາວຸດ​ໃດໆ​ທີ່​ຖືກ​ເຮັດ​ຂຶ້ນ​ເພື່ອ​ໃຊ້​ກັບ​ເຈົ້າຈະ​ໄດ້ຜົນ; ແລະ ເຈົ້າຈະ​ລົງ​ໂທດ​ລີ້ນ​ທຸກ​ລີ້ນ​ທີ່​ຈະ​ລຸກຂຶ້ນຟ້ອງ​ເຈົ້າ​ໃນ​ການ​ພິພາກສາ. ນີ້ຄື​ມໍ​ລະ​ດົກ​ຂອງ​ຜູ້​ຮັບ​ໃຊ້​ຂອງ​ພຣະຜູ້​ເປັນ​ເຈົ້າ, ແລະ ຄວາມ​ຊອບ​ທຳ​ຂອງ​ພວກ​ເຂົາ​ມາ​ຈາກ​ເຮົາ, ພຣະ​ຜູ້​ເປັນ​ເຈົ້າ​ກ່າວ."}]}