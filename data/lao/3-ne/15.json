{"heading":"ພຣະ​ເຢຊູ​ປະກາດ​ວ່າກົດຂອງ​ໂມ​ເຊ​ສຳ​ເລັດ​ໃນ​ພຣະ​ອົງ—ຊາວ​ນີ​ໄຟ​ແມ່ນ​ແກະ​ອີກ​ຝູງ​ໜຶ່ງ ຊຶ່ງພຣະ​ອົງ​ໄດ້​ກ່າວ​ເຖິງ​ໃນ​ເຢຣູ​ຊາເລັມ—​ເພາະຄວາມ​ຊົ່ວ​ຮ້າຍ, ຜູ້​ຄົນ​ຂອງ​ພຣະຜູ້​ເປັນເຈົ້າໃນ​ເຢຣູ​ຊາເລັມ​ຈຶ່ງ​ບໍ່​ຮູ້ຈັກ​ກ່ຽວ​ກັບ​ແກະ​ຂອງ​ອິດ​ສະ​ຣາ​ເອນ​ທີ່​ແຕກ​ກະຈັດ​ກະຈາຍ​ໄປ. ປະມານ ຄ.ສ. 34.","prevAbbr":"3-ne","prevNo":14,"nextAbbr":"3-ne","nextNo":16,"chapterTitle":"3 ນີ​ໄຟ ໑໕","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ໄດ້​ກ່າວ​ຂໍ້ຄວາມ​ເຫລົ່າ​ນີ້​ແລ້ວ, ພຣະ​ອົງ​ໄດ້​ທອດ​ພຣະ​ເນດ​ເບິ່ງ​ຝູງ​ຊົນ​ໂດຍ​ຮອບ, ແລະ ໄດ້​ກ່າວ​ກັບ​ພວກ​ເຂົາ​ວ່າ: ຈົ່ງ​ເບິ່ງ, ເຈົ້າ​ໄດ້​ຍິນ​ເລື່ອງ​ທີ່​ເຮົາ​ສິດສອນ​ກ່ອນ​ທີ່​ເຮົາ​ໄດ້​ຂຶ້ນ​ໄປ​ເຝົ້າພຣະ​ບິດາ​ຂອງ​ເຮົາ​ແລ້ວ; ດັ່ງນັ້ນ, ຜູ້​ໃດ​ທີ່​ຈົດ​ຈຳ​ຄຳ​ເວົ້າ​ເຫລົ່າ​ນີ້​ຂອງ​ເຮົາ ແລະ ປະຕິບັດ​ຕາມ, ເຮົາ​ຈະ​ຍົກ​ຜູ້ນັ້ນຂຶ້ນ​ໃນ​ວັນ​ສຸດ​ທ້າຍ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອພຣະ​ເຢຊູ​ໄດ້​ກ່າວ​ຂໍ້ຄວາມ​ເຫລົ່າ​ນີ້​ແລ້ວ ພຣະ​ອົງ​ເຫັນ​ວ່າ​ມີ​ບາງ​ຄົນ​ໃນ​ບັນດາ​ພວກ​ເຂົາ​ທີ່​ແປກ​ໃຈ ແລະ ສົງ​ໄສ​ວ່າ​ພຣະ​ອົງ​ມີ​ຄວາມ​ປະສົງ​ອັນ​ໃດ​ກ່ຽວ​ກັບ​ກົດ​ຂອງ​ໂມ​ເຊ; ເພາະ​ພວກ​ເຂົາ​ບໍ່​ເຂົ້າ​ໃຈ​ຄຳ​ເວົ້າ​ທີ່​ວ່າ ສິ່ງ​ເກົ່າ​ໄດ້​ຜ່ານ​ໄປ, ແລະ​ວ່າ​ທຸກ​ສິ່ງ​ເປັນ​ຂອງ​ໃໝ່."},{"vNo":"3 ","txt":"ແລະ ພຣະ​ອົງ​ໄດ້​ກ່າວ​ກັບ​ພວກ​ເຂົາ​ວ່າ: ຢ່າ​ໄດ້​ແປກ​ໃຈ​ເລີຍ​ທີ່​ເຮົາ​ໄດ້​ກ່າວ​ກັບ​ເຈົ້າວ່າ ສິ່ງ​ເກົ່າ​ໄດ້ຜ່ານໄປ, ແລະ ທຸກ​ສິ່ງ​ເປັນ​ຂອງໃໝ່."},{"vNo":"4 ","txt":"ຈົ່ງ​ເບິ່ງ, ເຮົາ​ກ່າວ​ກັບ​ເຈົ້າວ່າ ກົດ​ທີ່​ມອບ​ໃຫ້​ແກ່​ໂມ​ເຊ​ນັ້ນ​ສຳ​ເລັດ​ແລ້ວ."},{"vNo":"5 ","txt":"ຈົ່ງ​ເບິ່ງ, ເຮົາ​ຄື​ຜູ້​ທີ່ມອບ​ກົດ​ໃຫ້, ແລະ ເຮົາ​ຄື​ຜູ້​ທີ່​ໃຫ້ພັນທະ​ສັນຍາ​ກັບ​ອິດ​ສະ​ຣາ​ເອນ​ຜູ້ຄົນ​ຂອງ​ເຮົາ; ດັ່ງນັ້ນ, ໃນ​ເຮົາກົດ​ສຳ​ເລັດ​ແລ້ວ, ເພາະວ່າ​ເຮົາ​ໄດ້​ມາ​ເພື່ອ​ໃຫ້​ກົດ​ນັ້ນສຳ​ເລັດ; ສະນັ້ນ ມັນ​ຈຶ່ງ​ມີ​ທີ່​ສຸດ."},{"vNo":"6 ","txt":"ຈົ່ງ​ເບິ່ງ, ເຮົາ​ບໍ່​ໄດ້​ທຳລາຍ​ຄຳ​ສັ່ງ​ສອນ​ຂອງ​ສາດສະ​ດາ​ທັງຫລາຍ, ເພາະ​ວ່າ​ມີ​ຫລາຍ​ຕໍ່​ຫລາຍ​ອັນ​ທີ່​ຍັງ​ບໍ່​ທັນ​ສຳ​ເລັດ​ໃນ​ເຮົາ​ເທື່ອ, ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ມັນ​ຈະ​ສຳ​ເລັດ​ທັງ​ໝົດ."},{"vNo":"7 ","txt":"ແລະ ເພາະວ່າ​ເຮົາ​ໄດ້​ກ່າວ​ກັບ​ເຈົ້າວ່າ ສິ່ງ​ເກົ່າ​ໄດ້​ຜ່ານ​ໄປ, ແຕ່​ເຮົາ​ບໍ່​ໄດ້​ທຳລາຍ​ຂໍ້ຄວາມ​ທີ່​ເວົ້າ​ໄວ້​ກ່ຽວ​ກັບ​ສິ່ງ​ທີ່​ຈະ​ມາ​ເຖິງ."},{"vNo":"8 ","txt":"ເພາະ​ຈົ່ງ​ເບິ່ງ, ພັນທະ​ສັນຍາ​ທີ່​ເຮົາ​ໄດ້ເຮັດ​ໄວ້​ກັບ​ຜູ້ຄົນຂອງ​ເຮົາ​ຍັງ​ບໍ່​ສຳ​ເລັດ​ເທື່ອ; ແຕ່​ກົດ​ທີ່​ມອບ​ໃຫ້​ແກ່​ໂມ​ເຊ​ນັ້ນມີ​ທີ່​ສຸດໃນ​ເຮົາ."},{"vNo":"9 ","txt":"ຈົ່ງ​ເບິ່ງ, ເຮົາ​ຄື​ກົດ, ແລະ ຄວາມ​ສະ​ຫວ່າງ. ຈົ່ງ​ເບິ່ງ​ທີ່​ເຮົາ ແລະ ອົດທົນ​ຈົນ​ເຖິງ​ທີ່​ສຸດ, ແລະ ເຈົ້າຈະ​ມີ​ຊີວິດ; ຍ້ອນ​ເຮົາ​ຈະໃຫ້​ຊີວິດ​ນິລັນດອນ​ແກ່​ຄົນທີ່​ອົດທົນ​ຈົນ​ເຖິງ​ທີ່​ສຸດ."},{"vNo":"10 ","txt":"ຈົ່ງ​ເບິ່ງ, ເຮົາ​ໄດ້​ມອບ​ບັນຍັດ​ໃຫ້ແກ່​ເຈົ້າ; ດັ່ງນັ້ນ ຈົ່ງ​ຮັກສາ​ບັນຍັດ​ຂອງ​ເຮົາ. ແລະ ນີ້​ຄື​ກົດ ແລະ​ ສາດສະດາ, ເພາະ​ມັນໄດ້​ໃຫ້​ຖ້ອຍ​ຄຳ​ເຖິງ​ເຮົາ​ໂດຍ​ແທ້."},{"vNo":"11 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ກ່າວຂໍ້ຄວາມ​ເຫລົ່າ​ນີ້​ແລ້ວ, ພຣະ​ອົງ​ໄດ້​ກ່າວ​ກັບ​ສິບ​ສອງ​ຄົນ ຜູ້ຊຶ່ງພຣະ​ອົງ​ໄດ້​ເລືອກ​ໄວ້​ວ່າ:"},{"vNo":"12 ","txt":"ເຈົ້າ​ເປັນ​ສານຸສິດ​ຂອງ​ເຮົາ; ແລະ ເຈົ້າ​ເປັນຄວາມ​ສະຫວ່າງ​ຂອງ​ຜູ້ຄົນ​ພວກ​ນີ້, ຜູ້​ເປັນ​ສ່ວນ​ໜຶ່ງ​ທີ່​ເຫລືອ​ຢູ່​ຂອງ​ເຊື້ອສາຍ​ຂອງ​ໂຢ​ເຊັບ."},{"vNo":"13 ","txt":"ແລະ ຈົ່ງ​ເບິ່ງ, ນີ້​ຄື​ແຜ່ນດິນ​ທີ່​ເປັນ​ມູນ​ມໍລະດົກ​ຂອງ​ເຈົ້າ; ແລະ ພຣະ​ບິດາ​ໄດ້​ປະທານ​ມັນ​ໃຫ້​ແກ່​ເຈົ້າ."},{"vNo":"14 ","txt":"ແລະ ບໍ່​ເຄີຍ​ມີ​ຈັກ​ເທື່ອ​ທີ່​ພຣະ​ບິດາ​ໄດ້​ໃຫ້ພຣະບັນຍັດແກ່​ເຮົາ​ບອ​ກ​ເລື່ອງ​ນີ້​ກັບ​ພີ່ນ້ອງ​ຂອງ​ເຈົ້າທີ່​ເຢຣູ​ຊາເລັມ."},{"vNo":"15 ","txt":"ທັງ​ບໍ່​ເຄີຍ​ມີ​ຈັກ​ເທື່ອ​ທີ່​ພຣະ​ບິດາ​ໄດ້​ໃຫ້ພຣະບັນຍັດແກ່​ເຮົາ​ບອກ​ພວກ​ເຂົາ​ກ່ຽວ​ກັບ​ເຜົ່າ​ອື່ນໆ​ຂອງ​ເຊື້ອສາຍ​ອິດ​ສະ​ຣາ​ເອນ, ຜູ້​ທີ່​ພຣະ​ບິດາ​ໄດ້​ນຳພາ​ອອກ​ໄປ​ຈາກ​ແຜ່ນດິນ."},{"vNo":"16 ","txt":"ພຣະ​ບິດາ​ໄດ້​ບັນຊາ​ໃຫ້​ເຮົາ​ບອກ​ພວກ​ເຂົາ​ພຽງ​ເທົ່າ​ນີ້:"},{"vNo":"17 ","txt":"ວ່າ​ເຮົາ​ມີ​ແກະ​ອື່ນ​ອີກ ຊຶ່ງບໍ່​ເປັນ​ຂອງ​ຄອກ​ນີ້; ແກະ​ເຫລົ່ານັ້ນ​ເຮົາ​ຕ້ອງ​ພາ​ມາ​ເໝືອນ​ກັນ, ແລ້ວ​ພວກ​ເຂົາ​ຈະ​ຟັງສຽງ​ຂອງ​ເຮົາ; ແລ້ວຈະ​ລວມ​ເປັນ​ຝູງ​ດຽວ​ກັນ ແລະ ມີ​ຜູ້​ລ້ຽງ​ແຕ່​ພຽງ​ຜູ້​ດຽວ."},{"vNo":"18 ","txt":"ແລະ ບັດ​ນີ້, ເພາະ​ຄວາມ​ແຂງຄໍ ແລະ ຄວາມ​ບໍ່​ເຊື່ອຖື ພວກ​ເຂົາ​ຈຶ່ງ​ບໍ່​ເຂົ້າ​ໃຈ​ຄຳ​ເວົ້າຂອງ​ເຮົາ; ດັ່ງນັ້ນ ເຮົາ​ຈຶ່ງ​ໄດ້​ຮັບ​ບັນຊາ​ຈາກ​ພຣະ​ບິດາ​ວ່າ ບໍ່​ໃຫ້​ບອກ​ພວກ​ເຂົາ​ອີກ​ກ່ຽວ​ກັບ​ເລື່ອງ​ນີ້."},{"vNo":"19 ","txt":"ແຕ່​ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ພຣະ​ບິດາ​ໄດ້​ບັນຊາ​ເຮົາ ແລະ ເຮົາ​ກໍ​ໄດ້​ບອກ​ເລື່ອງ​ນີ້​ກັບ​ເຈົ້າ, ວ່າ​ເຈົ້າ​ໄດ້​ຖືກ​ແຍກ​ຈາກ​ບັນດາ​ພວກ​ເຂົາ​ເພາະຄວາມ​ຊົ່ວ​ຮ້າຍຂອງ​ພວກ​ເຂົາ; ດັ່ງນັ້ນ ເພາະຄວາມ​ຊົ່ວ​ຮ້າຍ​ຂອງ​ພວກ​ເຂົາ, ພວກ​ເຂົາ​ຈຶ່ງ​ບໍ່​ຮູ້ຈັກ​ຫຍັງ​ເລີຍ​ກ່ຽວ​ກັບ​ເຈົ້າ."},{"vNo":"20 ","txt":"ແລະ ຕາມ​ຈິງ​ແລ້ວ​ເຮົາ​ກ່າວ​ກັບ​ເຈົ້າ​ອີກ​ວ່າ ພຣະ​ບິດາ​ໄດ້​ແຍກ​ເຜົ່າ​ອື່ນໆອີກອອກ​ຈາກ​ພວກ​ເຂົາ; ແລະ ເພາະ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ພວກ​ເຂົາ​ຈຶ່ງ​ບໍ່​ຮູ້ຈັກ​ຫຍັງ​ເລີຍ​ກ່ຽວ​ກັບ​ຜູ້​ຄົນ​ເຫລົ່ານັ້ນ."},{"vNo":"21 ","txt":"ແລະ ຕາມ​ຈິງ​ແລ້ວ​ເຮົາ​ກ່າວ​ກັບ​ເຈົ້າວ່າ: ເຈົ້ານີ້​ແຫລະ​ຄື​ຜູ້​ຄົນ​ທີ່​ເຮົາ​ກ່າວ​ເຖິງ​ວ່າ: ເຮົາ​ມີ​ແກະ​ອື່ນ​ອີກ ຊຶ່ງບໍ່​ເປັນ​ຂອງ​ຄອກ​ນີ້; ແກະ​ເຫລົ່ານັ້ນ​ເຮົາ​ຕ້ອງ​ພາ​ມາ​ເໝືອນ​ກັນ, ແລ້ວ​ພວກ​ເຂົາ​ຈະ​ຟັງສຽງ​ຂອງ​ເຮົາ; ແລ້ວ​ຈະ​ລວມ​ເປັນ​ຝູງ​ດຽວ​ກັນ, ແລະ ມີ​ຜູ້​ລ້ຽງ​ແຕ່​ພຽງ​ຜູ້​ດຽວ."},{"vNo":"22 ","txt":"ແຕ່​ພວກ​ເຂົາ​ບໍ່​ໄດ້​ເຂົ້າ​ໃຈ​ເຮົາ, ເພາະ​ພວກ​ເຂົາ​ຄິດ​ວ່າ​ເປັນ​ຄົນ​ຕ່າງ​ຊາດ; ເພາະ​ພວກ​ເຂົາ​ບໍ່​ເຂົ້າ​ໃຈ​ວ່າ ຄົນ​ຕ່າງ​ຊາດ​ຈະ​ປ່ຽນ​ໃຈ​ເຫລື້ອມ​ໃສ​ໂດຍ​ທາງ​ການ​ສິດສອນ​ຂອງ​ພວກ​ເຂົາ."},{"vNo":"23 ","txt":"ແລະ ພວກ​ເຂົາ​ບໍ່​ເຂົ້າ​ໃຈ​ເຮົາ​ເມື່ອ​ເຮົາ​ກ່າວ​ວ່າ ພວກ​ເຂົາ​ຈະ​ໄດ້​ຍິນສຽງ​ຂອງ​ເຮົາ; ແລະ ພວກ​ເຂົາ​ບໍ່​ເຂົ້າ​ໃຈ​ເຮົາ​ທີ່​ວ່າຄົນຕ່າງ​ຊາດ​ຈະ​ບໍ່​ໄດ້​ຍິນສຽ​ງ​ຂອງ​ເຮົາ ບໍ່​ວ່າ​ເວລາ​ໃດ​ກໍ​ຕາມ—ວ່າ​ເຮົາ​ຈະ​ບໍ່​ໄດ້​ປະກົດ​ຕົວ​ຕໍ່​ພວກ​ເຂົາ​ນອກ​ຈາກ​ຈະ​ເປັນ​ໂດຍ​ພຣະ​ວິນ​ຍານ​ບໍລິສຸດ​ເທົ່າ​ນັ້ນ."},{"vNo":"24 ","txt":"ແຕ່​ຈົ່ງ​ເບິ່ງ, ເຈົ້າທັງ​ໄດ້​ຍິນສຽງ​ຂອງ​ເຮົາ, ແລະ ໄດ້​ເຫັນ​ເຮົາ; ແລະ ເຈົ້າຄື​ແກະ​ຂອງ​ເຮົາ, ແລະ ເຈົ້າຖືກ​ນັບ​ເຂົ້າຢູ່​ໃນ​ບັນດາ​ຜູ້ຄົນທີ່​ພຣະ​ບິດາ​ປະທານ​ໃຫ້​ແກ່​ເຮົາ."}]}