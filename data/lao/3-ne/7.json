{"heading":"ຫົວໜ້າ​ຜູ້​ຕັດສິນ​ຖືກ​ຂ້າ​ຕາຍ, ຜູ້​ປົກຄອງ​ຖືກ​ໂຄ່ນ​ລົ້ມ, ແລະ ຜູ້ຄົນ​ແບ່ງ​ແຍກ​ກັນ​ອອກ​ເປັນ​ຫລາຍ​ເຜົ່າ—ຢາ​ໂຄບ​ຜູ້​ຕໍ່​ຕ້ານ​ພຣະ​ຄຣິດ​ກາຍ​ເປັນ​ກະສັດ​ຂອງ​ກຸ່ມ​ມົ້ວ​ສຸມ​ລັບ—ນີ​ໄຟ​ສິດ​ສອນ​ເຖິງ​ການ​ກັບ​ໃຈ ແລະ ສັດທາ​ໃນ​ພຣະ​ຄຣິດ—ເຫລົ່າ​ທູດ​ມາ​ປະຕິບັດ​ສາດສະໜາ​ກິດ​ແກ່​ເພິ່ນ​ທຸກໆ​ມື້, ແລະ ເພິ່ນ​ໄດ້​ໂຜດ​ຍົກ​ນ້ອງ​ຊາຍ​ຂອງ​ເພິ່ນ​ຂຶ້ນ​ຈາກ​ຕາຍ—ຫລາຍ​ຄົນ​ກັບ​ໃຈ ແລະ ຮັບ​ບັບຕິ​ສະມາ. ປະມານ ຄ.ສ. 30–33.","prevAbbr":"3-ne","nextAbbr":"3-ne","prevNo":6,"nextNo":8,"chapterTitle":"3 ນີ​ໄຟ 7","prevTitle":"3 ນີ​ໄຟ 6","nextTitle":"3 ນີ​ໄຟ 8","verses":[{"vNo":1,"txt":"ບັດ​ນີ້​ຈົ່ງ​ເບິ່ງ, ຂ້າພະ​ເຈົ້າຈະສະ​ແດງ​ແກ່​ພວກ​ທ່ານ​ວ່າ ພວກ​ເຂົາ​ບໍ່​ໄດ້​ແຕ່ງຕັ້ງ​ໃຫ້​ມີ​ກະສັດ​ປົກຄອງ​ແຜ່ນດິນ; ແຕ່​ໃນ​ປີ​ດຽວ​ກັນ​ນັ້ນ, ແທ້​ຈິງ​ແລ້ວ, ໃນ​ປີ​ທີ​ສາມ​ສິບ, ພວກ​ເຂົາ​ໄດ້​ທຳລາຍ​ບັນລັງ​ຕັດສິນ, ແທ້​ຈິງ​ແລ້ວ, ໄດ້​ລອບ​ຂ້າ​ຫົວໜ້າ​ຜູ້​ຕັດສິນ​ຂອງ​ແຜ່ນດິນ."},{"vNo":2,"txt":"ແລະ ຜູ້ຄົນ​ໄດ້​ແບ່ງ​ແຍກ​ເປັນ​ສັດຕູ​ກັນ; ແລະ ພວກ​ເຂົາ​ໄດ້​ແບ່ງ​ແຍກ​ກັນ​ອອກ​ເປັນ​ຫລາຍ​ເຜົ່າ, ຕາມ​ຄອບຄົວ ແລະ ຍາດ​ພີ່ນ້ອງ ແລະ ເພື່ອນ​ຝູງ​ຂອງ​ພວກ​ເຂົາ; ແລະ ພວກ​ເຂົາ​ໄດ້​ທຳລາຍ​ການ​ປົກຄອງ​ຂອງ​ແຜ່ນດິນ​ດັ່ງນີ້."},{"vNo":3,"txt":"ແລະ ແຕ່ລະ​ເຜົ່າ​ກໍ​ໄດ້​ແຕ່ງຕັ້ງ​ໃຫ້​ມີ​ຫົວໜ້າ ຫລື ຜູ້​ດູ​ແລ​ພວກ​ເຂົາ; ແລະ ພວກ​ເຂົາ​ຈຶ່ງກັບ​ເປັນ​ເຜົ່າ​ຕ່າງໆ ແລະ ເປັນ​ຫົວໜ້າ​ເຜົ່າດັ່ງ​ນີ້."},{"vNo":4,"txt":"ບັດ​ນີ້​ຈົ່ງ​ເບິ່ງ, ບໍ່​ມີ​ຜູ້​ໃດ​ໃນ​ບັນດາ​ພວກ​ເຂົາ​ທີ່​ບໍ່​ມີ​ຄອບຄົວ ແລະ ຍາດ​ພີ່ນ້ອງ ແລະ ເພື່ອນ​ຝູງ​ຫລາຍ​ຄົນ; ດັ່ງນັ້ນ ເຜົ່າຂອງ​ພວກ​ເຂົາ​ຈຶ່ງ​ກວ້າງຂວາງຢ່າງ​ຍິ່ງ."},{"vNo":5,"txt":"ບັດ​ນີ້ທັງ​ໝົດ​ນີ້ເປັນ​ໄປ ແລະ ຍັງ​ບໍ່ທັນ​ມີ​ສົງຄາມ​ເກີດ​ຂຶ້ນ​ໃນ​ບັນດາ​ພວກ​ເຂົາ​ເທື່ອ; ແລະ ຄວາມ​ຊົ່ວ​ຮ້າຍ​ທັງ​ໝົດ​ນີ້​ມາ​ສູ່ຜູ້ຄົນ ເພາະພວກ​ເຂົາ​ໄດ້​ຍອມ​ຕົວ​ໃຫ້​ກັບ​ອຳນາດ​ຂອງ​ຊາ​ຕານ."},{"vNo":6,"txt":"ແລະ ລະບຽບ​ການ​ຂອງ​ຝ່າຍ​ຜູ້​ປົກຄອງ​ໄດ້​ຖືກ​ທຳລາຍ​ໄປ, ເພາະ​ຄວາມ​ມົ້ວ​ສຸມ​ລັບ​ຂອງ​ເພື່ອນ​ຝູງ ແລະ ຍາດ​ພີ່ນ້ອງ​ຂອງ​ພວກ​ທີ່​ຂ້າ​ສາດສະດາ."},{"vNo":7,"txt":"ແລະ ພວກ​ເຂົາ​ໄດ້​ເຮັດ​ໃຫ້​ເກີດ​ການ​ຂັດ​ແຍ້ງ​ອັນ​ໃຫຍ່​ຫລວງ​ໃນ​ແຜ່ນດິນ, ເຖິງ​ຂະໜາດ​ທີ່​ຜູ້​ຄົນ​ທີ່​ຊອບ​ທຳເກືອບ​ຈະ​ກາຍ​ມາ​ເປັນ​ຄົນ​ຊົ່ວ​ໄປ​ຈົນ​ໝົດ; ແທ້​ຈິງ​ແລ້ວ, ຍັງ​ມີ​ແຕ່​ຄົນ​ທີ່​ຊອບ​ທຳ​ຢູ່​ພຽງ​ບໍ່​ເທົ່າ​ໃດ​ຄົນ​ເທົ່າ​ນັ້ນ​ໃນ​ບັນດາ​ພວກ​ເຂົາ."},{"vNo":8,"txt":"ແລະ ເວລາ​ຫົກ​ປີ​ຍັງ​ບໍ່​ທັນ​ໄດ້​ຜ່ານ​ໄປ​ເທື່ອ​ນັບ​ແຕ່​ຄົນ​ສ່ວນ​ຫລາຍ​ໄດ້​ຫັນໄປ​ຈາກ​ຄວາມ​ຊອບ​ທຳ​ຂອງ​ພວກ​ເຂົາ, ຄື​ກັນ​ກັບ​ໝາ​ກິນ​ສິ່ງ​ທີ່​ມັນ​ຮາກ​ອອກມາ, ຫລື ຄື​ກັນ​ກັບ​ໝູ​ທີ່​ລ້າງ​ແລ້ວ​ລົງ​ໄປ​ນອນ​ລຸຍ​ຢູ່​ໃນ​ບວກ​ອີກ."},{"vNo":9,"txt":"ບັດ​ນີ້ກຸ່ມ​ມົ້ວ​ສຸມ​ລັບ​ນີ້, ຊຶ່ງນຳ​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ມາ​ສູ່​ຜູ້ຄົນ, ໄດ້​ມາ​ເຕົ້າ​ໂຮມ​ກັນ ແລະ ໄດ້​ຕັ້ງຄົນ​ຜູ້​ໜຶ່ງ​ຂຶ້ນ​ເປັນ​ຫົວໜ້າ​ຂອງ​ພວກ​ເຂົາ ຜູ້​ທີ່​ພວກ​ເຂົາ​ເອີ້ນ​ວ່າ ຢາ​ໂຄບ;"},{"vNo":10,"txt":"ແລະ ພວກ​ເຂົາ​ໄດ້​ເອີ້ນ​ລາວ​ວ່າ​ເປັນ​ກະສັດ​ຂອງ​ພວກ​ເຂົາ; ດັ່ງນັ້ນ ລາວ​ຈຶ່ງ​ໄດ້​ກາຍ​ມາ​ເປັນ​ກະສັດ​ປົກຄອງ​ຄົນ​ຊົ່ວ​ກຸ່ມ​ນີ້; ແລະ ລາວ​ເປັນ​ຄົນ​ສຳຄັນ​ທີ່​ສຸດ​ຄົນ​ໜຶ່ງ​ທີ່​ໄດ້​ອອກ​ສຽງ​ຕໍ່​ຕ້ານ​ສາດສະດາ ຜູ້ຊຶ່ງ​ໃຫ້​ຖ້ອຍ​ຄຳ​ເຖິງ​ພຣະ​ເຢຊູ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ບໍ່ມີ​ຈຳນວນ​ຄົນ​ຫລາຍ​ເທົ່າ​ກັບ​ເຜົ່າ​ຕ່າງໆ, ຜູ້​ໄດ້ຮວມ​ເຂົ້າກັນ​ເປັນ​ໜຶ່ງ ແຕ່​ພວກ​ຫົວໜ້າ​ຂອງ​ພວກ​ເຂົາ​ໄດ້​ຕັ້ງກົດ​ຂຶ້ນ, ແຕ່ລະຄົນ​ຕາມ​ເຜົ່າ​ຂອງ​ຕົນ​ເອງ; ເຖິງ​ຢ່າງ​ໃດ​ກໍ​ຕາມພວກ​ເຂົາກໍ​ຍັງ​ເປັນ​ສັດຕູ​ກັນຢູ່; ເຖິງ​ແມ່ນ​ວ່າ​ພວກ​ເຂົາ​ບໍ່​ໄດ້​ເປັນ​ຄົນ​ຊອບ​ທຳ, ແຕ່​ພວກ​ເຂົາ​ກໍ​ໄດ້​ເຂົ້າຮ່ວມ​ກັນ​ກຽດ​ຊັງ​ພວກ​ທີ່​ໄດ້​ເຂົ້າ​ເຮັດ​ພັນທະສັນຍາ​ເພື່ອ​ທຳລາຍຝ່າຍຜູ້​ປົກຄອງ."},{"vNo":12,"txt":"ດັ່ງນັ້ນ, ຢາ​ໂຄບ​ໂດຍ​ທີ່ເຫັນ​ວ່າສັດຕູ​ມີ​ຈຳນວນ​ຫລາຍ​ກວ່າ​ພວກ​ຕົນ, ໂດຍ​ທີ່​ລາວ​ເອງ​ເປັນ​ກະສັດ​ຂອງ​ກຸ່ມ​ນັ້ນ, ດັ່ງນັ້ນ ລາວ​ຈຶ່ງ​ໄດ້​ສັ່ງ​ໃຫ້​ຜູ້​ຄົນ​ຂອງ​ລາວ​ໜີ​ໄປ​ຫາ​ຂົງ​ເຂດ​ທີ່ຢູ່​ເໜືອ​ສຸດ​ຂອງ​ແຜ່ນດິນ​ທາງ​ເໜືອ, ແລະ ຢູ່​ທີ່​ນັ້ນຈະໄດ້​ສ້າງ​ອານາຈັກ​ຂຶ້ນ​ເພື່ອ​ພວກ​ເຂົາເອງ, ຈົນ​ວ່າ​ມີ​ພວກ​ທີ່​ແຍກ​ອອກ​ໄປ​ຮ່ວມ​ກັບ​ພວກເຂົາ, (ເພາະ​ຢາ​ໂຄບ​ໄດ້​ເວົ້າຍຸ​ຍົງ​ພວກ​ເຂົາ​ວ່າ ມັນ​ຈະ​ມີ​ຜູ້​ຄົນ​ແຍກ​ອອກ​ໄປ​ຮ່ວມ​ເປັນ​ຈຳນວນ​ຫລວງຫລາຍ) ແລະ ພວກ​ເຂົາ​ກັບ​ມາ​ມີ​ກຳລັງ​ພຽງ​ພໍ​ທີ່​ຈະ​ຕໍ່ສູ້​ກັບ​ຜູ້ຄົນ​ຂອງ​ເຜົ່າ​ຕ່າງໆ; ແລະ ພວກ​ເຂົາ​ໄດ້​ເຮັດ​ເຊັ່ນ​ນີ້."},{"vNo":13,"txt":"ແລະ ການ​ເດີນ​ທັບ​ຂອງ​ພວກ​ເຂົາ​ນັ້ນວ່ອງ​ໄວ​ທີ່​ສຸດ ເຖິງ​ຂະໜາດ​ທີ່ບໍ່ມີ​ສິ່ງ​ໃດ​ຈະ​ຂັດຂວາງ​ພວກ​ເຂົາ​ໄດ້ ຈົນ​ວ່າ​ພວກ​ເຂົາ​ໄດ້​ອອກ​ໄປ​ພົ້ນຈາກ​ໄລຍະ​ທີ່​ຜູ້​ຄົນ​ຈະ​ຕາມ​ມາ​ທັນ. ແລະ ປີ​ທີ​ສາມ​ສິບ​ໄດ້​ສິ້ນ​ສຸດ​ລົງ​ດັ່ງ​ນີ້; ແລະ ການ​ງານ​ຂອງ​ຜູ້ຄົນ​ຂອງ​ນີ​ໄຟ​ກໍ​ເປັນ​ໄປ​ດັ່ງ​ນີ້."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສາມ​ສິບ​ເອັດ​ຄື ພວກ​ເຂົາ​ໄດ້​ແບ່ງ​ແຍກ​ອອກ​ເປັນ​ຫລາຍ​ເຜົ່າ, ທຸກຄົນ​ຕາມ​ຄອບຄົວ, ຍາດ​ພີ່ນ້ອງ ແລະ ເພື່ອນ​ຝູງ​ຂອງ​ເຂົາ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ໄດ້​ຕົກລົງ​ກັນ​ວ່າ ພວກ​ເຂົາ​ຈະ​ບໍ່​ເຮັດ​ສົງຄາມ​ຕໍ່ຕ້ານ​ກັນ, ແຕ່​ພວກ​ເຂົາ​ບໍ່​ໄດ້​ເປັນ​ໜຶ່ງ​ເລື່ອງກົດໝາຍ ແລະ ລະບຽບ​ການ​ປົກຄອງ​ຂອງພວກ​ເຂົາ ເພາະພວກ​ເຂົາ​ໄດ້​ຕັ້ງກົດ​ຂຶ້ນຕາມ​ຄວາມ​ຄິດ​ເຫັນ​ຂອງ​ຜູ້​ທີ່​ເປັນຫົວໜ້າ ແລະ ຜູ້ນຳ​ຂອງ​ພວກ​ເຂົາ. ແຕ່​ວ່າ​ພວກ​ເຂົາ​ໄດ້​ຕັ້ງກົດ​ເຄັ່ງ​ຄັດ​ທີ່​ສຸດ​ຂຶ້ນວ່າ ບໍ່​ໃຫ້​ແຕ່ລະ​ເຜົ່າ​ລ່ວງ​ລະ​ເມີດ​ຊຶ່ງກັນ​ແລະ​ກັນ, ເຖິງ​ຂະ​ໜາດ​ທີ່​ມັນໄດ້​ມີ​ສັນຕິພາບ​ຢູ່​ໃນ​ແຜ່ນດິນ​ພໍ​ສົມຄວນ; ເຖິງ​ຢ່າງ​ໃດ​ກໍ​ຕາມ, ໃຈ​ຂອງ​ພວກ​ເຂົາ​ໄດ້​ຫັນ​ເຫ​ໄປ​ຈາກ​ພຣະ​ຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າຂອງ​ພວກ​ເຂົາ, ແລະ ພວກ​ເຂົາ​ໄດ້​ແກວ່ງ​ກ້ອນ​ຫີນ​ໃສ່​ສາດສະດາ, ແລະ ໄດ້​ຂັບ​ໄລ່​ພວກ​ເພິ່ນ​ອອກ​ໄປ​ຈາກ​ບັນດາ​ພວກ​ເຂົາ."},{"vNo":15,"txt":"ແລະ ເຫດ​ການ​ໄດ້​ບັງ​ເກີດ​ຂຶ້ນ​ຄື—​ໂດຍ​ທີ່​ນີ​ໄຟ​ໄດ້​ຮັບ​ການ​ມາ​ຢ້ຽມ​ຢາມ​ຈາກ​ເຫລົ່າ​ທູດ ແລະ ໄດ້​ຍິນ​ສຸລະ​ສຽງ​ຂອງ​ພຣະ​ເຈົ້າ​ນຳ​ອີກ, ດັ່ງນັ້ນ ນີ​ໄຟ​ຈຶ່ງ​ໄດ້​ເຫັນ​ເຫລົ່າ​ທູດ, ແລະ ເປັນ​ພະຍານ​ດ້ວຍ​ຕາ, ແລະ ມີ​ອຳນາດ​ທີ່​ຖືກ​ປະທານ​ໃຫ້​ແກ່​ເພິ່ນ ເພື່ອ​ເພິ່ນ​ຈະ​ໄດ້​ຮູ້ຈັກ​ກ່ຽວ​ກັບ​ການ​ປະຕິບັດ​ສາດສະໜາ​ກິດ​ຂອງ​ພຣະ​ຄຣິດ, ແລະ ເປັນ​ພະຍານ​ດ້ວຍ​ຕາ ເຖິງ​ການ​ຫັນ​ເຫ​ຢ່າງ​ວ່ອງ​ໄວ​ຈາກ​ຄວາມ​ຊອບ​ທຳ​ໄປ​ສູ່​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ​ນຳ​ອີກ;"},{"vNo":16,"txt":"ດັ່ງນັ້ນ, ໂດຍ​ທີ່​ມີ​ຄວາມ​ໂສກ​ເສົ້າ ເພາະ​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກເຂົາ ແລະ ຄວາມ​ບອດ​ຂອງ​ຈິດ​ໃຈ​ຂອງ​ພວກ​ເຂົາ—ຈຶ່ງ​ໄດ້​ອອກ​ໄປ​ໃນ​ປີ​ດຽວ​ກັນ​ນັ້ນ, ແລະ ເລີ່ມ​ໃຫ້​ຖ້ອຍ​ຄຳ​ຢ່າງ​ອາດ​ຫານ​ເລື່ອງການ​ກັບ​ໃຈ ແລະ ການ​ປົດ​ບາບ​ຜ່ານ​ສັດທາ​ໃນ​ອົງ​ພຣະ​ເຢຊູ​ຄຣິດ​ເຈົ້າ."},{"vNo":17,"txt":"ແລະ ເພິ່ນ​ໄດ້​ປະຕິບັດ​ສາດສະໜາ​ກິດ​ຫລາຍ​ຢ່າງ​ແກ່​ພວກ​ເຂົາ; ແລະ ບໍ່​ສາມາດ​ຂຽນ​ເລື່ອງ​ທັງ​ໝົດ​ໄວ້​ໄດ້, ແລະ ຖ້າ​ຈະ​ຂຽນ​ສ່ວນ​ໜຶ່ງ​ໄວ້​ກໍ​ຈະ​ບໍ່​ຄົບ​ຖ້ວນ, ດັ່ງນັ້ນ ມັນ​ຈຶ່ງ​ບໍ່​ໄດ້​ຖືກ​ຂຽນ​ໄວ້​ເລີຍ​ໃນ​ໜັງສື​ເຫລັ້ມ​ນີ້. ແລະ ນີ​ໄຟ​ໄດ້​ປະຕິບັດ​ສາດສະໜາ​ກິດ​ດ້ວຍ​ອຳນາດ ແລະ ດ້ວຍ​ສິດ​ອຳນາດ​ອັນ​ຍິ່ງ​ໃຫຍ່."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຄຽດ​ແຄ້ນ​ໃຫ້​ເພິ່ນ, ເພາະ​ເພິ່ນ​ມີ​ອຳນາດ​ຫລາຍ​ກວ່າ​ພວກ​ເຂົາ, ເພາະ​ມັນ​ເປັນ​ໄປ​ບໍ່​ໄດ້​ທີ່​ພວກ​ເຂົາ​ຈະ​ບໍ່​ເຊື່ອ​ຄຳ​ເວົ້າ​ຂອງ​ເພິ່ນ, ເພາະ​ສັດທາ​ຂອງ​ເພິ່ນ​ໃນ​ອົງ​ພຣະ​ເຢຊູ​ຄຣິດ​ເຈົ້າ​ນັ້ນ​ໃຫຍ່​ຍິ່ງ​ທີ່​ສຸດ​ຈົນ​ວ່າ​ເຫລົ່າ​ທູດ​ໄດ້​ມາ​ປະຕິບັດ​ຕໍ່ເພິ່ນ​ທຸກໆ​ມື້."},{"vNo":19,"txt":"ແລະ ໃນ​ພຣະ​ນາມ​ຂອງ​ພຣະ​ເຢຊູ ເພິ່ນໄດ້​ຂັບ​ໄລ່​ພວກ​ຜີ​ສາງ ແລະ ວິນ​ຍານ​ອັນ​ບໍ່​ສະອາດ​ອອກ​ໄປ; ແລະ ເຖິງ​ຂະໜາດ​ທີ່​ເພິ່ນ​ໄດ້​ໂຜດ​ຍົກ​ນ້ອງ​ຊາຍ​ຂອງ​ເພິ່ນ​ຂຶ້ນ​ຈາກ​ຕາຍ, ຫລັງ​ຈາກ​ທີ່​ລາວຖືກ​ຜູ້ຄົນ​ແກວ່ງ​ກ້ອນ​ຫີນ​ໃສ່​ຈົນ​ເຖິງ​ແກ່​ຄວາມ​ຕາຍ."},{"vNo":20,"txt":"ແລະ ຜູ້ຄົນ​ໄດ້​ເຫັນ​ເຫດການ​ນີ້ ແລະ ໄດ້​ເປັນ​ພະຍານ​ເຖິງ​ເລື່ອງ​ນີ້, ແລະ ໄດ້​ຄຽດ​ແຄ້ນ​ໃຫ້​ເພິ່ນຍ້ອນ​ອຳ​ນາດ​ຂອງ​ເພິ່ນ; ແລະ ເພິ່ນໄດ້​ເຮັດ​ສິ່ງ​ມະ​ຫັດ​ສະ​ຈັນ​ອີກ​ຫລາຍ​ຢ່າງ​ໃນ​ພຣະ​ນາມ​ຂອງ​ພຣະ​ເຢຊູ​ຕໍ່​ສາຍຕາ​ຂອງ​ຜູ້ຄົນ​ນຳ​ອີກ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ສາມ​ສິບ​ເອັດ​ໄດ້​ຜ່ານ​ພົ້ນ​ໄປ, ແລະ ມີ​ຄົນ​ບໍ່​ເທົ່າ​ໃດ​ຄົນ​ທີ່​ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້​ເປັນ​ເຈົ້າ; ແຕ່​ຫລາຍ​ຕໍ່​ຫລາຍ​ຄົນ​ທີ່​ປ່ຽນ​ໃຈ​ເຫລື້ອມ​ໃສໄດ້​ສະ​ແດງ​ຕໍ່ຜູ້ຄົນ​ໂດຍ​ແທ້​ຈິງ​ວ່າ ພວກ​ເຂົາ​ໄດ້ຖືກຢ້ຽມຢາມໂດຍ​ອຳນາດ ແລະ ພຣະ​ວິນ​ຍານ​ຂອງ​ພຣະ​ເຈົ້າຊຶ່ງສະຖິດ​ຢູ່​ໃນ​ພຣະ​ເຢຊູ​ຄຣິດ, ຊຶ່ງ​ໃນ​ພຣະ​ອົງ​ພວກ​ເຂົາ​ເຊື່ອ​ຖື."},{"vNo":22,"txt":"ແລະ ຫລາຍ​ຕໍ່​ຫລາຍຄົນທີ່​ໄດ້​ຮັບ​ການ​ຂັບ​ໄລ່​ຜີ​ສາງ​ອອກ​ຈາກ​ຕົວ​ຂອງ​ພວກ​ເຂົາ, ແລະ ໄດ້​ຮັບ​ການ​ປິ່ນປົວ​ຈາກ​ຄວາມ​ເຈັບ​ໄຂ້​ໄດ້​ປ່ວຍຂອງ​ພວກ​ເຂົາ ແລະ ຄວາມ​ບໍ່​ຢູ່ດີມີ​ແຮງ​ຂອງ​ພວກ​ເຂົາ​ນັ້ນ, ໄດ້​ປະກາດ​ແກ່​ຜູ້ຄົນ​ໂດຍ​ແທ້​ຈິງ​ວ່າ ພວກ​ເຂົາ​ໄດ້​ຮັບ​ການ​ປິ່ນປົວ​ໂດຍ​ພຣະ​ວິນ​ຍານ​ຂອງ​ພຣະ​ເຈົ້າ, ແລະ ໄດ້​ຫາຍ​ດີ​ເປັນ​ປົກກະຕິ​ແລ້ວ; ແລະ ພວກ​ເຂົາ​ໄດ້​ສະ​ແດງ​ເຄື່ອງໝາຍ​ໃຫ້​ເຫັນ​ນຳ​ອີກ ແລະ ໄດ້​ເຮັດ​ສິ່ງ​ມະຫັດ​ສະ​ຈັນ​ຫລາຍ​ຢ່າງ​ໃນ​ບັນດາ​ຜູ້ຄົນ."},{"vNo":23,"txt":"ປີ​ທີ​ສາມ​ສິບ​ສອງ​ກໍ​ໄດ້​ຜ່ານ​ໄປດັ່ງ​ນີ້. ແລະ ນີ​ໄຟ​ໄດ້​ຮ້ອງ​ປ່າວ​ຕໍ່​ຜູ້ຄົນ​ໃນຕົ້ນປີ​ທີ​ສາມ​ສິບ​ສາມ; ແລະ ເພິ່ນໄດ້​ສິດສອນ​ເລື່ອງ​ການ​ກັບ​ໃຈ ແລະ ການ​ປົດ​ບາບ​ໃຫ້​ແກ່​ພວກ​ເຂົາ."},{"vNo":24,"txt":"ບັດ​ນີ້ຂ້າພະ​ເຈົ້າຢາກ​ໃຫ້​ທ່ານຈື່​ຈຳ​ໄວ້​ນຳອີກ​ວ່າ ບໍ່​ມີ​ຜູ້​ໃດ​ເລີຍ​ທີ່​ໄດ້​ຮັບ​ການ​ນຳ​ມາສູ່​ການ​ກັບ​ໃຈ​ໂດຍ​ປາ​ດສະ​ຈາກ​ການ​ບັບຕິ​ສະມາ​ດ້ວຍ​ນ້ຳ."},{"vNo":25,"txt":"ດັ່ງນັ້ນ, ຈຶ່ງ​ມີ​ຜູ້​ຊາຍ​ຫລາຍ​ຄົນ​ໄດ້​ຮັບ​ການ​ຢືນຢັນ​ຈາກ​ນີ​ໄຟ, ເພື່ອ​ປະຕິບັດ​ສາດສະໜາ​ກິດ​ນີ້ ເພື່ອ​ທຸກ​ຄົນ​ທີ່​ມາ​ຫາ​ພວກ​ເຂົາ​ຈະ​ໄດ້​ຮັບ​ບັບຕິ​ສະມາ​ດ້ວຍ​ນ້ຳ, ແລະ ການ​ຮັບ​ບັບຕິດ​ສະມາ​ດ້ວຍ​ນ້ຳນີ້​ຈະ​ເປັນ​ພະຍານ​ ແລະ ປະຈັກ​ພະຍານ​ຕໍ່ພຣະ​ພັກ​ຂອງ​ພຣະ​ເຈົ້າ, ແລະ ຕໍ່​ຜູ້ຄົນ​ວ່າ​ພວກ​ເຂົາ​ໄດ້​ກັບ​ໃຈ ແລະ ໄດ້​ຮັບ​ການ​ປົດ​ບາບ​ແລ້ວ."},{"vNo":26,"txt":"ແລະ ໃນຕົ້ນປີ​ນີ້ ມີ​ຄົນ​ເປັນ​ຈຳນວນ​ຫລວງຫລາຍ​ໄດ້​ຮັບ​ບັບຕິ​ສະມາ​ໄວ້​ກັບ​ການ​ກັບ​ໃຈ; ແລະ ເວລາ​ສ່ວນ​ຫລາຍ​ຂອງ​ປີ​ໄດ້​ຜ່ານ​ໄປ​ດັ່ງ​ນີ້."}]}