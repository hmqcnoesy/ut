{"heading":"ນີ​ໄຟຜູ້​ເປັນ​ລູກ​ຊາຍ​ຂອງ​ຮີ​ລາມັນ​ອອກ​ຈາກ​ແຜ່ນດິນ​ໄປ, ແລະ ນີ​ໄຟລູກ​ຊາຍ​ຂອງ​ເພິ່ນ​ຮັກສາ​ແຜ່ນ​ຈາ​ລຶກ​ໄວ້—ເຖິງ​ແມ່ນເຄື່ອງໝາຍ ແລະ ການ​ແປ​ກ​ປະ​ຫລາດ​ປະກົດ​ຂຶ້ນຢູ່​ທົ່ວ​ໄປ, ແຕ່​ຄົນ​ຊົ່ວ​ຍັງ​ວາງ​ແຜນ​ທີ່​ຈະ​ຂ້າ​ຄົນຊອບ​ທຳ—ຄືນ​ແຫ່ງ​ການ​ກຳເນີດ​ຂອງ​ພຣະ​ຄຣິດ​ມາ​ເຖິງ—ເຄື່ອງໝາຍຖືກ​ມອບ​ໃຫ້ ແລະ ດາວ​ດວງ​ໃໝ່​ປະກົດ​ຂຶ້ນ—ການ​ເວົ້າຕົວະ ແລະ ການ​ຫລອກ​ລວງ​ເພີ່ມ​ທະວີ​ຂຶ້ນ, ແລະ ພັກ​ແກ​ດີ​ອານ​ທັນ​ໄດ້​ຂ້າ​ຄົນ​ຢ່າງ​ຫລວງຫລາຍ. ປະມານ ຄ.ສ. 1–4.","sectionHeading":"ແລະ ຮີ​ລາມັນ​ເປັນ​ລູກ​ຊາຍ​ຂອງ​ຮີ​ລາມັນ, ຜູ້​ເປັນ​ລູກ​ຊາຍ​ຂອງ​ແອວ​ມາ, ຜູ້​ເປັນ​ລູກ​ຊາຍ​ຂອງ​ແອວ​ມາ, ໂດຍ​ເປັນ​ຜູ້​ສືບ​ເຊື້ອສາຍ​ຂອງ​ນີ​ໄຟ ຜູ້​ເປັນ​ລູກ​ຊາຍ​ຂອງ​ລີ​ໄຮ, ຜູ້​ທີ່​ໄດ້​ອອກ​ມາ​ຈາກ​ເຢຣູ​ຊາເລັມ​ໃນ​ປີ​ທຳ​ອິດ​ແຫ່ງ​ການປົກຄອງ​ຂອງ​ເຊ​ເດ​ກີ​ຢາກະສັດ​ຂອງ​ຊາວ​ຢູດາ.","prevAbbr":"hel","prevNo":16,"nextAbbr":"3-ne","nextNo":2,"chapterTitle":"3 ນີ​ໄຟ ໑","verses":[{"vNo":"1 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ເກົ້າສິບ​ເອັດ​ໄດ້​ຜ່ານ​ໄປ ແລະ ມັນ​ເປັນ​ຫົກ​ຮ້ອຍ​ປີ​ນັບ​ຕັ້ງ​ແຕ່​ເວລາ​ທີ່​ລີ​ໄຮ​ມາ​ຈາກ​ເຢຣູ​ຊາເລັມ; ແລະ ມັນ​ເປັນ​ປີ​ທີ່​ເລ​ໂຄ​ນີອັດ​ເປັນ​ຫົວໜ້າ​ຜູ້​ຕັດສິນ ແລະ ເປັນ​ຜູ້​ປົກຄອງ​ດູ​ແລ​ແຜ່ນດິນ."},{"vNo":"2 ","txt":"ແລະ ນີ​ໄຟລູກ​ຊາຍ​ຂອງ​ຮີ​ລາມັນໄດ້​ອອກ​ຈາກ​ແຜ່ນດິນ​ເຊລາ​ເຮັມລາ​ໄປ, ໂດຍ​ທີ່​ໄດ້​ມອບ​ໝາຍ​ໜ້າທີ່​ໃຫ້​ແກ່​ນີ​ໄຟ​ຜູ້​ເປັນ​ລູກ​ຊາຍ​ກົກ​ຂອງ​ເພິ່ນ​ໃຫ້​ເປັນ​ຜູ້​ຮັກສາ​ແຜ່ນ​ຈາລຶກ​ທອງ​ເຫລືອງ ແລະ ບັນທຶກ​ທັງ​ໝົດ​ທີ່​ໄດ້​ຮັບ​ການ​ຮັກສາ​ມາ, ແລະ ສິ່ງ​ທັງ​ໝົດ​ຊຶ່ງ​ໄດ້​ຮັບ​ການ​ຮັກສາ​ໄວ້​ໃຫ້​ສັກສິດ​ນັບ​ຕັ້ງ​ແຕ່​ລີ​ໄຮ​ອອກ​ຈາກ​ເຢຣູ​ຊາເລັມ."},{"vNo":"3 ","txt":"ແລ້ວ​ເພິ່ນ​ໄດ້​ອອກ​ຈາກ​ແຜ່ນດິນ​ໄປ, ແລະ ບໍ່​ມີ​ໃຜ​ຮູ້​ວ່າ​ເພິ່ນ​ໄປ​ຫາ​ບ່ອນ​ໃດ, ແລະ ນີ​ໄຟ​ຜູ້​ເປັນ​ລູກ​ຊາຍ​ຂອງ​ເພິ່ນ​ກໍ​ໄດ້​ຮັກສາ​ບັນທຶກ​ແທນ​ເພິ່ນ, ແທ້​ຈິງ​ແລ້ວ, ບັນທຶກ​ຂອງ​ຜູ້​ຄົນ​ພວກນີ້."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນຕົ້ນປີ​ທີ​ເກົ້າສິບ​ສອງ, ຈົ່ງ​ເບິ່ງ, ຄຳ​ທຳນາຍ​ຂອງ​ສາດສະດາ​ເລີ່ມ​ຈະ​ສຳ​ເລັດ​ໂດຍ​ສົມບູນຍິ່ງ​ຂຶ້ນ; ເພາະ​ມັນ​ເລີ່ມ​ມີ​ເຄື່ອງໝາຍ​ສຳຄັນ ແລະ ສິ່ງ​ມະຫັດສະຈັນ​ເກີດ​ຂຶ້ນ​ໃນ​ບັນດາ​ຜູ້ຄົນ."},{"vNo":"5 ","txt":"ແຕ່​ມີ​ບາງ​ຄົນ​ເລີ່ມ​ກ່າວ​ວ່າ ເວລາ​ໄດ້​ຜ່ານ​ພົ້ນ​ໄປ​ແລ້ວສຳລັບຄຳ​ຊຶ່ງຊາ​ມູ​ເອນ​ຊາວ​ເລ​ມັນ​ເວົ້າ​ໄວ້​ຈະ​ສຳ​ເລັດ."},{"vNo":"6 ","txt":"ແລະ ພວກ​ເຂົາ​ເລີ່ມ​ສະ​ແດງ​ຄວາມ​ປິ​ຕິ​ຍິນ​ດີ​ໃສ່​ພີ່ນ້ອງ​ຂອງ​ເຂົາ, ໂດຍ​ກ່າວ​ວ່າ: ຈົ່ງ​ເບິ່ງ ເວລາ​ໄດ້​ຜ່ານ​ໄປ​ແລ້ວ, ແລະ ຄຳ​ເວົ້າຂອງ​ຊາ​ມູ​ເອນ​ບໍ່​ເກີດ​ເປັນ​ຈິງ; ສະນັ້ນ, ຄວາມ​ປິ​ຕິ​ຍິນ​ດີ ແລະ ສັດທາ​ຂອງ​ພວກ​ທ່ານທີ່​ມີ​ຕໍ່​ສິ່ງ​ນີ້ກໍ​ບໍ່​ມີ​ປະ​ໂຫຍດ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາໄດ້​ຮ້ອງ​ປ່າວ​ໄປ​ຕະຫລອດ​ທົ່ວ​ແຜ່ນດິນ; ແລະ ຜູ້ຄົນ​ທີ່​ເຊື່ອ ເລີ່ມ​ເສົ້າ​ສະຫລົດ​ໃຈ​ຫລາຍ​ທີ່​ສຸດ ເພາະ​ຢ້ານ​ໂດຍ​ທາງ​ໃດ​ທາງ​ໜຶ່ງ​ສິ່ງ​ທີ່​ເວົ້າ​ໄວ້​ຈະ​ບໍ່​ເກີດ​ຂຶ້ນ."},{"vNo":"8 ","txt":"ແຕ່​ຈົ່ງ​ເບິ່ງ, ຜູ້ຄົນ​ທີ່​ເຊື່ອ​ໄດ້​ລໍຖ້າ​ຢູ່​ຢ່າງ​ຈົດ​ຈໍ່ສຳລັບ​ມື້ນັ້ນ ແລະ ຄືນ​ນັ້ນ ແລະ ມື້ນັ້ນ ຊຶ່ງຈະ​ເປັນ​ມື້​ດຽວ​ກັນຄື​ກັບ​ວ່າບໍ່​ມີ​ກາງຄືນ, ເພື່ອພວກ​ເຂົາ​ຈະ​ໄດ້​ຮູ້​ວ່າ ສັດທາ​ຂອງ​ພວກ​ເຂົາ​ມີ​ປະ​ໂຫຍດ."},{"vNo":"9 ","txt":"ບັດ​ນີ້ເຫດການ​ໄດ້ບັງ​ເກີດ​ຂຶ້ນຄື ມີ​ມື້ໜຶ່ງ​ທີ່ພວກ​ທີ່​ບໍ່​ເຊື່ອ​ຕັ້ງ​ໄວ້ ເພື່ອ​ທຸກຄົນ​ທີ່​ເ​ຊື່​ອ​ໃນປະ​ເພນີ​ເຫລົ່ານັ້ນຈະຖືກ​ຂ້າ ຖ້າ​ຫາກ​ເຄື່ອງ​ໝາຍ​ຊຶ່ງ​ສາດສະດາ​ຊາ​ມູ​ເອນ​ໃຫ້​ໄວ້​ບໍ່​ເກີດ​ເປັນ​ຈິງ."},{"vNo":"10 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ນີ​ໄຟ​ຜູ້​ເປັນ​ລູກ​ຊາຍ​ຂອງ​ນີ​ໄຟ​ເຫັນ​ຄວາມຊົ່ວ​ຮ້າຍ​ນີ້ຂອງ​ຜູ້​ຄົນ​ຂອງ​ເພິ່ນ, ໃຈ​ຂອງ​ເພິ່ນກໍ​ເສົ້າສະຫລົດຢ່າງ​ຍິ່ງ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ອອກ​ໄປ ແລະ ຂາບ​ລົງ​ຢູ່​ກັບ​ພື້ນ​ດິນ, ແລະ ຮ້ອງ​ທູນ​ຕໍ່​ພຣະ​ເຈົ້າຂອງ​ເພິ່ນຢ່າງ​ສຸດ​ກຳລັງ​ເພື່ອ​ຜູ້ຄົນ​ຂອງ​ເພິ່ນ, ແທ້​ຈິງ​ແລ້ວ, ເພື່ອ​ພວກ​ທີ່​ກຳລັງ​ຈະ​ຖືກ​ທຳລາຍ​ເພາະ​ສັດທາ​ຂອງ​ພວກ​ເຂົາ​ໃນ​ປະ​ເພນີ​ຂອງ​ບັນພະ​ບຸລຸດ​ຂອງ​ພວກ​ເຂົາ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ຮ້ອງຫາພຣະຜູ້​ເປັນ​ເຈົ້າຢ່າງ​ສຸດ​ກຳລັງ​ໝົດ​ມື້ນັ້ນ; ແລະ ຈົ່ງ​ເບິ່ງ, ສຸລະສຽງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ​ເພິ່ນ, ມີ​ຄວາມ​ວ່າ:"},{"vNo":"13 ","txt":"ຈົ່ງ​ເງີຍ​ໜ້າ ແລະ ເບີກບານ​ເຖີດ; ເພາະ​ຈົ່ງ​ເບິ່ງ, ເວລາ​ໄດ້​ມາ​ເຖິງ​ແລ້ວ, ແລະ ໃນ​ຄືນ​ນີ້​ເຄື່ອງໝາຍ​ຈະ​ປະກົດ​ຂຶ້ນ, ແລະ ໃນ​ມື້​ອື່ນ​ເຊົ້ານີ້ ເຮົາ​ຈະ​ເຂົ້າມາ​ໃນ​ໂລກ​ນີ້, ເພື່ອ​ສະ​ແດງ​ແກ່​ໂລກ​ວ່າ ເຮົາ​ຈະ​ເຮັດ​ໃຫ້​ທຸກ​ສິ່ງ​ທຸກ​ຢ່າງ ຊຶ່ງ​ເຮົາ​ເວົ້າ​ໄວ້​ໂດຍ​ປາກ​ຂອງ​ສາດ​ສະ​ດາ​ຜູ້​ບໍລິສຸດ​ຂອງ​ເຮົາ​ສຳ​ເລັດ."},{"vNo":"14 ","txt":"ຈົ່ງ​ເບິ່ງ, ເຮົາ​ຈະ​ມາ​ຫາ​ຜູ້​ຄົນ​ຂອງ​ເຮົາ​ເອງ, ເພື່ອ​ກະທຳ​ໃຫ້​ທຸກ​ສິ່ງ​ທຸກ​ຢ່າງ​ສຳ​ເລັດ ຊຶ່ງ​ເຮົາ​ໄດ້​ກະທຳ​ໃຫ້​ເປັນ​ທີ່​ຮູ້ຈັກ​ແກ່​ລູກ​ຫລານ​ມະນຸດ​ນັບ​ຕັ້ງ​ແຕ່​ການວາງ​ຮາກ​ຖານ​ຂອງ​ໂລກ, ແລະ ເພື່ອ​ກະທຳ​ຕາມ​ພຣະ​ປະສົງ​ຂອງ​ພຣະ​ບິດາ ແລະ ຂອງ​ພຣະ​ບຸດ—​ຂອງ​ພຣະ​ບິດາ​ເພາະ​ເຮົາ, ແລະ ຂອງ​ພຣະ​ບຸດ​ເພາະ​ເນື້ອ​ໜັງຂອງ​ເຮົາ. ແລະ ຈົ່ງ​ເບິ່ງ, ເວລາ​ໄດ້​ມາ​ເຖິງ​ແລ້ວ, ແລະ ຄືນ​ນີ້​ເຄື່ອງ​ໝາຍ​ຈະ​ປະກົດ​ຂຶ້ນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ຄຳ​ທີ່​ກ່າວ​ໄວ້​ກັບ​ນີ​ໄຟ​ນັ້ນສຳ​ເລັດ​ແລ້ວ, ດັ່ງ​ທີ່​ກ່າວ​ໄວ້; ເພາະ​ຈົ່ງ​ເບິ່ງ, ເວລາ​ດວງ​ອາທິດ​ຕົກ​ແລ້ວ ມັນ​ບໍ່​ມີ​ຄວາມ​ມືດ​ເລີຍ; ແລະ ຜູ້​ຄົນ​ເລີ່ມ​ແປກ​ປະຫລາດ​ໃຈ​ເພາະວ່າ​ມັນ​ບໍ່​ມີ​ຄວາມ​ມືດ​ໃນ​ຕອນ​ກາງຄືນ​ເລີຍ."},{"vNo":"16 ","txt":"ແລະ ມີ​ຄົນ​ຢ່າງ​ຫລວງຫລາຍຜູ້​ບໍ່​ເຊື່ອ​ຄຳ​ເວົ້າຂອງ​ສາດສະດາ​ໄດ້​ລົ້ມລົງຢູ່​ກັບ​ພື້ນ​ດິນ ແລະ ເປັນ​ຄື​ກັນ​ກັບ​ຕາຍ​ແລ້ວ, ເພາະ​ພວກ​ເຂົາ​ຮູ້​ວ່າ ແຜນການ​ທຳລາຍ​ອັນ​ໃຫຍ່​ຫລວງ​ທີ່​ພວກ​ເຂົາ​ວາງ​ໄວ້​ສຳລັບຄົນ​ທີ່​ເຊື່ອ​ໃນ​ຄຳ​ເວົ້າຂອງ​ສາດສະດາ​ລົ້ມ​ເຫລວ​ແລ້ວ; ເພາະ​ເຄື່ອງໝາຍ​ທີ່​ໃຫ້​ໄວ້​ນັ້ນ​ໄດ້​ເກີດ​ຂຶ້ນ​ແລ້ວ."},{"vNo":"17 ","txt":"ແລະ ພວກ​ເຂົາ​ເລີ່ມ​ຮູ້​ຈັກ​ວ່າ ພຣະ​ບຸດ​ຂອງ​ພຣະ​ເຈົ້າຕ້ອງ​ສະ​ເດັດ​ມາ​ປະກົດ​ໃນ​ບໍ່​ດົນ; ແທ້​ຈິງ​ແລ້ວ, ໂດຍ​ສະຫລຸບ, ຜູ້ຄົນ​ທັງ​ໝົດ​ທີ່ຢູ່​ທົ່ວ​ແຜ່ນດິນ​ຈາກ​ທາງ​ຕາ​ເວັນ​ຕົກ​ເຖິງ​ທາງ​ຕາ​ເວັນ​ອອກ, ທັງ​ໃນ​ແຜ່ນດິນ​ທາງ​ເໜືອ ແລະ ໃນ​ແຜ່ນດິນ​ທາງ​ໃຕ້, ມີ​ຄວາມ​ແປກ​ໃຈ​ຢ່າງ​ຍິ່ງຈົນ​ວ່າ​ພວກ​ເຂົາ​ລົ້ມລົງ​ຢູ່​ກັບ​ພື້ນ​ດິນ."},{"vNo":"18 ","txt":"ເພາະ​ພວກ​ເຂົາ​ຮູ້ຈັກ​ວ່າ ສາດສະ​ດາ​ໄດ້​ໃຫ້​ຖ້ອຍ​ຄຳ​ເຖິງ​ເລື່ອງ​ເຫລົ່າ​ນີ້​ມາ​ຫລາຍ​ປີ​ແລ້ວ, ແລະ ເຄື່ອງ ໝາຍ​ຊຶ່ງ​ໃຫ້​ໄວ້​ກໍ​ໄດ້​ເກີດ​ຂຶ້ນ​ແລ້ວ; ແລະ ພວກ​ເຂົາ​ເລີ່ມ​ຢ້ານ​ກົວ​ເພາະ​ຄວາມ​ຊົ່ວ​ຮ້າຍ ແລະ ຄວາມ​ບໍ່​ເຊື່ອ​ຖື​ຂອງ​ພວກ​ເຂົາ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ບໍ່​ມີ​ຄວາມ​ມືດ​ຕະຫລອດ​ຄືນ​ນັ້ນ, ແຕ່​ມັນ​ແຈ້ງ​ຄືກັນ​ກັບ​ຕອນ​ທ່ຽງຂອງ​ກາງ​ເວັນ. ແລະ ເຫດການ​ໄດ້​ບັງ​ເກີດ​ຂຶ້ນຄື ດວງ​ອາທິດ​ໄດ້​ຂຶ້ນມາ​ອີກ​ໃນ​ຕອນ​ເຊົ້າຕາມ​ລະບຽບອັນ​ຖືກຕ້ອງຂອງ​ມັນ; ແລະ ພວກ​ເຂົາ​ຈຶ່ງ​ຮູ້ຈັກ​ວ່າ ມັນ​ເປັນ​ມື້​ທີ່​ພຣະ​ຜູ້​ເປັນ​ເຈົ້າຈະ​ກຳເນີດ, ເພາະ​ເຄື່ອງໝາຍ​ທີ່​ໄດ້​ໃຫ້​ໄວ້."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື, ແທ້​ຈິງ​ແລ້ວ, ທຸກ​ສິ່ງ​ທຸກ​ຢ່າງ, ທຸກ​ຂໍ້ຄວາມ​ໄດ້​ເກີດ​ຂຶ້ນຕາມ​ຄຳ​ເວົ້າຂອງ​ສາດສະ​ດາ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນອີກ​ຄື ດາວ​ດວງ​ໃໝ່​ໄດ້​ປະກົດ​ຂຶ້ນຕາມ​ຄຳ​ທີ່​ໄດ້​ໃຫ້​ໄວ້ຄື​ກັນ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນັບ​ແຕ່​ເວລາ​ນັ້ນ​ເປັນຕົ້ນ​ໄປ, ຊາຕານ​ໄດ້​ແຜ່​ຂະຫຍາຍ​ຄຳ​ຕົວະ​ອອກ​ໄປ​ໃນ​ບັນ​ດາ​ຜູ້ຄົນ​ເພື່ອ​ເຮັດ​ໃຫ້​ໃຈ​ຂອງ​ພວກ​ເຂົາ​ແຂງ​ກະດ້າງ ໂດຍ​ມີ​ເຈດ​ຕະນາ​ທີ່​ຈະ​ບໍ່​ໃຫ້​ພວກ​ເຂົາ​ເຊື່ອ​ໃນ​ເຄື່ອງໝາຍ ແລະ ການ​ແປກ​ປະຫລາດ​ເຫລົ່ານັ້ນ ຊຶ່ງພວກ​ເຂົາ​ໄດ້​ເຫັນ​ມາ; ເຖິງ​ແມ່ນ​ວ່າ​ຈະ​ມີ​ການ​ເວົ້າ​ຕົວະ ແລະ ການ​ຫລອກ​ລວງ​ກໍ​ຕາມ​ແຕ່​ຄົນ​ສ່ວນ​ຫລາຍ​ກໍ​ຍັງ​ເຊື່ອ, ແລະ ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້​ເປັນ​ເຈົ້າ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນີ​ໄຟໄດ້​ອອກ​ໄປ​ໃນ​ບັນດາ​ຜູ້ຄົນ, ແລະ ຄົນ​ອື່ນໆ​ອີກ​ຫລາຍ​ຄົນກໍ​ຄື​ກັນ, ໄດ້​ໃຫ້​ບັບຕິ​ສະມາ​ໄວ້​ກັບ​ການ​ກັບ​ໃຈ, ຊຶ່ງ​ໃນ​ການ​ນັ້ນ ມີ​ການ​ປົດ​ບາບ​ຢ່າງ​ຫລວງ​ຫລາຍ. ແລະ ຜູ້ຄົນ​ເລີ່ມ​ມີ​ສັນຕິ​ສຸກ​ອີກ​ດັ່ງ​ນັ້ນ​ໃນ​ແຜ່ນດິນ."},{"vNo":"24 ","txt":"ແລະ ມັນ​ບໍ່​ມີ​ການ​ຂັດ​ແຍ້ງ​ກັນ​ເລີຍ, ນອກ​ຈາກ​ຄົນ​ຈຳນວນ​ບໍ່​ເທົ່າ​ໃດ​ຄົນ​ທີ່​ເລີ່ມ​ສິດ​ສອນ, ໂດຍ​ພະ​ຍາຍາມພິສູດ​ຕາມ​ພຣະ​ຄຳ​ພີ​ວ່າ ມັນ​ບໍ່​ຈຳ​ເປັນ​ທີ່​ຈະ​ປະ​ຕິບັດ​ຕາມ​ກົດ​ຂອງ​ໂມ​ເຊ​ອີກ​ຕໍ່​ໄປ. ບັດ​ນີ້​ໃນ​ເລື່ອງ​ນີ້ ພວກ​ເຂົາ​ໄດ້​ເຮັດ​ຜິດໂດຍ​ບໍ່​ເຂົ້າ​ໃຈ​ພຣະ​ຄຳ​ພີ."},{"vNo":"25 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ບໍ່​ດົນ​ພວກ​ເຂົາ​ກໍ​ໄດ້​ປ່ຽນ​ໃຈ​ເຫລື້ອມ​ໃສ, ແລະ ຍອມຮັບ​ຄວາມ​ຜິດ​ທີ່ພວກ​ເຂົາ​ຕົກ​ຢູ່, ເພາະ​ມັນ​ໄດ້​ເຮັດ​ໃຫ້​ເປັນ​ທີ່​ຮູ້ຈັກ​ແກ່​ພວກ​ເຂົາ​ວ່າ ກົດ​ຍັງ​ບໍ່​ສົມບູນ​ເທື່ອ, ແລະ​ວ່າ​ມັນ​ຈະ​ຕ້ອງ​ສົມບູນ​ທຸກ​ຂໍ້; ແທ້​ຈິງ​ແລ້ວ, ຖ້ອຍ​ຄຳ​ໄດ້​ມາ​ເຖິງ​ພວກ​ເຂົາ​ວ່າ ມັນຕ້ອງ​ສົມບູນ​ທັງ​ໝົດ; ແທ້​ຈິງ​ແລ້ວ, ວ່າ​ຈຸດ​ໜຶ່ງ ຫລື ຂີດ​ໜຶ່ງ​ກໍ​ຈະ​ບໍ່​ຜ່ານ​ໄປ​ຈົນ​ກວ່າ​ວ່າ​ມັນ​ຈະ​ສົມບູນ​ເສຍ​ກ່ອນ; ສະນັ້ນ​ໃນ​ປີ​ດຽວ​ກັນ​ນີ້ ພວກ​ເຂົາ​ຈຶ່ງ​ໄດ້​ຖືກ​ນຳ​ມາ​ສູ່ຄວາມ​ຮູ້​ເຖິງ​ຄວາມ​ຜິດ​ຂອງ​ພວກ​ເຂົາ ແລະ ໄດ້​ສາລະພາບ​ຄວາມ​ຜິດ​ຂອງ​ພວກ​ເຂົາ."},{"vNo":"26 ","txt":"ແລະ ປີ​ທີ​ເກົ້າສິບ​ສອງ​ໄດ້​ຜ່ານ​ໄປດັ່ງນັ້ນ, ນຳ​ຂ່າວ​ອັນ​ໜ້າ​ຊື່ນ​ຊົມ​ມາ​ເຖິງ​ຜູ້​ຄົນ ເພາະ​ເຄື່ອງໝາຍ​ໄດ້​ບັງ​ເກີດ​ຂຶ້ນຕາມ​ຄຳ​ທຳນາຍຂອງ​ສາດສະດາ​ຜູ້​ບໍລິສຸດ​ທັງຫລາຍ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ເກົ້າສິບ​ສາມ​ໄດ້​ຜ່ານ​ໄປ​ດ້ວຍ​ສັນຕິ​ສຸກ ນອກ​ຈາກ​ພວກ​ໂຈນ​ແກ​ດີ​ອານ​ທັນ​ເທົ່າ​ນັ້ນຜູ້​ທີ່​ອາ​ໄສ​ຢູ່​ໃນ​ພູຜາ​ປ່າດົງ, ຜູ້​ທີ່​ມາ​ລົບ​ກວນ​ບ້ານ​ເມືອງ; ເພາະ​ທີ່​ໝັ້ນຂອງ​ພວກ​ເຂົາ ແລະ ບ່ອນ​ລີ້​ຊ່ອນ​ຕົວ​ຂອງ​ພວກ​ເຂົາ​ນັ້ນ​ເຂັ້ມ​ແຂງ​ຫລາຍ​ຈົນວ່າ​ຜູ້ຄົນ​ເອົາ​ຊະນະ​ພວກ​ເຂົາ​ບໍ່​ໄດ້; ສະນັ້ນ ພວກ​ເຂົາ​ຈຶ່ງ​ໄດ້​ເຮັດ​ການຄາດ​ຕະກຳ​ຢ່າງ​ຫລວງ​ຫລາຍ, ແລະ ໄດ້​ທຳ​ການ​ຂ້າ​ຟັນ​ຢ່າງ​ຫລວງ​ຫລາຍ​ໃນ​ບັນດາ​ຜູ້ຄົນ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທີ​ເກົ້າສິບ​ສີ່ ພວກ​ເຂົາ​ເລີ່ມ​ມີ​ກຳລັງ​ເພີ່ມ​ຂຶ້ນຢ່າງຫລວງ​ຫລາຍ, ເພາະ​ມີ​ຄົນ​ຢ່າງ​ຫລວງຫລາຍທີ່​ແຍກ​ອອກ​ໄປ​ຈາກ​ຊາວ​ນີ​ໄຟ​ໜີ​ໄປ​ຫາ​ພວກ​ເຂົາ, ຊຶ່ງ​ໄດ້​ເຮັດ​ໃຫ້​ເກີດຄວາມ​ເສົ້າສະຫລົດ​ໃຈ​ຫລາຍ​ແກ່​ຊາວ​ນີ​ໄຟ​ເຫລົ່ານັ້ນທີ່ຄົງຢູ່​ໃນ​ແຜ່ນດິນ."},{"vNo":"29 ","txt":"ແລະ ມີ​ເຫດ​ໃຫ້​ເກີດ​ຄວາມ​ເສົ້າ​ສະຫລົດ​ໃຈ​ຫລາຍ​ໃນ​ບັນດາ​ຊາວ​ເລ​ມັນ​ນຳ​ອີກ; ເພາະ​ຈົ່ງເບິ່ງ, ພວກ​ເຂົາ​ໄດ້​ມີ​ລູກ​ຫລານ​ຢ່າງ​ຫລວງ​ຫລາຍ​ທີ່​ໄດ້​ເຕີບ​ໂຕ ແລະ ເລີ່ມ​ມີ​ອາຍຸ​ຫລາຍ​ຂຶ້ນຈົນ​ເປັນ​ຕົວ​ເອງ, ແລະ ຖືກ​ບາງ​ຄົນ​ຊຶ່ງເປັນ​ຊາວ​ໂຊ​ລຳ ຊັກ​ນຳ​ໄປ, ໂດຍ​ການ​ເວົ້າ​ຕົວະ ແລະ ໂດຍ​ການ​ຍົກຍ້ອງຂອງ​ພວກ​ເຂົາ, ເພື່ອ​ໄປ​ເຂົ້າຮ່ວມ​ກັບ​ພວກ​ໂຈນ​ແກ​ດີ​ອານ​ທັນ​ເຫລົ່າ​ນັ້ນ."},{"vNo":"30 ","txt":"ແລະ ຊາວ​ເລ​ມັນ​ຈຶ່ງ​ທົນ​ທຸກ​ເຊັ່ນ​ນັ້ນເໝືອນ​ກັນ, ແລະ ເລີ່ມ​ເສື່ອ​ມລົງ​ໃນ​ສັດທາ ແລະ ຄວາມ​ຊອບ​ທຳ​ຂອງ​ພວກ​ເຂົາ, ເພາະ​ຄວາມ​ຊົ່ວ​ຮ້າຍ​ຂອງ​ຄົນ​ລຸ້ນ​ໃໝ່."}]}