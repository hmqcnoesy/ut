{"heading":"ຊາວ​ອິດ​ສະ​ຣາ​ເອນ​ຈະ​ເຕົ້າໂຮມ​ກັນ​ເມື່ອພຣະ​ຄຳ​ພີ​ມໍ​ມອນອອກ​ມາ—ຄົນ​ຕ່າງ​ຊາດ​ຈະ​ໄດ້​ຮັບ​ການ​ສະຖາປະນາ​ເປັນ​ຜູ້​ທີ່​ມີ​ອິດ​ສະລະ​ພາບ​ຢູ່​ໃນ​ອາ​ເມ​ຣິກາ—ພວກ​ເຂົາ​ຈະ​ລອດ​ຖ້າ​ຫາກ​ພວກ​ເຂົາ​ເຊື່ອ ແລະ ເຊື່ອ​ຟັງ; ຖ້າ​ບໍ່​ດັ່ງນັ້ນ, ພວກ​ເຂົາ​ຈະ​ຖືກ​ຕັດ​ອອກ ແລະ ຖືກ​ທຳລາຍ—ຊາວ​ອິດ​ສະ​ຣາ​ເອນ​ຈະ​ສ້າງ​ເມືອງ​ເຢຣູ​ຊາເລັມ​ໃໝ່ ຂຶ້ນ, ແລະ ເຜົ່າ​ຕ່າງໆ​ທີ່ຫາຍ​ໄປ​ຈະ​ກັບ​ຄືນ​ມາ. ປະມານ ຄ.ສ. 34.","prevAbbr":"3-ne","prevNo":20,"nextAbbr":"3-ne","nextNo":22,"chapterTitle":"3 ນີ​ໄຟ ໒໑","verses":[{"vNo":"1 ","txt":"ແລະ ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ເຮົາ​ຈະ​ໃຫ້​ເຄື່ອງໝາຍ​ແກ່​ເຈົ້າ, ເພື່ອ​ເຈົ້າຈະ​ໄດ້​ຮູ້​ໃນ​ເວລາ​ທີ່ສິ່ງ​ເຫລົ່າ​ນີ້​ຈະ​ເກີດ​ຂຶ້ນ—ຄື​ເຮົາ​ຈະ​ເຕົ້າ​ໂຮມ​ຜູ້ຄົນ​ຂອງ​ເຮົາ​ຈາກ​ການ​ແຕກ​ກະ​ຈັດ​ກະ​ຈາຍໄປ​ເປັນ​ເວລາ​ດົນ​ນານ​ຂອງ​ພວກ​ເຂົາ, ໂອ້ ເຊື້ອສາຍ​ອິດ​ສະ​ຣາ​ເອນ, ແລະ ຈະ​ສະຖາ​ປະນາ​ສີ​ໂອນ​ຂອງ​ເຮົາ​ຂຶ້ນ​ໃນ​ບັນດາ​ພວກ​ເຂົາ​ອີກ;"},{"vNo":"2 ","txt":"ແລະ ຈົ່ງ​ເບິ່ງນີ້​ຄື​ສິ່ງ​ທີ່​ເຮົາ​ຈະ​ໃຫ້​ແກ່​ເຈົ້າ​ເປັນ​ເຄື່ອງໝາຍ—ເພາະ​ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ເມື່ອ​ສິ່ງ​ເຫລົ່າ​ນີ້ ຊຶ່ງ​ເຮົາ​ໄດ້​ປະກາດ​ແກ່​ເຈົ້າ, ແລະ ສິ່ງ​ທີ່​ເຮົາ​ຈະ​ປະກາດ​ແກ່​ເຈົ້າກ່ຽວ​ກັບ​ຕົວ​ເຮົາ​ເອງ​ຕໍ່​ຈາກ​ນີ້​ໄປ, ແລະ ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ ຊຶ່ງ​ເຈົ້າຈະ​ໄດ້​ຮັບ​ຈາກ​ພຣະ​ບິດາ​ຈະ​ເປັນ​ທີ່​ຮູ້ຈັກ​ແກ່​ຄົນ​ຕ່າງ​ຊາດ ເພື່ອ​ພວກ​ເຂົາ​ຈະ​ໄດ້​ຮູ້​ກ່ຽວ​ກັບ​ຜູ້​ຄົນ​ພວກ​ນີ້ ຊຶ່ງ​ເປັນ​ຜູ້ທີ່​ເຫລືອ​ຢູ່​ຂອງ​ເຊື້ອສາຍ​ຂອງ​ຢາ​ໂຄບ, ແລະ ກ່ຽວ​ກັບ​ຜູ້​ຄົນ​ພວກ​ນີ້​ຂອງ​ເຮົາ ຜູ້​ທີ່​ຈະ​ຖືກ​ພວກ​ເຂົາ​ເຮັດ​ໃຫ້​ແຕກ​ກະຈັດກະຈາຍ​ໄປ;"},{"vNo":"3 ","txt":"ຕາມ​ຈິງ, ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ເມື່ອ​ເລື່ອງ​ເຫລົ່າ​ນີ້ຈະ​ເປັນ​ທີ່ຮູ້​ແກ່​ພວກ​ເຂົາ​ຈາກ​ພຣະ​ບິດາ, ແລະ ຈະ​ອອກ​ມາ​ຈາກ​ພຣະ​ບິດາ, ຈາກ​ພວກເຂົາ​ມາ​ເຖິງ​ເຈົ້າ;"},{"vNo":"4 ","txt":"ເພາະມັນ​ເປັນຄວາມ​ສະຫລຽວ​ສະຫລາດ​ໃນ​ພຣະ​ບິດາ​ທີ່ພວກ​ເຂົາສົມຄວນ​ຖືກ​ສະຖາປະນາ​ຂຶ້ນ​ແຜ່ນດິນ​ນີ້, ແລະ ຈັດຕັ້ງ​ໃຫ້​ເປັນ​ຜູ້ຄົນ​ທີ່​ມີ​ອິດ​ສະລະ​ພາບ​ໂດຍ​ອຳນາດ​ຂອງ​ພຣະ​ບິດາ, ເພື່ອ​ສິ່ງ​ເຫລົ່າ​ນີ້​ຈະ​ໄດ້​ອອກມາ​ຈາກ​ພວກ​ເຂົາ​ມາ​ຫາ​ຜູ້​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ເຈົ້າ, ເພື່ອ​ພັນທະ​ສັນຍາ​ຂອງ​ພຣະ​ບິດາ​ຊຶ່ງ​ໃຫ້​ໄວ້​ກັບ​ຜູ້ຄົນ​ຂອງ​ພຣະ​ອົງ​ຈະ​ສຳ​ເລັດ, ໂອ້ ເຊື້ອສາຍ​ອິດ​ສະ​ຣາ​ເອນ;"},{"vNo":"5 ","txt":"ດັ່ງນັ້ນ, ວຽກ​ງານ​ເຫລົ່າ​ນີ້ ແລະ ວຽກ​ງານ​ທີ່​ຈະ​ມາ​ເຖິງ​ໃນ​ບັນດາ​ພວກ​ເຈົ້ານັບ​ແຕ່​ນີ້​ໄປ​ຈະ​ອອກ​ມາ​ຈາກ​ຄົນ​ຕ່າງ​ຊາດ, ແລະ ມາ​ຫາ​ລູກ​ຫລານ​ຂອງ​ເຈົ້າ ຊຶ່ງຈະ​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື​ເພາະ​ຄວາມ​ຊົ່ວ​ຮ້າຍ;"},{"vNo":"6 ","txt":"ເພາະພຣະ​ບິດາ​ເຫັນ​ດັ່ງນັ້ນ ວ່າ​ມັນ​ຄວນອອກ​ມາ​ຈາກ​ຄົນ​ຕ່າງ​ຊາດ, ເພື່ອ​ພຣະ​ອົງ​ຈະ​ໄດ້​ສະ​ແດງ​ອຳນາດ​ຂອງ​ພຣະ​ອົງ​ຕໍ່​ຄົນ​ຕ່າງ​ຊາດ, ເພື່ອ​ດ້ວຍ​ເຫດ ຄື​ຖ້າ​ຫາກ​ຄົນ​ຕ່າງ​ຊາດ​ຈະ​ບໍ່​ເຮັດ​ໃຈ​ແຂງ​ກະ​ດ້າງ, ວ່າພວກ​ເຂົາ​ຈະ​ກັບ​ໃຈ ແລະ ມາ​ຫາ​ເຮົາ ແລະ ຮັບ​ບັບຕິ​ສະມາ​ໃນ​ນາມ​ຂອງ​ເຮົາ, ແລະ ຮູ້​ເຖິງ​ຫລັກ​ທຳ​ອັນ​ແທ້​ຈິງ​ຂອງ​ຄຳ​ສອນ​ຂອງ​ເຮົາ, ເພື່ອ​ພວກ​ເຂົາ​ຈະ​ໄດ້​ນັບ​ເຂົ້າຢູ່​ໃນ​ບັນດາ​ຜູ້ຄົນ​ຂອງ​ເຮົາ, ໂອ້ ເຊື້ອ​ສາຍ​ອິດ​ສະ​ຣາ​ເອນ;"},{"vNo":"7 ","txt":"ແລະ ເມື່ອ​ສິ່ງ​ເຫລົ່າ​ນີ້​ເກີດ​ຂຶ້ນ​ຄື ລູກ​ຫລານ​ຂອງ​ເຈົ້າ​ຈະ​ເລີ່ມ​ຮູ້​ເລື່ອງ​ເຫລົ່າ​ນີ້—ມັນ​ຈະ​ເປັນ​ເຄື່ອງ​ໝາຍ​ໃຫ້​ແກ່​ພວກ​ເຂົາ ເພື່ອ​ພວກ​ເຂົາຈະ​ໄດ້ຮູ້​ວ່າ ວຽກ​ງານ​ຂອງ​ພຣະ​ບິດາ​ໄດ້​ເລີ່ມ​ຕົ້ນ​ແລ້ວ, ເພື່ອ​ເຮັດ​ໃຫ້​ພັນທະ​ສັນຍາ ຊຶ່ງພຣະ​ອົງ​ໄດ້​ກະທຳ​ໄວ້​ກັບ​ຜູ້ຄົນຜູ້​ເປັນ​ເຊື້ອສາຍ​ອິດ​ສະ​ຣາ​ເອນ​ສຳ​ເລັດ."},{"vNo":"8 ","txt":"ແລະ ເມື່ອ​ມື້ນັ້ນ​ມາ​ເຖິງ, ເຫດການ​ຈະ​ບັງ​ເກີດ​ຂຶ້ນຄື ກະສັດ​ຈະ​ປາກ​ບໍ່​ອອກ; ເພາະ​ພວກ​ເພິ່ນ​ຈະ​ໄດ້​ເຫັນ​ສິ່ງ​ທີ່​ບໍ່​ເຄີຍ​ບອກ​ເລົ່າ; ແລະ ພວກ​ເພິ່ນ​ຈະ​ພິຈາລະນາ​ສິ່ງ​ທີ່​ບໍ່​ເຄີຍ​ໄດ້​ຍິນ."},{"vNo":"9 ","txt":"ເພາະວ່າ​ໃນ​ມື້ນັ້ນ ເພື່ອ​ເຮົາພຣະ​ບິດາ​ຈະກະທຳ​ວຽກງານ​ຢ່າງ​ໜຶ່ງ, ຊຶ່ງຈະ​ເປັນ​ວຽກ​ງານ​ອັນ​ຍິ່ງ​ໃຫຍ່ ແລະ ໜ້າ​ອັດສະຈັນ​ໃຈໃນ​ບັນດາ​ພວກ​ເຂົາ; ແລະ ຈະ​ມີ​ຄົນ​ໃນ​ບັນດາ​ພວກ​ເຂົາ​ທີ່​ຈະ​ບໍ່​ເຊື່ອ​ເລື່ອງ​ນີ້, ເຖິງ​ແມ່ນ​ວ່າ​ຈະ​ມີ​ຄົນ​ມາ​ປະກາດ​ເລື່ອງ​ນີ້​ແກ່​ເຂົາ​ກໍ​ຕາມ."},{"vNo":"10 ","txt":"ແຕ່​ຈົ່ງ​ເບິ່ງ, ຊີວິດ​ຂອງ​ຂ້າ​ໃຊ້​ຂອງ​ເຮົາ​ຈະ​ຢູ່​ໃນ​ມື​ເຮົາ; ສະນັ້ນ ພວກ​ເຂົາຈະ​ບໍ່​ທຳຮ້າຍ​ລາວ ເຖິງ​ແມ່ນ​ວ່າ​ລາວ​ຈະ​ໄດ້​ຮັບ​ບາດ​ເຈັບ​ເພາະ​ພວກ​ເຂົາກໍ​ຕາມ. ແຕ່​ເຮົາ​ຈະ​ປິ່ນປົວ​ລາວ ເພາະວ່າ​ເຮົາ​ຈະ​ສະ​ແດງ​ໃຫ້​ພວກ​ເຂົາ​ເຫັນ​ວ່າ ຄວາມ​ສະຫລຽວ​ສະຫລາດຂອງ​ເຮົາ​ນັ້ນຍິ່ງ​ໃຫຍ່​ກວ່າ​ເລ້​ຫລ່ຽມ​ຂອງ​ມານ."},{"vNo":"11 ","txt":"ດັ່ງນັ້ນ ເຫດການ​ຈະ​ບັງ​ເກີດ​ຂຶ້ນຄື ຜູ້​ໃດ​ກໍ​ຕາມ​ທີ່​ຈະ​ບໍ່​ເຊື່ອ​ໃນ​ຄຳ​ຂອງ​ເຮົາ, ຜູ້​ເປັນ​ພຣະ​ເຢຊູ​ຄຣິດ ຊຶ່ງພຣະ​ບິດາ​ຈະ​ເຮັດ​ໃຫ້​ລາວ​ນຳ​ອອກ​ໄປ​ຫາ​ຄົນ​ຕ່າງ​ຊາດ ແລະ ຈະ​ປະທານ​ອຳນາດ​ໃຫ້​ລາວ​ເພື່ອ​ລາວ​ຈະ​ນຳມັນອອກ​ໄປ​ຫາ​ຄົນ​ຕ່າງ​ຊາດ, (ມັນ​ຈະ​ເປັນ​ໄປ​ຄື​ກັນ​ກັບ​ໂມ​ເຊ​ກ່າວ​ໄວ້) ພວກ​ເຂົາຈະ​ຖືກ​ຕັດ​ອອກ​ຈາກ​ບັນດາ​ຜູ້ຄົນ​ຂອງ​ເຮົາ​ຜູ້​ຢູ່​ໃນ​ພັນທະ​ສັນຍາ."},{"vNo":"12 ","txt":"ແລະ ຜູ້ຄົນ​ຂອງ​ເຮົາຜູ້​ທີ່​ເຫລືອ​ຢູ່ຂອງ​ຢາ​ໂຄບ​ຈະ​ຢູ່​ໃນ​ບັນດາ​ຄົນ​ຕ່າງ​ຊາດ, ແທ້​ຈິ​ງ​ແລ້ວ, ຈະ​ຢູ່​ທ່າມກາງ​ພວກ​ເຂົາ​ເໝືອນດັ່ງ​ສິງ​ໃນ​ບັນດາ​ສັດໃນ​ປ່າ, ແລະ ດັ່ງສິງ​ໜຸ່ມ​ຢູ່​ໃນ​ບັນດາ​ຝູງ​ແກະ ຊຶ່ງຖ້າຫາກ​ມັນ​ຜ່ານ​ໄປ ທັງຈະ​ຢຽບ​ຍ່ຳ ແລະ ຈີກ​ເປັນ​ຕ່ອນໆ, ແລະ ບໍ່​ມີ​ໃຜ​ປົດ​ປ່ອຍໄດ້."},{"vNo":"13 ","txt":"ມື​ຂອງ​ພວກ​ເຂົາ​ຈະ​ຍົກ​ຢູ່​ເທິງ​ຜູ້ປໍ​ລະ​ປັກ​ຂອງ​ພວກ​ເຂົາ, ແລະ ສັດຕູ​ຂອງ​ພວກ​ເຂົາ​ຈະ​ຖືກ​ຕັດ​ອອກ​ໄປ​ທັງ​ໝົດ."},{"vNo":"14 ","txt":"ແທ້​ຈິງ​ແລ້ວ, ວິບັດ​ແກ່​ຄົນ​ຕ່າງ​ຊາດ ຖ້າ​ຫາກ​ພວກ​ເຂົາ​ບໍ່​ກັບ​ໃຈ; ເພາະ​ເຫດການ​ຈະ​ບັງ​ເກີດ​ຂຶ້ນ​ໃນ​ມື້ນັ້ນ, ພຣະ​ບິດາ​ກ່າວ, ວ່າເຮົາ​ຈະ​ເອົາ​ມ້າ​ຂອງ​ເຈົ້າ​ໄປຈາກ​ທ່າມກາ​ງພວກ​ເຈົ້າ, ແລະ ເຮົາ​ຈະ​ທຳລາຍ​ລໍ້​ຂອງ​ເຈົ້າ;"},{"vNo":"15 ","txt":"ແລະ ເຮົາ​ຈະ​ທຳລາຍ​ເມືອງ​ທັງ​ຫລາຍ​ໃນ​ແຜ່ນດິນ​ຂອງ​ເຈົ້າ, ແລະ ຈະ​ຢຽບ​ຍ່ຳ​ທີ່ໝັ້ນ​ທັງໝົດຂອງ​ເຈົ້າ;"},{"vNo":"16 ","txt":"ແລະ ເຮົາ​ຈະ​ຕັດ​ການ​ໃຊ້​ຄາຖາ​ອອກ​ໄປ​ຈາກ​ແຜ່ນດິນ​ຂອງ​ເຈົ້າ, ແລະ ເຈົ້າຈະບໍ່​ມີ​ໝໍດູອີກ​ຕໍ່​ໄປ;"},{"vNo":"17 ","txt":"ຮູບ​ສະຫລັກຂອງ​ເຈົ້າ​ເຮົາຈະຕັດ​ອອກ​ນຳ​ອີກ, ແລະ ຮູບ​ບູຊາ​ຂອງ​ເຈົ້າອອກ​ຈາກ​ທ່າມກາງ​ພວກ​ເຈົ້າ, ແລະ ເຈົ້າຈະ​ບໍ່​ກາບ​ໄຫວ້​ວຽກ​ງານ​ຈາກ​ມື​ຂອງ​ເຈົ້າອີກ​ຕໍ່​ໄປ;"},{"vNo":"18 ","txt":"ແລະ ເຮົາ​ຈະ​ຖອນ​ປ່າ​ອອກ​ຈາກ​ທ່າມ​ກາງ​ພວກ​ເຈົ້າ; ເຮົາ​ຈະ​ທຳ​ລາຍ​ເມືອງ​ຂອງ​ເຈົ້າ​ນຳ​ອີກ."},{"vNo":"19 ","txt":"ແລະ ເຫດການ​ຈະ​ບັງ​ເກີດ​ຂຶ້ນຄື ການ​ເວົ້າຕົວະ, ແລະ ການ​ຫລອກ​ລວງ, ແລະ ການ​ອິດສາ​ບັງ​ບຽດ, ແລະ ການ​ຜິດ​ຖຽງ​ກັນ, ແລະ ການ​ປະຕິບັດ​ໂດຍ​ອຳນາດ​ຈອມ​ປອມ, ແລະ ການ​ໂສເພນີ ຈະ​ສູນ​ສິ້ນ​ໄປ​ທັງ​ໝົດ."},{"vNo":"20 ","txt":"ເພາະ​ເຫດການ​ຈະ​ບັງ​ເກີດ​ຂຶ້ນ, ພຣະ​ບິດາ​ກ່າວ, ວ່າໃນ​ມື້ນັ້ນຜູ້​ໃດ​ກໍ​ຕາມ​ທີ່​ຈະບໍ່​ກັບ​ໃຈ ແລະ ບໍ່​ມາ​ຫາ​ບຸດ​ທີ່​ຮັກ​ຂອງ​ເຮົາ, ເຮົາ​ຈະ​ຕັດ​ເຂົາ​ອອກ​ຈາກ​ບັນດາ​ຜູ້ຄົນ​ຂອງ​ເຮົາ, ໂອ້ ເຊື້ອສາຍ​ອິດ​ສະ​ຣາ​ເອນ;"},{"vNo":"21 ","txt":"ແລະ ເຮົາ​ຈະ​ທຳ​ການ​ແກ້​ແຄ້ນ ແລະ ໂມ​ໂຫ​ຮ້າຍ​ພວກ​ເຂົາ​ດັ່ງ​ທີ່​ກັບ​ຄົນ​ນອກ​ສາດສະ​ໜາ, ຢ່າງ​ທີ່​ພວກ​ເຂົາ​ບໍ່​ເຄີຍ​ໄດ້​ຍິນ."},{"vNo":"22 ","txt":"ແຕ່​ຖ້າ​ຫາກ​ພວກ​ເຂົາ​ຈະ​ກັບ​ໃຈ ແລະ ເຊື່ອ​ຟັງ​ຄຳ​ຂອງ​ເຮົາ, ແລະ ບໍ່​ເຮັດ​ໃຈ​ແຂງ​ກະດ້າງ​ແລ້ວ, ເຮົາ​ຈະຈັດ​ຕັ້ງ​ສາດສະໜາ​ຈັກ​ຂອງ​ເຮົາ​ຂຶ້ນ​ໃນ​ບັນດາ​ພວກ​ເຂົາ, ແລະ ພວກ​ເຂົາ​ຈະ​ເຂົ້າ​ມາ​ສູ່​ພັນທະ​ສັນຍາ ແລະ ຖືກ​ນັບ​ເຂົ້າຢູ່​ໃນ​ບັນດາ​ຜູ້​ທີ່​ເຫລືອ​ຢູ່​ນີ້​ຂອງ​ຢາ​ໂຄບ, ຊຶ່ງ​ເຮົາ​ໄດ້​ມອບ​ແຜ່ນ​ດິນ​ນີ້​ໃຫ້​ເປັນ​ມູນ​ມໍລະດົກ​ຂອງ​ພວກ​ເຂົາ;"},{"vNo":"23 ","txt":"ແລະ ພວກ​ເຂົາ​ຈະ​ຊ່ອຍ​ເຫລືອ​ຜູ້​ຄົນ​ຂອງ​ເຮົາ, ຜູ້​ທີ່​ເຫລືອ​ຂອງ​ຢາ​ໂຄບ, ແລະ ຫລາຍ​ຕໍ່​ຫລາຍຄົນ​ຂອງ​ເຊື້ອສາຍ​ອິດ​ສະ​ຣາ​ເອນ​ທີ່​ຈະ​ກັບ​ມາ​ອີກ, ເພື່ອ​ພວກ​ເຂົາ​ຈະ​ສ້າງ​ເມືອງ​ໜຶ່ງ​ຂຶ້ນ, ຊຶ່ງຈະ​ຖືກ​ເອີ້ນວ່າ​ເຢຣູ​ຊາເລັມ​ໃໝ່."},{"vNo":"24 ","txt":"ແລະ ແລ້ວພວກ​ເຂົາ​ຈະ​ຊ່ອຍ​ເຫລືອຜູ້ຄົນຂອງ​ເຮົາ​ເພື່ອ​ພວກ​ເຂົາ​ທີ່​ແຕກ​ກະຈັດກະຈາຍ​ກັນ​ໄປ​ຕາມ​ຜືນ​ແຜ່ນດິນ​ຈະ​ໄດ້​ຖືກເຕົ້າ​ໂຮມ​ມາ​ສູ່​ເຢຣູ​ຊາເລັມ​ໃໝ່."},{"vNo":"25 ","txt":"ແລະ ແລ້ວອຳນາດ​ຂອງ​ສະຫວັນ​ຈະ​ລົງ​ມາ​ເທິງ​ບັນດາ​ພວກ​ເຂົາ; ແລະ ເຮົາ​ຈະ​ຢູ່​ໃນ​ທ່າມກາງ​ພວກ​ເຂົາເໝືອນ​ກັນ."},{"vNo":"26 ","txt":"ແລະ ແລ້ວວຽກ​ງານ​ຂອງ​ພຣະ​ບິດາ​ຈະ​ເລີ່ມ​ຕົ້ນ​ໃນ​ມື້​ນັ້ນ, ເມື່ອ​ພຣະ​ກິດ​ຕິ​ຄຸນ​ນີ້​ຖືກ​ສິດສອນ​ໃນ​ບັນດາ​ຜູ້​ທີ່​ເຫລືອ​ຢູ່​ຂອງ​ຜູ້ຄົນ​ພວກ​ນີ້. ຕາມ​ຈິງ​ແລ້ວ​ເຮົາ​ກ່າວ​ກັບ​ເຈົ້າວ່າ ໃນ​ມື້​ນັ້ນ​ວຽກ​ງານ​ຂອງ​ພຣະ​ບິດາ​ຈະ​ເລີ່ມ​ຕົ້ນ​ໃນ​ບັນດາ​ຜູ້ຄົນ​ທັງ​ໝົດ​ຂອງ​ເຮົາ​ທີ່​ແຕກ​ກະຈັດ​ກະຈາຍ​ກັນ​ໄປ, ແທ້​ຈິງ​ແລ້ວ, ແມ່ນ​ແຕ່​ເຜົ່າ​ທີ່​ຫາຍ​ໄປ, ຊຶ່ງພຣະ​ບິດາ​ໄດ້​ນຳ​ພວກ​ເຂົາ​ອອກ​ໄປ​ຈາກ​ເຢຣູ​ຊາເລັມ."},{"vNo":"27 ","txt":"ແທ້​ຈິງ​ແລ້ວ, ວຽກ​ງານ​ຈະ​ເລີ່ມ​ຕົ້ນ​ດ້ວຍ​ພຣະ​ບິດາໃນ​ບັນດາ​ຜູ້ຄົນທັງ​ໝົດ​ຂອງ​ເຮົາທີ່​ແຕກ​ກະຈັດກະຈາຍ​ກັນ​ໄປ, ເພື່ອ​ຕຽມ​ທາງ​ໄວ້ ຊຶ່ງ​ໂດຍ​ທາງນັ້ນ ພວກ​ເຂົາ​ຈະ​ມາ​ຫາ​ເຮົາ, ເພື່ອ​ພວກ​ເຂົາ​ຈະ​ໄດ້​ເອີ້ນ​ຫາ​ພຣະ​ບິດາ​ໃນນາມຂອງ​ເຮົາ."},{"vNo":"28 ","txt":"ແທ້​ຈິງ​ແລ້ວ, ແລະ ແລ້ວ​ວຽກ​ງານ​ຈະ​ເລີ່ມ​ຕົ້ນ​ດ້ວຍ​ພຣະ​ບິດາ​ໃນ​ບັນດາ​ປະ​ຊາ​ຊາດ​ທັງ​ປວງ ໃນ​ການ​ຕຽມ​ທາງ​ໄວ້ ຊຶ່ງ​ທາງ​ນັ້ນ ພຣະ​ອົງ​ຈະ​ເຕົ້າ​ໂຮມຜູ້​ຄົນ​ຂອງ​ພຣະ​ອົງກັບ​ບ້ານ ສູ່​ແຜ່ນດິນ​ທີ່​ເປັນ​ມູນ​ມໍລະດົກ​ຂອງ​ພວກ​ເຂົາ."},{"vNo":"29 ","txt":"ແລະ ພວກ​ເຂົາ​ຈະ​ອອກ​ຈາກປະ​ເທດ​ທັງໝົດ; ແລະ ພວກ​ເຂົາຈະ​ບໍ່​ອອກ​ໄປ​ດ້ວຍ​ຄວາມ​ຮີບ​ຮ້ອນ, ຫລື ຫລົບໜີ​ໄປ, ເພາະ​ເຮົາ​ຈະ​ນຳ​ໜ້າ​ພວກ​ເຂົາ​ໄປ, ພຣະ​ບິດາ​ກ່າວ, ແລະ ເຮົາຈະ​ຮັກສາ​ທາງ​ຫລັງ​ຂອງ​ພວກ​ເຂົາ."}]}