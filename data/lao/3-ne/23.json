{"heading":"ພຣະ​ເຢຊູ​ເຫັນ​ພ້ອມ​ກັບ​ຄຳ​ຂອງ​ເອຊາ​ຢາ—ພຣະ​ອົງ​ບັນຊາ​ໃຫ້​ຜູ້ຄົນ​ຄົ້ນຫາ​ສາດ​ສະ​ດາ—ຄຳ​ຂອງ​ຊາ​ມູ​ເອນ​ຄົນ​ເລ​ມັນ​ກ່ຽວ​ກັບ​ການ​ຟື້ນ​ຄືນ​ຊີວິດ​ຖືກ​ບັນທຶກ​ໄວ້​ໃນ​ແຜ່ນ​ຈາ​ລຶກ. ປະມານ ຄ.ສ. 34.","prevAbbr":"3-ne","prevNo":22,"nextAbbr":"3-ne","nextNo":24,"chapterTitle":"3 ນີ​ໄຟ ໒໓","verses":[{"vNo":"1 ","txt":"ແລະ ບັດ​ນີ້, ຈົ່ງ​ເບິ່ງເຮົາ​ກ່າວ​ກັບ​ເຈົ້າວ່າ ເຈົ້າຄວນ​ຄົ້ນຫາ​ສິ່ງ​ເຫລົ່າ​ນີ້. ແທ້​ຈິງ​ແລ້ວ, ເຮົາ​ໃຫ້​ບັນຍັດ​ແກ່​ເຈົ້າ​ເພື່ອ​ໃຫ້​ຄົ້ນຫາ​ສິ່ງ​ເຫລົ່າ​ນີ້​ຢ່າງ​ພາກ​ພຽນ; ເພາະວ່າ​ຄຳ​ເວົ້າຂອງ​ເອຊາ​ຢານັ້ນ​ໃຫຍ່​ຍິ່ງ."},{"vNo":"2 ","txt":"ເພາະ​ເພິ່ນ​ໄດ້​ເວົ້າ​ໄວ້​ໃນ​ທຸກ​ເລື່ອງ​ກ່ຽວ​ກັບ​ຜູ້ຄົນ​ຂອງ​ເຮົາ​ແທ້ໆ ຜູ້​ຊຶ່ງເປັນ​ເຊື້ອ​ສາຍ​ອິດ​ສະ​ຣາ​ເອນ; ດັ່ງນັ້ນ ຈຶ່ງ​ຈຳ​ເປັນ​ທີ່​ເພິ່ນ​ຈະ​ຕ້ອງ​ເວົ້າ​ກັບ​ຄົນ​ຕ່າງ​ຊາດ​ເໝືອນ​ກັນ."},{"vNo":"3 ","txt":"ແລະ ທຸກ​ເລື່ອງ​ທີ່​ເພິ່ນ​ໄດ້​ເວົ້າ​ໄວ້ ໄດ້​ເກີດ​ຂຶ້ນ ແລະ ຈະ​ເກີດ​ຂຶ້ນ​ຕາມ​ຄຳ​ທີ່​ເພິ່ນ​ເວົ້າ."},{"vNo":"4 ","txt":"ສະນັ້ນ ຈົ່ງ​ເອົາ​ໃຈ​ໃສ່​ໃນ​ຄຳ​ຂອງ​ເຮົາ; ຈົ່ງ​ຂຽນ​ເລື່ອງ​ທີ່​ເຮົາ​ບອກ​ເຈົ້າ; ແລະ ຕາມ​ພຣະ​ປະສົງ​ຂອງ​ພຣະ​ບິດາ​ທີ່​ເຫັນ​ວ່າ​ສົມຄວນ ມັນ​ຈະ​ອອກ​ໄປ​ຫາ​ຄົນ​ຕ່າງ​ຊາດ."},{"vNo":"5 ","txt":"ແລະ ຜູ້​ໃດ​ກໍ​ຕາມ​ທີ່​ຈະ​ເຊື່ອ​ຄຳ​ຂອງ​ເຮົາ ແລະ ກັບ​ໃຈ ແລະ ຮັບ​ບັບຕິ​ສະມາ ຜູ້ນັ້ນຈະ​ລອດ. ຈົ່ງ​ຄົ້ນຫາ​ສາດສະດາ, ເພາະວ່າ​ຫລາຍ​ຄົນ​ໄດ້​ໃຫ້​ຖ້ອຍ​ຄຳ​ໄວ້​ເຖິງ​ເລື່ອງ​ເຫລົ່າ​ນີ້."},{"vNo":"6 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ກ່າວ​ຂໍ້ຄວາມ​ເຫລົ່າ​ນີ້​ແລ້ວ, ພຣະ​ອົງ​ກໍ​ໄດ້​ກ່າວ​ກັບ​ພວກ​ເຂົາ​ອີກ, ຫລັງ​ຈາກ​ທີ່​ພຣະ​ອົງໄດ້​ຊີ້​ແຈງ​ພຣະ​ຄຳ​ພີ​ທັງ​ໝົດ​ກັບ​ພວກ​ເຂົາ ຊຶ່ງພວກ​ເຂົາ​ໄດ້​ຮັບ​ມາ, ພຣະ​ອົງ​ໄດ້​ກ່າວ​ກັບ​ພວກ​ເຂົາ​ວ່າ: ຈົ່ງ​ເບິ່ງ, ເຮົາ​ຢາກ​ໃຫ້​ເຈົ້າຂຽນພຣະ​ຄຳ​ພີ​ອື່ນທີ່​ເຈົ້າຍັງ​ບໍ່​ມີ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ກ່າວ​ກັບ​ນີ​ໄຟ​ວ່າ: ຈົ່ງ​ເອົາ​ບັນທຶກ​ທີ່​ເຈົ້າມີອອກ​ມາ."},{"vNo":"8 ","txt":"ແລະ ເວລາ​ນີ​ໄຟ​ໄດ້​ເອົາ​ບັນທຶກ​ອອກ​ມາ ແລະ ວາງ​ໄວ້​ຕໍ່ພຣະ​ພັກ​ຂອງພຣະ​ອົງ, ແລ້ວພຣະ​ອົງ​ໄດ້​ທອດ​ພຣະ​ເນດ​ເບິ່ງ​ມັນ ແລະ ກ່າວ​ວ່າ:"},{"vNo":"9 ","txt":"ຕາມ​ຈິງ​ແລ້ວ​ເຮົາ​ກ່າວ​ກັບ​ເຈົ້າ​ວ່າ, ເຮົາ​ໄດ້​ສັ່ງ​ໃຫ້​ຊາ​ມູ​ເອນ​ຄົນ​ເລ​ມັນ​ຂ້າ​ໃຊ້​ຂອງ​ເຮົາ​ໃຫ້​ຖ້ອຍ​ຄຳ​ກັບ​ຜູ້ຄົນ​ພວກ​ນີ້, ວ່າ​ໃນ​ມື້​ທີ່​ພຣະ​ບິດາ​ຈະ​ແຜ່​ບາ​ລະ​ມີ​ພຣະ​ນາມ​ຂອງ​ພຣະ​ອົງ​ໃນເ​ຮົາ ຈະ​ມີ​ໄພ່​ພົນ​ຂອງ​ເຮົາ​ເປັນ​ຈຳນວນ​ຫລວງ​ຫລາຍ​ທີ່​ຈະ​ລຸກ​ຂຶ້ນ​ຈາກ​ຄວາມ​ຕາຍ, ແລະ ຈະ​ມາ​ປະກົດ​ແກ່​ຜູ້​ຄົນ​ຢ່າງ​ຫລວງ​ຫລາຍ, ແລະ ຈະ​ປະຕິບັດ​ສາດສະໜາ​ກິດ​ແກ່​ພວກ​ເຂົາ. ແລະ ພຣະ​ອົງ​ໄດ້​ກ່າວ​ກັບ​ພວກ​ເຂົາ​ວ່າ: ມັນ​ບໍ່​ໄດ້​ເປັນ​ເຊັ່ນ​ນັ້ນ​ບໍ?"},{"vNo":"10 ","txt":"ແລະ ສານຸສິດ​ຂອງ​ພຣະ​ອົງ​ໄດ້​ຕອບ​ພຣະ​ອົງ ແລະ ກ່າວ​ວ່າ: ແມ່ນ​ແລ້ວ, ພຣະ​ອົງ​ເຈົ້າ​ເອີຍ, ຊາ​ມູ​ເອນ​ໄດ້​ທຳນາຍ​ຕາມ​ຄຳ​ຂອງ​ພຣະ​ອົງ, ແລະ ຄຳ​ເຫລົ່ານັ້ນສຳ​ເລັດ​ແລ້ວ​ທັງ​ໝົດ."},{"vNo":"11 ","txt":"ແລະ ພຣະ​ເຢຊູ​ໄດ້​ກ່າວ​ກັບ​ພວກ​ເຂົາ​ວ່າ: ດ້ວຍ​ເຫດ​ໃດ​ເຈົ້າ​ຈຶ່ງ​ບໍ່​ຂຽນ​ເລື່ອງ​ນີ້​ໄວ້, ເລື່ອງ​ທີ່​ໄພ່​ພົນ​ຂອງ​ເຮົາ​ຢ່າງ​ຫລວງ​ຫລາຍ​ໄດ້​ລຸກ​ຂຶ້ນ ແລະ ໄດ້​ມາ​ປະກົດ​ແກ່​ຜູ້ຄົນ​ຢ່າງ​ຫລວງ​ຫລາຍ ແລະ ໄດ້​ປະຕິບັດ​ສາດສະໜາ​ກິດ​ແກ່​ພວກ​ເຂົາ?"},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນີ​ໄຟ​ຈຳ​ໄດ້​ວ່າ ເລື່ອງ​ນີ້​ບໍ່​ໄດ້​ຖືກ​ຂຽນ​ໄວ້."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ເຢຊູ​ໄດ້ບັນຊາໃຫ້​ຂຽນ​ເລື່ອງ​ນີ້​ໄວ້; ສະນັ້ນ ມັນ​ຈຶ່ງ​ມີ​ຂຽນ​ໄວ້​ຕາມ​ທີ່​ພຣະ​ອົງ​ໄດ້​ບັນຊາ."},{"vNo":"14 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອພຣະ​ເຢຊູ​ໄດ້​ຊີ້​ແຈງ​ພຣະ​ຄຳ​ພີທັງ​ໝົດ​ແລ້ວ ຊຶ່ງພວກ​ເພິ່ນ​ໄດ້​ຂຽນ​ໄວ້, ພຣະ​ອົງ​ໄດ້ບັນຊາ​ໃຫ້​ພວກ​ເພິ່ນ​ສິດສອນ​ເລື່ອງ​ທີ່​ພຣະ​ອົງ​ໄດ້​ຊີ້​ແຈງ​ມານັ້ນ​ແກ່​ພວກ​ເຂົາ."}]}