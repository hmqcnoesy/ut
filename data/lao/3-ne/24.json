{"heading":"​ທູດຂອງ​ພຣະຜູ້ເປັນເຈົ້າ​ຈະ​ຈັດ​ຕຽມ​ທາງ​ສຳລັບ​ການ​ສະເດັດ​ມາ​ຄັ້ງ​ທີ​ສອງ—ພຣະ​ຄຣິດ​ຈະ​ປະ​ທັບ​ນັ່ງ​ເປັນ​ຜູ້ພິພາກສາ—ຊາວ​ອິດ​ສະ​ຣາ​ເອນ​ຖືກ​ບັນຊາ​ໃຫ້​ຈ່າຍ​ສ່ວນ​ສິບ ແລະ ຖະຫວາຍ​ເຄື່ອງ​ບູຊາ—ປຶ້ມ​ແຫ່ງ​ຄວາມ​ຊົງ​ຈຳ​ຖືກ​ຮັກ​ສາ​ໄວ້—ປຽບທຽບ​ກັບ ມາ​ລາ​ກີ 3. ປະມານ ຄ.ສ. 34.","prevAbbr":"3-ne","nextAbbr":"3-ne","prevNo":23,"nextNo":25,"chapterTitle":"3 ນີ​ໄຟ 24","prevTitle":"3 ນີ​ໄຟ 23","nextTitle":"3 ນີ​ໄຟ 25","verses":[{"vNo":1,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພຣະ​ອົງ​ບັນຊາ​ໃຫ້​ພວກ​ເພິ່ນຂຽນ​ຖ້ອຍ​ຄຳຊຶ່ງ​ພຣະ​ບິດາ​ໄດ້​ປະທານ​ໃຫ້​ແກ່​ມາລາ​ກີ ຊຶ່ງ​ພຣະ​ອົງ​ຈະ​ບອກ​ແກ່​ພວກ​ເພິ່ນ. ແລະ ເຫດການ​ໄດ້​ບັງເກີດ​ຂຶ້ນ​ຄື ຫລັງ​ຈາກ​ທີ່​ພວກ​ເພິ່ນໄດ້​ຂຽນ​ຂໍ້ຄວາມ​ເຫລົ່າ​ນີ້​ແລ້ວ ພຣະ​ອົງ​ໄດ້​ຊີ້​ແຈງ​ກັບ​ພວກ​ເພິ່ນ. ແລະ ນີ້​ຄື​ຂໍ້ຄວາມ​ທີ່​ພຣະ​ອົງ​ໄດ້​ບອກ​ແກ່​ພວກ​ເພິ່ນ, ມີ​ຄວາມ​ວ່າ: ພຣະ​ບິດາ​ກ່າວ​ກັບ​ມາລາ​ກີ​ດັ່ງນີ້—ຈົ່ງ​ເບິ່ງ, ເຮົາ​ຈະ​ສົ່ງ​ທູດຂອງ​ເຮົາ​ໄປ​ຈັດ​ຕຽມ​ທາງ​ໄວ້​ສຳລັບ​ເຮົາ, ແລ້ວ ໃນ​ທັນໃດ​ນັ້ນ ພຣະຜູ້ເປັນເຈົ້າອົງ​ທີ່ພວກ​ເຈົ້າ​ສະ​ແຫວງ​ຫາ​ກໍ​ຈະ​ສະເດັດ​ມາ​ທີ່​ພຣະ​ວິຫານ​ຂອງ​ພຣະ​ອົງ, ເຖິງ​ແມ່ນທູດ​ແຫ່ງ​ພັນທະ​ສັນຍາ​ຊຶ່ງພວກ​ເຈົ້າ​ເບີກບານ​ໃນ​ພຣະ​ອົງ; ຈົ່ງ​ເບິ່ງ, ພຣະ​ອົງຈະ​ມາ, ຈອມ​ໂຍທາ​ກ່າວ."},{"vNo":2,"txt":"ແຕ່​ໃຜ​ຈະ​ຢູ່​ໃນ​ວັນ​ທີ່​ພຣະ​ອົງ​ສະເດັດ​ມາ? ໃຜ​ຈະຢືນ​ຢູ່ເມື່ອ​ພຣະ​ອົງ​ສະເດັດ​ມາ​ປະກົດ? ເພາະ​ວ່າ​ພຣະ​ອົງ​ເປັນ​ເໝືອນ​ດັ່ງ​ໄຟ​ທີ່​ຫລອມ​ໂລຫະ, ແລະ ເປັນ​ເໝືອນ​ດັ່ງ​ສະບູ​ທີ່​ມີ​ພະລັງ​ແຮງ​ຂອງ​ຄົນ​ຊັກ​ຜ້າ."},{"vNo":3,"txt":"ແລະ ພຣະ​ອົງ​ຈະ​ປະ​ທັບ​ນັ່ງ​ດັ່ງ​ຜູ້​ຫລອມ​ເງິນ​ໃຫ້​ບໍລິສຸດ; ແລະ ພຣະ​ອົງ​ຈະ​ເຮັດ​ໃຫ້​ລູກ​ຊາຍ​ຂອງ​ເລ​ວີ​ບໍລິສຸດ ດັ່ງ​ດຽວ​ກັນ​ກັບ​ຄຳ ແລະ ເງິນ​ທີ່ຫລອມ​ແລ້ວ, ເພື່ອ​ພວກ​ເຂົາ​ຈະ​ນຳ​ເຄື່ອງ​ຖະຫວາຍ​ບູຊາ​ທີ່​ຖືກຕ້ອງ​ມາ​ຖະຫວາຍ​ແດ່​ພຣະຜູ້ເປັນເຈົ້າ."},{"vNo":4,"txt":"ເມື່ອ​ນັ້ນ​ເຄື່ອງ​ຖະຫວາຍ​ຂອງ​ຢູດາ ແລະ ເຢຣູ​ຊາເລັມ​ຈະ​ເປັນ​ທີ່​ພໍ​ພຣະ​ໄທ​ຕໍ່​ພຣະຜູ້​ເປັນ​ເຈົ້າ​ດັ່ງ​ໃນ​ສະ​ໄໝ​ໂບຮານ ແລະ ດັ່ງ​ປີ​ກ່ອນໆ."},{"vNo":5,"txt":"ແລະ ເຮົາ​ຈະ​ມາ​ໃກ້ເຈົ້າ​ເພື່ອ​ພິພາກ​ສາ; ແລະ ເຮົາ​ຈະ​ເປັນ​ພະຍານ​ຕໍ່​ສູ້​ພວກ​ທີ່​ລົງມື​ເຝິກ​ເວດມົນ​ຄາຖາ​ໃນ​ທັນທີ, ແລະ ຕໍ່ສູ້​ພວກ​ທີ່​ຫລິ້ນ​ຊູ້ສູ່​ຜົວ​ເມຍ, ແລະ ຕໍ່ສູ້​ພວກທີ່​ເປັນ​ພະຍານ​ເທັດ, ແລະ ຕໍ່ສູ້​ພວກ​ທີ່​ສໍ້​ໂກງ​ຄ່າ​ແຮງ​ງານ​ຂອງ​ລູກຈ້າງ, ຕໍ່ສູ້​ພວກ​ທີ່​ເອົາ​ປຽບແມ່​ໝ້າຍ ແລະ ເດັກ​ກຳພ້າ, ແລະ ຄົນ​ຕ່າງ​ດ້າວ, ແລະ ຕໍ່ສູ້​ພວກ​ທີ່ບໍ່​ຢຳ​ເກງ​ເຮົາ, ຈອມ​ໂຍທາ​ກ່າວ."},{"vNo":6,"txt":"ເພາະ​ເຮົາ​ຄື​ພຣະຜູ້​ເປັນ​ເຈົ້າ, ເຮົາ​ບໍ່​ປ່ຽນ​ແປງ; ດັ່ງນັ້ນ ພວກ​ເຈົ້າຜູ້​ເປັນ​ເຊື້ອສາຍຂອງຢາ​ໂຄບ​ຍັງ​ບໍ່​ສູນ​ສິ້ນ​ໄປ​ເທື່ອ."},{"vNo":7,"txt":"ເຖິງ​ແມ່ນ​ຕັ້ງແຕ່​ວັນ​ເວລາ​ຂອງ​ບັນພະບຸລຸດ​ຂອງພວກ​ເຈົ້າ, ພວກ​ເຈົ້າ​ໄດ້​ໄປ​ຈາກ​ພິທີການ​ຂອງ​ເຮົາ, ແລະ ບໍ່​ໄດ້ຮັກສາ​ມັນ. ຈົ່ງ​ກັບ​ມາ​ຫາ​ເຮົາ ແລະ ເຮົາ​ຈະ​ກັບ​ໄປຫາ​ພວກ​ເຈົ້າ, ຈອມ​ໂຍທາ​ກ່າວ. ແຕ່​ພວກ​ເຈົ້າຖາມວ່າ: ພວກ​ຂ້າ​ພຣະ​ອົງ​ຈະ​ເຮັດ​ຢ່າງ​ໃດ​ຈຶ່ງ​ຈະ​ສາມາດ​ກັບ​ໄປ​ຫາ​ພຣະອົງ​ໄດ້?"},{"vNo":8,"txt":"ມັນ​ເປັນ​ການຖືກຕ້ອງ​ບໍທີ່​ມະນຸດ​ສໍ້​ໂກງ​ພຣະ​ເຈົ້າ? ແຕ່ເຈົ້າ​ໄດ້​ສໍ້​ໂກງ​ເຮົາ. ແຕ່ພວກ​ເຈົ້າຖາມ​ວ່າ: ສໍ້​ໂກງ​ຢ່າງ​ໃດ? ກໍ​ສໍ້​ໂກງ​ໃນ​ເລື່ອງ​ໜຶ່ງ​ສ່ວນ​ສິບ ແລະ ເຄື່ອງ​ຖະຫວາຍຕ່າງໆ​ນັ້ນ​ແຫລະ."},{"vNo":9,"txt":"ພວກ​ເຈົ້າຖືກ​ສາບ​ແຊ່ງ​ດ້ວຍ​ຄຳ​ສາບ​ແຊ່ງ, ກໍ​ເພາະ​ວ່າຄົນ​ທັງ​ຊາດ​ສໍ້​ໂກງ​ເຮົາ."},{"vNo":10,"txt":"ຈົ່ງ​ນຳ​ເງິນ​ເຕັມ​ຈຳນວນ​ໜຶ່ງ​ສ່ວນ​ສິບ​ມາ​ຍັງພຣະ​ວິຫານ ເພື່ອ​ວ່າ​ຈະ​ມີ​ອາຫານ​ໃນ​ພຣະ​ວິຫານ; ຈົ່ງ​ລອງ​ເຮັດ​ຢ່າງ​ນັ້ນກັບ​ເຮົາ​ເບິ່ງ, ຈອມ​ໂຍທາ​ກ່າວ, ແລະ ພວກ​ເຈົ້າຈະ​ເຫັນ​ວ່າ ເຮົາ​ຈະ​ໄຂ​ປະຕູສະຫວັນ ແລະ ຖອກ​ເທ​ພຣະ​ພອນ​ລົງ​ມາ​ຍັງພວກ​ເຈົ້າ ຈົນ​ວ່າ​ບໍ່​ມີ​ບ່ອນ​ໃສ່​ມັນ​ໄວ້."},{"vNo":11,"txt":"ເຮົາ​ຈະ​ບໍ່​ປ່ອຍ​ໃຫ້​ຝູງ​ແມງ​ໄມ້ມາ​ທຳ​ລາຍ​ຜົນ​ລະ​ປູກ​ຂອງ​ພວກ​ເຈົ້າ; ທັງ​ຕົ້ນ​ອະ​ງຸ່ນ​ຂອງ​ພວກ​ເຈົ້າ​ກໍ​ຈະ​ມີ​ໝາກ​ຫລາຍ, ຈອມ​ໂຍທາ​ກ່າວ."},{"vNo":12,"txt":"ແລະ ທຸກປະຊາຊາດ​ຈະ​ເອີ້ນພວກ​ເຈົ້າວ່າຜູ້​ມີ​ຄວາມສຸກ, ເພາະດິນ​ແດນ​ຂອງ​ພວກ​ເຈົ້າຈະ​ເປັນ​ທີ່ຢູ່​ອາ​ໄສ​ຢ່າງ​ຜາ​ສຸກ, ຈອມ​ໂຍທາ​ກ່າວ."},{"vNo":13,"txt":"ພວກ​ເຈົ້າ​ໄດ້​ເວົ້າ​ຈາໃສ່​ຮ້າຍ​ເຮົາ, ພຣະຜູ້​ເປັນ​ເຈົ້າກ່າວ. ແຕ່​ພວກ​ເຈົ້າ​ຖາມວ່າ: ພວກ​ຂ້າພຣະ​ອົງ​ໄດ້​ເວົ້າຈາ​ໃສ່​ຮ້າຍ​ຫຍັງ​ແດ່​ແກ່ພຣະ​ອົງ?"},{"vNo":14,"txt":"ພວກ​ເຈົ້າ​ໄດ້​ເວົ້າວ່າ: ຮັບ​ໃຊ້​ພຣະ​ເຈົ້ານັ້ນ​ບໍ່​ມີ​ປະ​ໂຫຍດ, ແລະ ມີ​ປະ​ໂຫຍດ​ຫຍັງ​ທີ່​ຈະ​ປະຕິບັດ​ຕາມ ພິທີການ​ຕ່າງໆ​ຂອງ​ພຣະ​ອົງ ແລະ ເສຍ​ໃຈ​ຕໍ່​ສິ່ງ​ທີ່​ພວກ​ເຮົາ​ໄດ້​ເຮັດ​ມາຕໍ່​ພຣະ​ພັກ​ຂອງ​ຈອມ​ໂຍທາ?"},{"vNo":15,"txt":"ແລະ ບັດ​ນີ້ພວກ​ເຮົາ​ເອີ້ນ​ຄົນ​ຈອງຫອງ​ວ່າ​ຄົນ​ມີ​ຄວາມສຸກ; ແທ້​ຈິງ​ແລ້ວ, ຄົນ​ທີ່​ເຮັດ​ຄວາມຊົ່ວ​ຮ້າຍວ່າ​ສູງ​ສົ່ງ; ແທ້​ຈິງ​ແລ້ວ, ວ່າ​ແຕ່​ຄົນ​ທົດ​ລອງພຣະ​ເຈົ້າກໍ​ບໍ່​ໄດ້​ຮັບ​ໂທດ​ຫຍັງ​ເລີຍ."},{"vNo":16,"txt":"ແລ້ວ​ຄົນ​ທີ່​ຢຳ​ເກງ​ພຣະຜູ້​ເປັນ​ເຈົ້າ​ໄດ້​ເວົ້າກັນ​ເລື້ອຍໆ, ແລະ ພຣະຜູ້​ເປັນ​ເຈົ້າ​ໄດ້​ຍິນ ແລະ ໄດ້​ຟັງ; ແລະ ຢູ່ຕໍ່​ພຣະ​ພັກ​ຂອງ​ພຣະ​ອົງ ມີໜັງສື​ແຫ່ງ​ຄວາມ​ຊົງຈຳ​ເຫລັ້ມໜຶ່ງ​ທີ່​ບັນທຶກ​ລາຍ​ຊື່​ຂອງຄົນ​ທີ່​ຢຳ​ເກງ​ພຣະຜູ້​ເປັນ​ເຈົ້າ​ໄວ້, ແລະ ເຄົາລົບ​ພຣະ​ນາມ​ຂອງ​ພຣະ​ອົງ."},{"vNo":17,"txt":"ພວກ​ເຂົາ​ຈະ​ເປັນ​ຜູ້ຄົນ​ຂອງ​ເຮົາ, ຈອມ​ໂຍທາ​ກ່າວ, ໃນມື້ນັ້ນ​ເມື່ອເຮົາ​ດຳ​ເນີນ​ການ​ນັ້ນ; ແລະ ເຮົາ​ຈະ​ເມດ​ຕາພວກ​ເຂົາ​ດັ່ງ​ພໍ່​ເມດ​ຕາ​ລູກ​ຜູ້​ທີ່​ຮັບ​ໃຊ້​ຕົນ."},{"vNo":18,"txt":"ເມື່ອນັ້ນ​ເຈົ້າຈະກັບ​ມາ ແລະ ເຫັນ​ຄວາມ​ແຕກ​ຕ່າງ​ລະຫວ່າງ​ຄົນ​ຊອບ​ທຳ ແລະ ຄົນ​ຊົ່ວ, ລະຫວ່າງ​ຜູ້​ຮັບ​ໃຊ້​ພຣະ​ເຈົ້າ ແລະ ຜູ້ທີ່​ບໍ່​ຮັບ​ໃຊ້​ພຣະ​ອົງ."}]}