{"heading":"ກິດ​ດີ​ອານ​ໄຮ​ຜູ້​ເປັນ​ຫົວໜ້າ​ໂຈນ​ແກ​ດີ​ອານ​ທັນສັ່ງ​ໃຫ້​ເລ​ໂຄ​ນິອັດ ແລະ ຊາວ​ນີ​ໄຟ​ຍອມຈຳນົນ ແລະ ຍອມ​ມອບ​ແຜ່ນ​ດິນ​ໃຫ້​ພວກ​ເຂົາ—ເລ​ໂຄ​ນິອັດ​ແຕ່ງ​ຕັ້ງ​ກິດ​ກິດ​ໂດ​ໄນ​ຂຶ້ນ​ເປັນ​ຫົວໜ້າ​ບັງຄັບ​ບັນຊາ​ກອງທັບ—ຊາວ​ນີ​ໄຟ​ເຕົ້າ​ໂຮມກັນ​ຢູ່​ເຊ​ລາ​ເຮັມລາ ແລະ ແຜ່ນດິນ​ອຸດົມ​ສົມ​ບູນເພື່ອ​ປ້ອງ​ກັນ​ຕົວ​ເອງ. ປະມານ ຄ.ສ. 16–18.","prevAbbr":"3-ne","prevNo":2,"nextAbbr":"3-ne","nextNo":4,"chapterTitle":"3 ນີ​ໄຟ ໓","verses":[{"vNo":"1 ","txt":"ແລະ ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທີ​ສິບ​ຫົກ​ນັບ​ຕັ້ງ​ແຕ່​ການສະ​ເດັດ​ມາ​ຂອງ​ພຣະ​ຄຣິດ, ເລ​ໂຄ​ນິອັດ​ຜູ້​ປົກຄອງ​ແຜ່ນດິນ​ໄດ້​ຮັບ​ສານ​ຈາກ​ຜູ້ນຳ ແລະ ຜູ້​ປົກຄອງ​ຂອງ​ພວກ​ໂຈນ​ພັກ​ນີ້; ແລະ ນີ້​ຄື​ຂໍ້ຄວາມ​ທີ່​ມີ​ຂຽນໄວ້, ມີ​ຄວາມ​ວ່າ:"},{"vNo":"2 ","txt":"ເລ​ໂຄ​ນິອັດຜູ້​ເປັນ​ຫົວໜ້າ​ຜູ້​ປົກຄອງ​ແຜ່ນດິນທີ່ມີ​ກຽດ​ສູງ​ສົ່ງ, ຈົ່ງ​ເບິ່ງ, ຂ້າພະ​ເຈົ້າຂຽນ​ສານ​ນີ້​ມາ​ຫາ​ທ່ານ, ແລະ ຂໍ​ຍ້ອງຍໍ​ທ່ານ​ເປັນ​ຢ່າງ​ສູງ ເພາະຄວາມ​ໝັ້ນຄົງ​ຂອງ​ທ່ານ, ແລະ ຄວາມ​ໝັ້ນຄົງ​ຂອງ​ຜູ້ຄົນ​ຂອງ​ທ່ານນຳ​ອີກ​ໃນ​ການ​ປົກ​ປັກ​ຮັກສາ​ສິ່ງ​ທີ່​ພວກ​ທ່ານ​ຄິດ​ວ່າ​ເປັນ​ສິດທິ ແລະ ເສລີພາບ​ຂອງ​ພວກ​ທ່ານ; ແທ້​ຈິງ​ແລ້ວ, ພວກ​ທ່ານ​ຢູ່​ໃນ​ຖານະ​ດີ​ຄ້າຍ​ຄື​ກັບ​ວ່າ ພວກ​ທ່ານ​ໄດ້​ຮັບ​ຄວາມ​ອູ້ມຊູ​ໂດຍ​ພຣະຫັດ​ຂອງ​ພຣະ​ເຈົ້າອົງ​ໜຶ່ງ ໃນ​ການ​ປ້ອງ​ກັນ​ເສລີພາບ​ຂອງ​ພວກ​ທ່ານ, ແລະ ຊັບ​ສົມບັດ​ຂອງ​ພວກ​ທ່ານ, ແລະ ປະ​ເທດ​ຂອງ​ພວກ​ທ່ານ, ຫລື ສິ່ງພວກ​ທ່ານ​ເອີ້ນ​ເຊັ່ນ​ນັ້ນ."},{"vNo":"3 ","txt":"ແລະ ເບິ່ງ​ເປັນ​ໜ້າ​ສົງສານ​ສຳລັບ​ຂ້າພະ​ເຈົ້າເລ​ໂຄ​ນິອັດ​ຜູ້​ມີ​ກຽດ​ສູງ​ສຸດ, ທີ່​ພວກທ່ານ​ໂງ່ ແລະ ອວດດີ​ທີ່​ຄິດ​ວ່າ ພວກທ່ານ​ຈະ​ສາມາດ​ຢືນ​ຕໍ່ສູ້​ກັບ​ຄົນ​ກ້າຫານ​ຢ່າງ​ຫລວງຫລາຍຜູ້​ທີ່ຢູ່​ໃຕ້​ບັງຄັບ​ບັນຊາ​ຂອງ​ຂ້າພະ​ເຈົ້າ ຜູ້​ຊຶ່ງ​ໃນ​ເວລາ​ນີ້​ກຳລັງ​ຢືນຈັບ​ອາວຸດ ແລະ ຄອຍຖ້າ​ຄຳ​ສັ່ງ​ຢູ່ດ້ວຍ​ຄວາມ​ຮ້ອນຮົນ​ທີ່​ສຸດ—ໃຫ້​ຍົກ​ໄປ​ໂຈມ​ຕີ​ຊາວ​ນີ​ໄຟ ແລະ ທຳລາຍ​ພວກ​ເຂົາ​ເສຍ."},{"vNo":"4 ","txt":"ແລະ ຂ້າ​ພະ​ເຈົ້າ​ໂດຍ​ທີ່ຮູ້ຈັກ​ດີ​ເຖິງ​ວິນ​ຍານ​ທີ່​ບໍ່​ຍອມ​ຜ່າ​ຍ​ແພ້​ຂອງພວກ​ເຂົາ, ແລະ ໂດຍ​ທີ່​ໄດ້​ທົດ​ສອບ​ມາ​ແລ້ວ​ໃນ​ສະໜາມ​ຮົບ ແລະ ຮູ້ຈັກ​ດີ​ເຖິງ​ຄວາມ​ກຽດ​ຊັງອັນ​ເປັນນິດ​ຂອງ​ພວກ​ເຂົາ​ທີ່​ມີ​ຕໍ່​ພວກ​ທ່ານ ເພາະຄວາມ​ຜິດ​ພາດ​ຫລາຍ​ຢ່າງ​ທີ່​ພວກ​ທ່ານ​ໄດ້​ກະທຳ​ຕໍ່​ພວກ​ເຂົາ, ສະນັ້ນ ຖ້າ​ຫາກ​ພວກ​ເຂົາ​ຍົກ​ລົງ​ມາ​ຕໍ່ສູ້​ກັບ​ພວກ​ທ່ານ ແລ້ວພວກ​ເຂົາ​ຈະ​ມາ​ຢ້ຽມຢາມ​ພວກ​ທ່ານ​ດ້ວຍ​ຄວາມ​ພິນາດຈົນ​ໝົດ​ສິ້ນ."},{"vNo":"5 ","txt":"ດັ່ງນັ້ນ ຂ້າພະ​ເຈົ້າຈຶ່ງ​ໄດ້​ຂຽນ​ສານ​ນີ້ ປະ​ທັບ​ຕາ​ດ້ວຍ​ມື​ຂອງ​ຂ້າພະ​ເຈົ້າ​ເອງ, ເ​ຫັນ​ແກ່​ຄວາມ​ຜາ​ສຸກ​ຂອງ​ພວກ​ທ່ານ​ເພາະຄວາມ​ໝັ້ນຄົງ​ຂອງ​ພວກ​ທ່ານໃນ​ສິ່ງ​ທີ່​ພວກ​ທ່ານ​ເຊື່ອວ່າ​ຖືກຕ້ອງ, ແລະ ວິນ​ຍານອັນ​ສູງ​ສັກຂອງ​ພວກ​ທ່ານ​ໃນ​ສະໜາມ​ຮົບ."},{"vNo":"6 ","txt":"ດັ່ງນັ້ນ ຂ້າພະ​ເຈົ້າຈຶ່ງ​ໄດ້​ຂຽນ​ມາ​ຫາ​ທ່ານ ເພື່ອ​ປາ​ຖະໜາ​ໃຫ້​ພວກ​ທ່ານ​ຍອມ​ມອບ​ເມືອງ​ຂອງ​ພວກ​ທ່ານ, ແຜ່ນດິນ​ຂອງ​ພວກ​ທ່ານ, ແລະ ຊັບ​ສົມບັດ​ຂອງ​ພວກ​ທ່ານ, ແທນ​ທີ່​ຈະ​ໃຫ້​ພວກ​ເຂົາ​ມາ​ຢ້ຽມຢາມ​ພວກ​ທ່ານ​ດ້ວຍ​ດາບ ແລະ ໃຫ້​ຄວາມ​ພິນາດນັ້ນ​ມາ​ສູ່ພວກ​ທ່ານ."},{"vNo":"7 ","txt":"ຫລື ອີກ​ຄຳ​ໜຶ່ງ ໃຫ້​ພວກ​ທ່ານ​ຍອມ​ມອບ​ຕົວ​ໃຫ້​ພວກ​ເຮົາ​ເສຍ, ແລະ ເຂົ້າມາ​ຮ່ວມ​ກັບ​ພວກ​ເຮົາ ແລະ ມາ​ຮູ້ຈັກ​ກັບ​ວຽກ​ງານ​ອັນ​ລຶກລັບ​ຂອງ​ພວກ​ເຮົາ, ແລະ ກັບກາຍ​ເປັນ​ພີ່ນ້ອງ​ຂອງ​ພວກ​ເຮົາ ເພື່ອ​ພວກ​ທ່ານ​ຈະ​ໄດ້​ເປັນ​ຄື​ກັນ​ກັບ​ພວກ​ເຮົາ—ບໍ່​ແມ່ນ​ຂ້າ​ທາດ​ຂອງ​ພວກ​ເຮົາ, ແຕ່​ເປັນ​ພີ່ນ້ອງ ແລະ ຫຸ້ນ​ສ່ວນ​ໃນ​ເຂົ້າຂອງ​ທັງ​ໝົດ​ຂອງ​ພວກ​ເຮົາ."},{"vNo":"8 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າຂໍ​ສາບານ​ກັບ​ພວກ​ທ່ານ​ວ່າ, ຖ້າ​ຫາກ​ພວກ​ທ່ານ​ເຮັດ​ຕາມ​ນີ້​ດ້ວຍ​ຄຳ​ສາບານ, ພວກ​ທ່ານ​ຈະ​ບໍ່​ຖືກ​ທຳລາຍ; ແຕ່​ຖ້າ​ພວກ​ທ່ານ​ບໍ່​ຍອມ​ເຮັດ​ຕາມ​ນີ້, ຂ້າພະ​ເຈົ້າຂໍກ່າວ​ຄຳສາບານ​ກັບ​ພວກ​ທ່ານ​ວ່າ, ເດືອນ​ໜ້າ​ນີ້​ຂ້າພະ​ເຈົ້າຈະ​ສັ່ງ​ໃຫ້​ກອງທັບ​ຂອງ​ຂ້າພະ​ເຈົ້າຍົກ​ທັບ​ລົງ​ມາ​ໂຈມ​ຕີ​ພວກ​ທ່ານ, ແລະ ພວກ​ເຂົາ​ຈະ​ບໍ່​ຢັ້ງມື ແລະ ຈະ​ບໍ່​ໄວ້​ຊີວິດ, ແຕ່​ຈະ​ຂ້າ​ພວກ​ທ່ານ, ແລະ ຈະ​ໃຫ້ດາບ​ຟາດຟັນ​ລົງ​ເທິງພວກ​ທ່ານ ຈົນ​ວ່າ​ພວກ​ທ່ານ​ຈະ​ສູນສິ້ນ."},{"vNo":"9 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າຄືກິດ​ດີ​ອານ​ໄຮ; ແລະ ຂ້າພະ​ເຈົ້າ​ເປັນ​ຜູ້​ປົກຄອງ​ສະມາຄົມ​ລັບ​ແຫ່ງ​ນີ້​ຂອງ​ແກ​ດີ​ອານ​ທັນ; ຊຶ່ງສະມາຄົມ ແລະ ວຽກ​ງານຂອງ​ມັນຂ້າພະ​ເຈົ້າຮູ້​ວ່າ​ດີ; ແລະ ມັນ​ມີ​ມາ​ແຕ່ເກົ່າ​ກ່ອນ ແລະ ມັນ​ຖືກ​ມອບ​ຕໍ່ໆ​ກັນ​ມາ​ເຖິງ​ພວກ​ເຮົາ."},{"vNo":"10 ","txt":"ແລະ ຂ້າພະ​ເຈົ້າ​ໄດ້​ຂຽນ​ສານ​ມາ​ຫາ​ທ່ານ, ເລ​ໂຄ​ນິອັດ, ແລະ ຂ້າພະ​ເຈົ້າຫວັງ​ວ່າ ພວກ​ທ່ານຈະ​ມອບ​ແຜ່ນດິນ​ຂອງ​ພວກ​ທ່ານ, ແລະ ຊັບ​ສົມບັດ​ຂອງ​ພວກ​ທ່ານ​ໃຫ້​ໂດຍ​ບໍ່​ມີ​ການ​ເສຍ​ເລືອດ​ເນື້ອ, ເພື່ອ​ຄົນ​ພວກ​ນີ້​ຂອງ​ຂ້າພະ​ເຈົ້າຜູ້​ທີ່​ແຍກ​ອອກ​ໄປ​ຈາກ​ພວກ​ທ່ານ​ເພາະຄວາມ​ຊົ່ວ​ຮ້າຍ​ຂອງ​ພວກ​ທ່ານ​ໃນ​ການ​ຍຶດ​ເອົາ​ສິດທິ​ການ​ປົກຄອງ​ຂອງ​ພວກ​ເຂົາ​ໄປ ຈະ​ໄດ້​ຮັບ​ສິດທິ ແລະ ອຳນາດ​ປົກຄອງ​ຂອງ​ພວກ​ເຂົາ​ຄືນ​ມາ, ແລະ ຖ້າ​ຫາກ​ພວກ​ທ່ານ​ບໍ່​ເຮັດ​ຕາມ​ນີ້, ຂ້າ​ພະ​ເຈົ້າຈະ​ແກ້​ແຄ້ນຄວາມ​ເສຍ​ຫາຍ​ຂອງ​ພວກ​ເຂົາ. ຂ້າພະ​ເຈົ້າຄື ກິດ​ດີ​ອານ​ໄຮ."},{"vNo":"11 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ເວລາ​ເລ​ໂຄ​ນິອັດ​ໄດ້ຮັບ​ສານ​ນີ້​ແລ້ວ ເພິ່ນ​ກໍ​ແປກ​ໃຈຢ່າງ​ຍິ່ງ​ເພາະຄວາມ​ອວດດີ​ຂອງ​ກິດ​ດີ​ອານ​ໄຮ​ໃນ​ການ​ຮຽກ​ຮ້ອງ​ຄວາມ​ເປັນ​ເຈົ້າຂອງ​ແຜ່ນດິນ​ຂອງ​ຊາວ​ນີ​ໄຟ ແລະ ນາບ​ຂູ່​ຜູ້ຄົນ ແລະ ຈະ​ແກ້​ແຄ້ນ​ຄວາມ​ເສຍ​ຫາຍ​ໃຫ້​ຄົນທີ່​ບໍ່​ໄດ້ຮັບ​ຄວາມ​ເສຍ​ຫາຍ​ນຳ​ອີກ ນອກ​ຈາກ​ພວກ​ເຂົາ​ໄດ້​ສ້າງ​ຄວາມ​ເສຍ​ຫາ​ໃຫ້​ແກ່​ຕົນ​ເອງ ໂດຍ​ແຍກ​ອອກ​ໄປ​ຫາ​ພວກ​ໂຈນ​ທີ່​ຊົ່ວ ແລະ ໜ້າ​ກຽດ​ຊັງ​ເຫລົ່າ​ນັ້ນ."},{"vNo":"12 ","txt":"ບັດ​ນີ້​ຈົ່ງ​ເບິ່ງ, ເລ​ໂຄ​ນິອັດ​ຜູ້​ປົກຄອງ​ຜູ້​ນີ້​ເປັນ​ຄົນ​ທ່ຽງ​ທຳ, ແລະ ຄຳ​ສັ່ງ ແລະ ການ​ນາບ​ຂູ່​ຂອງ​ໂຈນ​ບໍ່​ໄດ້​ເຮັດ​ໃຫ້​ເພິ່ນ​ມີ​ຄວາມ​ສະທ້ານ​ຫວັ່ນ​ໄຫວ​ເລີຍ; ດັ່ງນັ້ນ ເພິ່ນ​ຈຶ່ງ​ບໍ່​ໄດ້​ເຊື່ອ​ຟັງ​ສານ​ຂອງ​ກິດ​ດີ​ອານ​ໄຮ ຜູ້​ປົກຄອງ​ຂອງ​ພວກ​ໂຈນ​ເລີຍ, ແຕ່​ວ່າ​ເພິ່ນ​ໄດ້​ໃຫ້​ຜູ້ຄົນ​ຂອງ​ເພິ່ນຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ​ເພື່ອ​ຂໍ​ພະລັງ​ໃນ​ເວລາ​ທີ່​ພວກ​ໂຈນ​ຈະ​ຍົກ​ທັບ​ມາ​ໂຈມ​ຕີ​ພວກ​ເຂົາ."},{"vNo":"13 ","txt":"ແທ້​ຈິງ​ແລ້ວ, ເພິ່ນ​ໄດ້​ສົ່ງ​ຂ່າວ​ໄປ​ໃນບັນດາ​ຜູ້ຄົນ​ທັງ​ໝົດ, ວ່າໃຫ້​ພວກ​ເຂົາ​ຮວບ​ຮວມ​ພວກ​ແມ່ຍິງຂອງ​ພວກ​ເຂົາ ແລະ ເດັກນ້ອຍ​ຂອງ​ພວກ​ເຂົາ, ຝູງ​ສັດລ້ຽງຂອງ​ພວກ​ເຂົາ ແລະ ຝູງ​ສັດ​ໃຊ້​ແຮງ​ງານ​ຂອງ​ພວກ​ເຂົາ, ແລະ ເຂົ້າຂອງ​ທັງ​ໝົດ​ຂອງ​ພວກ​ເຂົາ​ຢູ່​ບ່ອນ​ດຽວ​ກັນ, ເວັ້ນ​ເສຍ​ແຕ່​ແຜ່ນດິນ​ຂອງ​ພວກ​ເຂົາ​ເທົ່າ​ນັ້ນ."},{"vNo":"14 ","txt":"ແລະ ເພິ່ນ​ໄດ້​ສັ່ງ​ໃຫ້​ສ້າງ​ບ່ອນ​ປ້ອງ​ກັນ​ຂຶ້ນ​ໂດຍ​ຮອບ, ແລະ ໃຫ້​ບ່ອນ​ນັ້ນ​ມີ​ກຳລັງ​ຫລາຍ​ທີ່​ສຸດ. ແລະ ເພິ່ນ​ໄດ້​ໃຫ້​ກອງທັບ​ທັງ​ໝົດ ທັງ​ຂອງ​ຊາວ​ນີ​ໄຟ ແລະ ຂອງ​ຊາວ​ເລ​ມັນ ຫລື ຜູ້ຄົນ​ທັງ​ໝົດ​ທີ່​ຖືກ​ນັບ​ເຂົ້າຢູ່​ໃນ​ບັນດາ​ຊາວ​ນີ​ໄຟ​ມາ​ຕັ້ງ​ປ້ອງ​ກັນ​ພວກ​ເຂົາ​ໂດຍ​ຮອບ ທັງ​ກາງ​ເວັນ ແລະ ກາງ​ຄືນ, ແລະ ປ້ອງ​ກັນ​ພວກ​ເຂົາ ໃຫ້​ພົ້ນ​ຈາກ​ພວກ​ໂຈນ."},{"vNo":"15 ","txt":"ແທ້​ຈິງ​ແລ້ວ, ເພິ່ນ​ໄດ້​ກ່າວ​ກັບ​ພວກ​ເຂົາວ່າ: ຕາບ​ໃດທີ່ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່ ຖ້າ​ຫາກ​ພວກ​ທ່ານ​ບໍ່​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ທັງ​ໝົດ​ຂອງ​ພວກ​ທ່ານ ແລະ ຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ, ແລ້ວ​ພວກ​ທ່ານ​ຈະ​ບໍ່​ມີ​ທາງຫ​ລຸດ​ພົ້ນ​ຈາກ​ກຳ​ມື​ຂອງ​ພວກ​ໂຈນ​ແກ​ດີ​ອານ​ທັນ​ເຫລົ່າ​ນີ້​ໄດ້."},{"vNo":"16 ","txt":"ແລະ ຄຳ​ເວົ້າ ແລະ ຄຳ​ທຳນາຍ​ຂອງ​ເລ​ໂຄ​ນິອັດ​ນັ້ນ​ຍິ່ງ​ໃຫຍ່ ແລະ ໜ້າ​ອັດສະຈັນ​ຫລາຍ ຈົນ​ເຮັດໃຫ້ ຄວາມ​ຢ້ານ​ກົວ​ເກີດ​ກັບ​ຜູ້​ຄົນ​ທັງ​ໝົດ; ແລະ ພວກ​ເຂົາ​ໄດ້​ພະຍາຍາມ​ທຳ​ຕົວ​ດ້ວຍ​ຄວາມ​ສາມາດ​ຂອງ​ພວກ​ເຂົາທີ່​ຈະ​ປະຕິບັດ​ຕາມ​ຄຳ​ຂອງ​ເລ​ໂຄ​ນິອັດ."},{"vNo":"17 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເລ​ໂຄ​ນິອັດ​ໄດ້​ແຕ່ງຕັ້ງ​ໃຫ້​ມີນາ​ຍທະຫານ​ຊັ້ນຫົວໜ້າ​ເພື່ອ​ຄວບ​ຄຸມ​ກອງທັບ​ທັງ​ໝົດ​ຂອງ​ຊາວ​ນີ​ໄຟ, ເພື່ອ​ຈະ​ໄດ້​ບັງຄັບ​ບັນ​ຊາ​ໃນ​ເວລາ​ທີ່​ພວກ​ໂຈນ​ຈະ​ຍົກ​ທັບ​ລົງ​ມາ​ຈາກ​ຖິ່ນ​ແຫ້ງ​ແລ້ງ​ກັນດານ​ເພື່ອ​ໂຈມ​ຕີ​ພວກ​ເຂົາ."},{"vNo":"18 ","txt":"ບັດ​ນີ້ມີ​ການ​ແຕ່ງຕັ້ງ​ຫົວໜ້າ​ໃຫຍ່​ທີ່​ສຸດ​ໃນ​ບັນດາ​ນາຍ​ທະຫານ​ທັງ​ໝົດ ແລະ ຜູ້​ບັງຄັບ​ບັນຊາ​ໃຫຍ່​ຂອງ​ກອງທັບ​ຂອງ​ຊາວ​ນີ​ໄຟມີ​ຊື່ວ່າ ກິດ​ກິດ​ໂດ​ໄນ."},{"vNo":"19 ","txt":"ບັດ​ນີ້ມັນ​ເປັນ​ທຳນຽມ​ໃນ​ບັນດາ​ຊາວ​ນີ​ໄຟ​ທັງ​ໝົດ​ທີ່​ຈະ​ແຕ່ງຕັ້ງນາ​ຍ​ທະຫານ​ຊັ້ນຫົວໜ້າ​ຂອງ​ພວກ​ເຂົາ (ນອກ​ຈາກ​ໃນ​ເວລາ​ແຫ່ງ​ຄວາມ​ຊົ່ວຮ້າຍ) ຈາກຄົນ​ທີ່​ມີ​ວິນ​ຍານ​ແຫ່ງ​ການ​ເປີດ​ເຜີຍ ແລະ ການ​ທຳນາຍ​ນຳ​ອີກ; ດັ່ງນັ້ນ, ກິດ​ກິດ​ໂດ​ໄນ​ຜູ້​ນີ້ຈຶ່ງ​ໄດ້​ເປັນ​ສາດສະດາ​ຜູ້​ຍິ່ງ​ໃຫຍ່​ໃນ​ບັນດາ​ພວກ​ເຂົາ, ເຊັ່ນ​ດຽວ​ກັນ​ກັບຫົວໜ້າ​ຜູ້​ຕັດສິນ."},{"vNo":"20 ","txt":"ບັດ​ນີ້ຜູ້ຄົນ​ໄດ້​ກ່າວ​ກັບ​ກິດ​ກິດ​ໂດ​ໄນ​ວ່າ: ຈົ່ງ​ອະທິຖານ​ຫາ​ພຣະ​ເຈົ້າ​ເທາະ, ແລະ ໃຫ້​ພວກ​ເຮົາ​ຂຶ້ນ​ໄປ​ເທິງ​ພູ ແລະ ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເພື່ອ​ພວກ​ເຮົາ​ຈະ​ໄດ້​ໂຈມ​ຕີ​ພວກ​ໂຈນ ແລະ ທຳລາຍ​ພວກ​ເຂົາ​ເສຍ​ໃນ​ແຜ່ນດິນ​ຂອງ​ພວກ​ເຂົາ​ເອງ."},{"vNo":"21 ","txt":"ແຕ່​ກິດ​ກິດ​ໂດ​ໄນ​ໄດ້​ກ່າວ​ກັບ​ພວກ​ເຂົາ​ວ່າ: ພຣະຜູ້​ເປັນ​ເຈົ້າ​ສັ່ງ​ຫ້າມ; ເພາະ​ຖ້າ​ຫາກ​ພວກ​ເຮົາ​ຂືນ​ຂຶ້ນ​ໄປ​ໂຈມ​ຕີ​ພວກ​ເຂົາ ພຣະຜູ້​ເປັນ​ເຈົ້າ​ຈະ​ສົ່ງ​ພວກ​ເຮົາ​ໄປ​ສູ່​ກຳມື​ຂອງ​ພວກ​ເຂົາ; ດັ່ງນັ້ນ ພວກ​ເຮົາ​ຈະ​ຕຽມ​ຕົວ​ເອງ​ໃນ​ໃຈ​ກາງ​ແຜ່ນດິນ​ຂອງ​ພວກ​ເຮົາ, ແລະ ພວກ​ເຮົາ​ຈະ​ເຕົ້າ​ໂຮມ​ກອງ​ທັບ​ທັງ​ໝົດ​ຂອງ​ພວກ​ເຮົາ​ໄວ້, ແລະ ພວກ​ເຮົາ​ຈະ​ບໍ່​ໄປ​ໂຈມ​ຕີ​ພວກ​ເຂົາ, ແຕ່​ພວກ​ເຮົາ​ຈະ​ລໍ​ຄອຍ​ພວກ​ເຂົາ​ຈົນ​ກວ່າ​ພວກ​ເຂົາ​ຈະ​ຍົກ​ທັບ​ມາ​ໂຈມ​ຕີ​ພວກ​ເຮົາ; ດັ່ງນັ້ນ ຕາບໃດ​ທີ່​ພຣະຜູ້​ເປັນ​ເຈົ້າ​ຊົງ​ພຣະ​ຊົນ​ຢູ່, ຖ້າ​ຫາກ​ພວກ​ເຮົາ​ເຮັດ​ຕາມ​ນີ້ ພຣະ​ອົງ​ຈະ​ສົ່ງ​ພວກ​ເຂົາ​ມາ​ສູ່​ມື​ຂອງ​ພວກ​ເຮົາ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນໃນປີ​ທີ​ສິບ​ເຈັດ, ໃນ​ທ້າຍ​ປີ​ທີ​ສິບ​ເຈັດ, ມີ​ປະ​ກາດ​ຂອງເລ​ໂຄ​ນິອັດ​ອອກ​ໄປ​ຕະ​ຫລອດ​ທົ່ວ​ຜືນແຜ່ນດິນ, ແລະ ພວກ​ເຂົາ​ໄດ້​ເອົາ​ມ້າຂອງ​ພວກ​ເຂົາ, ແລະ ລົດ​ຮົບ​ຂອງ​ພວກ​ເຂົາ, ແລະ ຝູງ​ງົວ​ຂອງ​ພວກ​ເຂົາ, ແລະ ຝູງ​ສັດລ້ຽງ​ທັງ​ໝົດຂອງ​ພວກ​ເຂົາ, ແລະ ຝູງ​ສັດ​ໃຊ້​ແຮງ​ງານ​ຂອງ​ພວກ​ເຂົາ, ແລະ ພືດ​ພັນ​ທັນ​ຍາ​ຫານ​ຂອງ​ພວກ​ເຂົາ, ແລະ ເຂົ້າຂອງ​ທັງ​ໝົດ​ຂອງ​ພວກ​ເຂົາ, ແລະ ໄດ້​ຍົກ​ອອກ​ໄປ​ນັບ​ພັນນັບ​ໝື່ນ ຈົນ​ວ່າ​ພວກ​ເຂົາ​ໄດ້​ອອກໄປ​ຮອດ​ບ່ອນ​ທີ່​ໄດ້​ກຳນົດ​ໄວ້​ໃຫ້​ພວກ​ເຂົາ​ໄປ​ເຕົ້າ​ໂຮມ​ກັນ​ເພື່ອ​ປ້ອງ​ກັນ​ຕົວ​ໃຫ້​ພົ້ນຈາກ​ສັດຕູຂອງ​ພວກ​ເຂົາ."},{"vNo":"23 ","txt":"ແລະ ແຜ່ນດິນ​ຊຶ່ງ​ໄດ້​ກຳນົດ​ໄວ້​ຄື ແຜ່ນດິນ​ເຊ​ລາ​ເຮັມລາ, ແລະ ແຜ່ນດິນ​ທີ່ຢູ່​ລະຫວ່າງ​ແຜ່ນດິນ​ເຊ​ລາ​ເຮັມລາ ແລະ ແຜ່ນດິນ​ອຸດົມ​ສົມບູນ, ແທ້​ຈິງ​ແລ້ວ, ຕາມ​ເສັ້ນທາງ​ທີ່ຢູ່​ລະຫວ່າງ​ແຜ່ນດິນ​ອຸດົມ​ສົມບູນກັບ​ແຜ່ນດິນ​ຮ້າງ."},{"vNo":"24 ","txt":"ແລະ ມັນ​ມີ​ຜູ້​ຄົນ​ຫລາຍ​ພັນ​ຄົນ​ຜູ້​ມີ​ຊື່​ວ່າ​ຊາວ​ນີ​ໄຟ ໄດ້​ມາ​ເຕົ້າ​ໂຮມ​ກັນ​ໃນ​ແຜ່ນດິນ​ນັ້ນ. ບັດ​ນີ້​ເລ​ໂຄ​ນິອັດ​ໄດ້​ໃຫ້​ພວກ​ເຂົາ​ໄປ​ເຕົ້າ​ໂຮມ​ກັນ​ຢູ່​ໃນ​ແຜ່ນ​ດິນ​ທາງ​ໃຕ້ ເພາະ​ຄຳ​ສາບ​ແຊ່ງ​ຢ່າງ​ໜັກ​ຊຶ່ງ​ມີ​ກັບ​ແຜ່ນ​ດິນ​ທາງ​ເໜືອ."},{"vNo":"25 ","txt":"ແລະ ພວກ​ເຂົາ​ໄດ້​ເສີມ​ກຳລັງ​ຂຶ້ນ​ເພື່ອ​ຕ້ານທານ​ກັບ​ສັດຕູຂອງ​ພວກ​ເຂົາ; ແລະ ພວກ​ເຂົາ​ໄດ້​ຢູ່​ໃນ​ແຜ່ນດິນ​ດຽວ ແລະ ໃນ​ກຸ່ມດຽວ, ແລະ ພວກ​ເຂົາ​ຢ້ານ​ກົວຄຳ​ທີ່​ເລ​ໂຄ​ນິອັດ​ໄດ້​ເວົ້າ​ໄວ້, ເຖິງ​ຂະ​ໜາດ​ທີ່​ພວກ​ເຂົາ​ໄດ້ກັບ​ໃຈ​ຈາກ​ບາບ​ທັງ​ໝົດ​ຂອງ​ພວກ​ເຂົາ; ແລະ ພວກ​ເຂົາ​ໄດ້​ອະ​ທິຖານ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ, ເພື່ອ​ພຣະ​ອົງ​ຈະ​ໄດ້​ປົດ​ປ່ອຍ​ພວກ​ເຂົາ​ໃນ​ເວລາ​ທີ່​ສັດຕູ​ຈະຍົກ​ທັບ​ມາ​ໂຈມ​ຕີ​ພວກ​ເຂົາ."},{"vNo":"26 ","txt":"ແລະ ພວກ​ເຂົາ​ເສົ້າສະຫລົດ​ໃຈ​ຢ່າງ​ຍິ່ງ​ເພາະ​ສັດ​ຕູ​ຂອງ​ພວກ​ເຂົາ. ແລະ ກິດ​ກິດ​ໂດ​ໄນ​ໄດ້​ໃຫ້​ພວກ​ເຂົາ​ສ້າງ​ອາວຸດ​ແຫ່ງ​ສົງຄາມ​ທຸກ​ຊະນິດ, ແລະ ໃຫ້​ພວກ​ເຂົາ​ມີ​ກຳລັງ​ດ້ວຍ​ເຄື່ອງ​ປ້ອງກັນ, ແລະ ດ້ວຍ​ໂລ່, ແລະ ດ້ວຍ​ເສື້ອ​ຫຸ້ມ​ເກາະ, ຕາມ​ແບບຢ່າງ​ທີ່​ເພິ່ນ​ໄດ້​ແນະນຳ."}]}