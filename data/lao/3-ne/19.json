{"heading":"ສານຸສິດ​ສິບ​ສອງ​ຄົນ​ປະ​ຕິບັດ​ສາດສະ​ໜາ​ກິດ​ແກ່ຝູງ​ຊົນ ແລະ ອະ​ທິ​ຖານ​ເພື່ອ​ຮັບ​ເອົາ​ພຣະ​ວິນ​ຍານ​ບໍລິສຸດ—ພວກ​ເຂົາ​ໄດ້​ຮັບ​ບັບຕິ​ສະມາ ແລະ ຮັບ​ເອົາ​ພຣະ​ວິນ​ຍານ​ບໍລິສຸດ ແລະ ໄດ້​ຮັບ​ການ​ປະ​ຕິ​ບັດ​ສາດສະໜາ​ກິດ​ຈາກ​ເຫລົ່າ​ທູດ—ພຣະ​ເຢຊູ​ອະທິຖານ​ດ້ວຍ​ຖ້ອຍ​ຄຳ​ທີ່​ບໍ່​ສາມາດ​ຂຽນ​ໄວ້​ໄດ້—ພຣະ​ອົງ​ຢືນຢັນ​ເຖິງ​ສັດທາ​ອັນ​ແຮງ​ກ້າ​ຂອງ​ຊາວ​ນີ​ໄຟ​ເຫລົ່າ​ນີ້. ປະມານ ຄ.ສ. 34.","prevAbbr":"3-ne","prevNo":18,"nextAbbr":"3-ne","nextNo":20,"chapterTitle":"3 ນີ​ໄຟ ໑໙","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດຂຶ້ນຄື ເມື່ອ​ພຣະ​ເຢຊູ​ໄດ້​ສະ​ເດັດຂຶ້ນສູ່​ສະຫວັນ​ແລ້ວ, ຝູງ​ຊົນ​ກໍ​ໄດ້​ແຍກ​ຍ້າຍ​ກັນ​ໄປ, ແລະ ທຸກ​ຄົນ​ກໍ​ໄດ້​ພາ​ເມຍ​ຂອງ​ຕົນ ແລະ ລູກ​ຂອງ​ຕົນ​ກັບ​ໄປ​ບ້ານ​ເຮືອນ​ຂອງ​ໃຜລາວ."},{"vNo":"2 ","txt":"ແລະ ມັນ​ໄດ້​ມີ​ຂ່າວ​ລື​ໂດຍ​ທັນ​ທີ​ໄປ​ທົ່ວ​ໃນ​ບັນດາ​ຜູ້​ຄົນ​ກ່ອນ​ມັນ​ຈະ​ຄ່ຳ​ມືດ, ວ່າ​ພຣະ​ອົງ​ໄດ້​ປະຕິບັດ​ສາດສະໜາ​ກິດ​ແກ່​ພວກ​ເຂົາ, ແລະ​ວ່າ​ພຣະ​ອົງ​ຈະ​ມາ​ປະກົດ​ຕໍ່​ຝູງ​ຊົນ​ອີກ​ໃນ​ມື້​ອື່ນ​ເຊົ້າ."},{"vNo":"3 ","txt":"ແທ້​ຈິງ​ແລ້ວ, ແລະ ຕະຫລອດ​ທັງ​ຄືນ​ມັນ​ໄດ້​ມີ​ສຽງ​ເວົ້າກັນ​ໄປ​ທົ່ວ​ກ່ຽວ​ກັບ​ພຣະ​ເຢຊູ; ແລະ ພວກ​ເຂົາ​ໄດ້​ສົ່ງ​ຂ່າວ​ໄປ​ຍັງ​ຜູ້ຄົນ​ຈົນ​ວ່າ​ຄົນ​ຢ່າງ​ຫລວງຫລາຍ​ໄດ້​ຮູ້ຈັກ, ແທ້​ຈິງ​ແລ້ວ, ຄົນ​ເປັນ​ຈຳນວນ​ຫລວງຫລາຍ​ໄດ້​ທຳ​ງານ​ຢ່າງ​ໜັກ​ຕະ​ຫລອດ​ທັງ​ຄືນ, ເພື່ອ​ວ່າ​ໃນ​ມື້​ໃໝ່​ຂຶ້ນມາ ພວກ​ເຂົາ​ຈະ​ໄດ້​ມີໜ້າ​ຢູ່​ບ່ອນ​ທີ່​ພຣະ​ເຢຊູ​ຈະ​ມາ​ປະກົດ​ຕົວ​ຕໍ່​ຝູງ​ຊົນ​ອີກ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ມື້​ໃໝ່​ຂຶ້ນມາ ຝູງ​ຊົນ​ກໍ​ໄດ້​ມາ​ລວມກັນ​ຢູ່​ແລ້ວ, ຈົ່ງ​ເບິ່ງ, ນີ​ໄຟ ແລະ ນ້ອງ​ຊາຍ​ຂອງ​ລາວ ຜູ້​ທີ່​ເພິ່ນ​ໄດ້​ໂຜດ​ຍົກ​ຂຶ້ນ​ຈາກ​ຕາຍ ຊື່​ວ່າ ຕີ​ໂມ​ທີ, ແລະ ລູກ​ຊາຍ​ຂອງ​ລາວຊື່ວ່າ​ໂຢນາ, ແລະ ມາ​ໂທ​ໄນ​ກັບ​ນ້ອງ​ຊາຍ​ຂອງ​ລາວ​ຊື່ວ່າ ມາ​ໂທ​ໄນ​ຮາ, ແລະ ຄູ​ເມັນ, ແລະ ຄູ​ເມັນ​ອອນ​ໄຮ, ແລະ ເຢ​ເຣ​ມີ​ຢາ, ແລະ ເຊັມນັນ, ແລະ ໂຢນາ, ແລະ ເຊ​ເດ​ກີ​ຢາ, ແລະ ເອຊາ​ຢາ—ທັງ​ໝົດ​ນີ້​ຄື​ຊື່ຂອງ ສາ​ນຸສິດ​ທີ່​ພຣະ​ເຢຊູ​ໄດ້​ເລືອກ​ໄວ້—​ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເພິ່ນ​ໄດ້​ອອກ​ໄປ​ຢືນ​ຢູ່​ເຄິ່ງ​ກາງຝູງ​ຊົນ."},{"vNo":"5 ","txt":"ແລະ ຈົ່ງ​ເບິ່ງ, ມັນ​ມີ​ຝູງ​ຊົນ​ຢ່າງ​ຫລວງຫລາຍ​ຈົນ​ວ່າ​ພວກ​ເພິ່ນຕ້ອງ​ໄດ້​ໃຫ້​ພວກ​ເຂົາແຍກ​ອອກ​ເປັນ​ສິບ​ສອງ​ກຸ່ມ."},{"vNo":"6 ","txt":"ແລະ ສານຸສິດສິບ​ສອງ​ຄົນ​ໄດ້​ສອນ​ຝູງ​ຊົນ; ແລະ ຈົ່ງ​ເບິ່ງ, ພວກ​ເພິ່ນໄດ້​ໃຫ້​ຝູງ​ຊົນ​ຄຸ​ເຂົ່າ​ລົງ​ຢູ່ກັບ​ພື້ນ​ດິນ ແລະ ອະທິຖານ​ຫາ​ພຣະ​ບິດາ​ໃນ​ພຣະ​ນາມ​ຂອງ​ພຣະ​ເຢຊູ."},{"vNo":"7 ","txt":"ແລະ ສານຸສິດ​ກໍ​ໄດ້​ອະທິຖານ​ຫາ​ພຣະ​ບິດາໃນ​ພຣະ​ນາມ​ຂອງ​ພຣະ​ເຢຊູ​ຄື​ກັນ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເພິ່ນ​ໄດ້​ລຸກຂຶ້ນ ແລະ ປະຕິບັດ​ສາດສະໜາ​ກິດ​ແກ່​ຜູ້​ຄົນ."},{"vNo":"8 ","txt":"ແລະ ເມື່ອພວກ​ເພິ່ນ​ໄດ້​ສິດສອນ​ຂໍ້ຄວາມ​ດຽວ​ກັນ​ກັບ​ທີ່​ພຣະ​ເຢຊູ​ໄດ້​ກ່າວ ໂດຍ​ບໍ່​ຜິດ​ຈາກ​ຄຳ​ທີ່​ພຣະ​ເຢຊູ​ໄດ້​ກ່າວໄວ້​ເລີຍ ຈົ່ງ​ເບິ່ງ, ພວກ​ເພິ່ນ​ໄດ້​ຄຸ​ເຂົ່າ​ລົງ ແລະ ອະທິຖານ​ຫາ​ພຣະ​ບິດາ​ໃນ​ພຣະ​ນາມ​ຂອງ​ພຣະ​ເຢຊູ."},{"vNo":"9 ","txt":"ແລະ ພວກ​ເພິ່ນໄດ້​ອະທິຖານ​ຂໍ​ສິ່ງ​ທີ່​ພວກ​ເພິ່ນ​ປາ​ຖະໜາຫລາຍທີ່ສຸດ; ແລະ ພວກ​ເພິ່ນ​ປາ​ຖະໜາ​ຂໍ​ໃຫ້​ພຣະ​ວິນ​ຍານ​ບໍລິສຸດ​ມາສະ​ຖິດ​ຢູ່​ນຳພວກ​ເພິ່ນ."},{"vNo":"10 ","txt":"ແລະ ເມື່ອ​ເຂົາ​ເຈົ້າອະທິຖານ​ແລ້ວ ພວກ​ເພິ່ນຈຶ່ງ​ໄດ້​ລົງ​ໄປ​ຍັງ​ຄີມ​ແມ່ນ້ຳ, ແລະ ຝູງ​ຊົນ​ໄດ້​ຕິດຕາມ​ພວກ​ເພິ່ນໄປ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນີ​ໄຟ​ໄດ້​ລົງ​ໄປ​ໃນ​ນ້ຳ ແລະ ຮັບ​ບັບຕິ​ສະມາ."},{"vNo":"12 ","txt":"ແລະ ເພິ່ນໄດ້​ຂຶ້ນມາ​ຈາກ​ນ້ຳ ແລະ ເລີ່ມ​ໃຫ້​ບັບຕິ​ສະມາ. ແລະ ເພິ່ນ​ໄດ້​ໃຫ້​ບັບຕິ​ສະມາ​ທຸກ​ຄົນທີ່​ພຣະ​ເຢຊູ​ໄດ້​ເລືອກ​ໄວ້."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ເມື່ອພວກ​ເພິ່ນທຸກ​ຄົນ​ໄດ້​ຮັບ​ບັບຕິ​ສະມາ ແລະ ຂຶ້ນມາ​ຈາກ​ນ້ຳ​ແລ້ວ, ພຣະ​ວິນ​ຍານ​ບໍລິສຸດ​ໄດ້​ສະ​ເດັດລົງ​ມາ​ເທິງພວກ​ເພິ່ນ, ແລະ ພວກ​ເພິ່ນໄດ້​ເຕັມ​ປ່ຽມ​ໄປ​ດ້ວຍ​ພຣະ​ວິນ​ຍານ​ບໍລິສຸດ ແລະ ດ້ວຍ​ໄຟ."},{"vNo":"14 ","txt":"ແລະ ຈົ່ງ​ເບິ່ງ, ຄື​ກັນ​ກັບ​ວ່າ​ພວກ​ເພິ່ນ​ຖືກ​ລ້ອມ​ໄວ້​ດ້ວຍ​ໄຟ; ແລະ ມັນ​ໄດ້​ລົງ​ມາ​ຈາກ​ສະ​ຫວັນ, ແລະ ຝູງ​ຊົນ​ໄດ້​ເຫັນ​ກັບ​ຕາ​ຂອງ​ຕົນ​ເອງ, ແລະ ໄດ້​ເປັນ​ພະຍານ​ເຖິງ​ເລື່ອງ​ນີ້ ແລະ ເຫລົ່າ​ທູດ​ໄດ້​ລົງ​ມາ​ຈາກ​ສະ​ຫວັນ ແລະ ໄດ້​ປະຕິບັດ​ສາດສະໜາ​ກິດ​ແກ່​ພວກ​ເພິ່ນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ເຫລົ່າ​ທູດ​ກຳລັງ​ປະຕິບັດ​ສາດສະໜາ​ກິດ​ແກ່​ສານຸສິດ​ຢູ່​ນັ້ນ, ຈົ່ງ​ເບິ່ງ, ພຣະ​ເຢຊູ​ໄດ້​ສະ​ເດັດ​ລົງ​ມາ ແລະ ປະ​ທັບ​ຢືນ​ຢູ່​ເຄິ່ງກາງ ແລະ ປະຕິບັດ​ສາດສະໜາ​ກິດ​ແກ່​ພວກ​ເພິ່ນ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ກ່າວ​ກັບ​ຝູງ​ຊົນ, ແລະ ບັນຊາ​ໃຫ້ພວກ​ເຂົາຄຸ​ເຂົ່າ​ລົງ​ຢູ່ກັບ​ພື້ນ​ດິນ​ອີກ, ແລະ ບັນຊາ​ໃຫ້​ສາ​ນຸສິດ​ຂອງ​ພຣະ​ອົງຄຸ​ເຂົ່າ​ລົງຢູ່​ກັບ​ພື້ນ​ດິນ​ຄື​ກັນ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ທຸກ​ຄົນ​ໄດ້​ຄຸ​ເຂົ່າ​ລົງ​ຢູ່ກັບ​ພື້ນ​ດິນ​ແລ້ວ ພຣະ​ອົງ​ໄດ້​ບັນຊາ​ໃຫ້​ສານຸສິດ​ຂອງ​ພຣະ​ອົງ​ອະທິຖານ."},{"vNo":"18 ","txt":"ແລະ ຈົ່ງ​ເບິ່ງ, ພວກ​ເພິ່ນ​ເລີ່ມ​ອະທິຖານ; ແລະ ພວກ​ເພິ່ນ​ໄດ້​ອະທິຖານ​ຫາ​ພຣະ​ເຢຊູ, ເອີ້ນ​ພຣະ​ອົງ​ວ່າ​ພຣະຜູ້​ເປັນ​ເຈົ້າ ແລະ ພຣະ​ເຈົ້າຂອງ​ພວກ​ເພິ່ນ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ເຢຊູ​ໄດ້​ສະ​ເດັດ​ອອກ​ໄປ​ຈາກ​ວົງ​ລ້ອມ​ຂອງ​ພວກ​ເຂົາ, ແລະ ໄດ້​ສະ​ເດັດ​ອອກ​ໄປ​ຫ່າງ​ຈາກ​ພວກ​ເຂົາ​ເລັກ​ໜ້ອຍ ແລະ ກົ້ມຂາບ​ລົງ​ຢູ່​ກັບ​ພື້ນ​ດິນ, ແລະ ພຣະ​ອົງ​ໄດ້​ກ່າວ​ວ່າ:"},{"vNo":"20 ","txt":"ພຣະ​ບິດາ​ເອີຍ, ຂ້ານ້ອຍ​ຂໍ​ຂອບ​ພຣະ​ໄທ​ທີ່​ພຣະ​ອົງ​ໄດ້​ປະທານ​ພຣະ​ວິນ​ຍານ​ບໍລິສຸດ​ໃຫ້​ແກ່​ຄົນ​ເຫລົ່າ​ນີ້ ຊຶ່ງຂ້ານ້ອຍ​ເລືອກ​ໄວ້; ແລະ ເປັນ​ຍ້ອນ​ສັດທາ​ຂອງ​ພວກ​ເຂົາ​ທີ່​ມີ​ໃນ​ຂ້ານ້ອຍ, ຂ້ານ້ອຍ​ຈຶ່ງ​ໄດ້​ເລືອກ​ພວກ​ເຂົາ​ຈາກ​ໂລກ."},{"vNo":"21 ","txt":"ພຣະ​ບິດາ​ເອີຍ, ຂ້ານ້ອຍ​ຂໍ​ວິ​ງວອນ​ຂໍພຣະ​ອົງ​ປະທານ​ພຣະ​ວິນ​ຍານ​ບໍລິສຸດ​ໃຫ້​ແກ່​ທຸກ​ຄົນ​ທີ່​ຈະ​ເຊື່ອ​ໃນ​ຄຳ​ເວົ້າຂອງ​ພວກ​ເຂົາ."},{"vNo":"22 ","txt":"ພຣະ​ບິດາ​ເອີຍ, ພຣະ​ອົງ​ໄດ້​ປະທານ​ພຣະ​ວິນ​ຍານ​ບໍລິສຸດ​ໃຫ້​ແກ່​ພວກ​ເຂົາ ເພາະພວກ​ເຂົາ​ເຊື່ອ​ໃນ​ຂ້ານ້ອຍ; ແລະ ພຣະ​ອົງ​ເຫັນ​ວ່າ ພວກ​ເຂົາ​ເຊື່ອ​ໃນ​ຂ້າ​ນ້ອຍ​ກໍ​ເພາະວ່າ​ພຣະ​ອົງ​ໄດ້​ຍິນ​ພວກ​ເຂົາ, ແລະ ພວກ​ເຂົາ​ອະທິຖານ​ຫາ​ຂ້ານ້ອຍ; ແລະ ພວກ​ເຂົາ​ອະທິຖານ​ຫາ​ຂ້ານ້ອຍ​ເພາະ​ຂ້ານ້ອຍ​ຢູ່​ກັບ​ພວກ​ເຂົາ."},{"vNo":"23 ","txt":"ແລະ ບັດ​ນີ້ພຣະ​ບິດາ​ເອີຍ, ຂ້ານ້ອຍ​ອະທິຖານ​ຫາ​ພຣະ​ອົງ​ເພື່ອ​ພວກ​ເຂົາ, ແລະ ເພື່ອ​ທຸກ​ຄົນ​ທີ່​ຈະ​ເຊື່ອ​ໃນ​ຄຳ​ເວົ້າຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ໄດ້​ເຊື່ອ​ໃນ​ຂ້າ​ນ້ອຍ, ເພື່ອ​ຂ້ານ້ອຍ​ຈະ​ໄດ້ຢູ່​ໃນ​ພວກ​ເຂົາ​ດັ່ງ​ພຣະ​ອົງ​ຢູ່​ໃນ​ຂ້ານ້ອຍ, ເພື່ອ​ພວກ​ເຮົາ​ຈະ​ໄດ້​ເປັນ​ໜຶ່ງ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ໄດ້​ອະທິຖານ​ຫາ​ພຣະ​ບິດາ​ດັ່ງນັ້ນ​ແລ້ວ, ພຣະ​ອົງ​ໄດ້​ສະ​ເດັດ​ໄປ​ຫາ​ສານຸສິດ​ຂອງ​ພຣະ​ອົງ, ແລະ ຈົ່ງ​ເບິ່ງ, ພວກ​ເພິ່ນ​ຍັງ​ອະທິຖານ​ຫາ​ພຣະ​ອົງ​ຢູ່​ໂດຍ​ບໍ່​ຢຸດ​ຢັ້ງ; ແລະ ພວກ​ເພິ່ນ​ບໍ່​ໄດ້​ເວົ້າ​ຊ້ຳ​ຄຳ​ເກົ່າ, ເພາະວ່າ​ພວກ​ເພິ່ນ​ໄດ້​ຮັບ​ມາ​ແລ້ວ​ວ່າ​ພວກ​ເ​ພິ່ນ​ຄວນ​ອະທິຖານ​ແບບ​ໃດ, ແລະ ພວກ​ເພິ່ນ​ກໍ​ເຕັມ​ໄປ​ດ້ວຍ​ຄວາມ​ປາ​ຖະໜາ."},{"vNo":"25 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ເຢຊູ​ໄດ້​ປະທານ​ພອນ​ໃຫ້​ແກ່​ພວກ​ເພິ່ນ​ໃນ​ຂະນະ​ທີ່​ພວກ​ເພິ່ນ​ກຳລັງ​ອະ​ທິຖານ​ຫາ​ພຣະ​ອົງ​ຢູ່​ນັ້ນ, ແລະ ພຣະ​ອົງ​ໄດ້ຍິ້ມ​ໃສ່​ພວກ​ເພິ່ນ, ແລະ ຄວາມ​ສະ​ຫວ່າງ​ໃນ​ໃບໜ້າຂອງ​ພຣະ​ອົງ​ໄດ້​ສ່ອງ​ໃສ່​ພວກ​ເພິ່ນ, ແລະ ຈົ່ງ​ເບິ່ງ ພວກ​ເພິ່ນຂາວ​ຄື​ກັນ​ກັບ​ໃບໜ້າ ແລະ ອາ​ພອນຂອງ​ພຣະ​ເຢຊູ; ແລະ ຈົ່ງ​ເບິ່ງ ຄວາມ​ຂາວ​ນັ້ນ​ຍິ່ງ​ກວ່າ​ຄວາມ​ຂາວ​ທັງ​ປວງ, ແທ້​ຈິງ​ແລ້ວ, ບໍ່​ມີ​ສິ່ງ​ໃດ​ໃນ​ແຜ່ນ​ດິນ​ໂລກ​ທີ່​ຈະ​ຂາວ​ເທົ່າ​ກັບ​ຄວາມ​ຂາວ​ນັ້ນ."},{"vNo":"26 ","txt":"ແລະ ພຣະ​ເຢຊູ​ໄດ້​ກ່າວ​ກັບ​ພວກ​ເພິ່ນວ່າ: ຈົ່ງ​ອະທິຖານ​ຕໍ່​ໄປ​ເຖີດ; ແຕ່​ເຖິງ​ປານ​ນັ້ນພວກ​ເພິ່ນ​ກໍ​ບໍ່​ໄດ້​ຢຸດ​ອະທິຖານ​ເລີຍ."},{"vNo":"27 ","txt":"ແລະ ພຣະ​ອົງ​ໄດ້​ຫັນ​ໄປ​ຈາກ​ພວກ​ເພິ່ນ​ອີກ, ແລະ ໄດ້​ສະ​ເດັດ​ອອກ​ໄປ​ຫ່າງ​ຈາກ​ພວກ​ເພິ່ນ​ເລັກ​ໜ້ອຍ; ແລະ ກົ້ມຂາບ​ລົງ​ຢູ່​ກັບ​ພື້ນ​ດິນ; ແລະ ພຣະ​ອົງ​ໄດ້​ອະທິຖານ​ຫາ​ພຣະ​ບິດາ​ອີກ, ມີ​ຄວາມ​ວ່າ:"},{"vNo":"28 ","txt":"ພຣະ​ບິດາ​ເອີຍ, ຂ້ານ້ອຍ​ຂໍ​ຂອບ​ພຣະ​ໄທພຣະ​ອົງ​ທີ່​ພຣະ​ອົງ​ກະທຳ​ໃຫ້​ຄົນ​ທີ່​ຂ້ານ້ອຍ​ເລືອກ​ໄວ້​ບໍລິສຸດ, ເພາະ​ສັດທາ​ຂອງ​ພວກ​ເຂົາ, ແລະ ຂ້ານ້ອຍ​ອະທິຖານ​ເພື່ອ​ພວກ​ເຂົາ, ແລະ ເພື່ອ​ທຸກ​ຄົນ​ທີ່​ເຊື່ອ​ຄຳ​ຂອງ​ພວກ​ເຂົາ​ນຳ​ອີກ, ເພື່ອ​ພວກ​ເຂົາ​ຈະ​ຖືກ​ເຮັດ​ໃຫ້​ບໍລິສຸດ​ໃນ​ຂ້ານ້ອຍ, ໂດຍ​ທາງ​ສັດທາ​ໃນ​ຄຳ​ຂອງ​ພວກ​ເຂົາ, ເຖິງ​ຂະ​ໜາດ​ທີ່​ພວກ​ເຂົາ​ບໍລິສຸດ​ໃນ​ຂ້ານ້ອຍ."},{"vNo":"29 ","txt":"ພຣະ​ບິດາ​ເອີຍ, ຂ້ານ້ອຍ​ບໍ່​ໄດ້​ອະທິຖານ​ເພື່ອ​ໂລກ, ແຕ່​ເພື່ອ​ຄົນ​ເຫລົ່າ​ນັ້ນທີ່​ພຣະ​ອົງ​ໄດ້​ປະທານ​ໃຫ້​ແກ່​ຂ້ານ້ອຍ​ຈາກ​ໂລກເພາະ​ສັດທາ​ຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ຖືກ​ເຮັດ​ໃຫ້ບໍລິສຸດ​ໃນ​ຂ້ານ້ອຍ, ເພື່ອ​ຂ້ານ້ອຍ​ຈະ​ໄດ້​ຢູ່​ໃນ​ພວກ​ເຂົາ​ຄື​ກັນ​ກັບ​ພຣະ​ບິດາ​ຢູ່​ໃນ​ຂ້ານ້ອຍ, ເພື່ອ​ພວກ​ເຮົາ​ຈະ​ໄດ້​ເປັນ​ໜຶ່ງ, ເພື່ອ​ຂ້ານ້ອຍ​ຈະ​ໄດ້​ຮັບ​ບາ​ລະ​ມີໃນ​ພວກ​ເຂົາ."},{"vNo":"30 ","txt":"ແລະ ເມື່ອ​ພຣະ​ເຢຊູ​ໄດ້​ກ່າວ​ຂໍ້ຄວາມ​ເຫລົ່າ​ນີ້​ແລ້ວ ພຣະ​ອົງ​ໄດ້​ສະ​ເດັດ​ມາ​ຫາ​ສານຸສິດ​ຂອງ​ພຣະ​ອົງ​ອີກ; ແລະ ຈົ່ງ​ເບິ່ງ ພວກ​ເພິ່ນຍັງ​ອະທິຖານ​ຫາ​ພຣະ​ອົງ​ຢູ່​ຢ່າງ​ຕັ້ງອົກຕັ້ງ​ໃຈໂດຍ​ບໍ່​ຢຸດ​ຢັ້ງ; ແລະ ພຣະ​ອົງ​ໄດ້​ຍິ້ມ​ໃສ່​ພວກ​ເພິ່ນ​ອີກ; ແລະ ຈົ່ງ​ເບິ່ງ ພວກ​ເພິ່ນຂາວ​ເໝືອນ​ດັ່ງ​ພຣະ​ເຢຊູ."},{"vNo":"31 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ສະ​ເດັດ​ອອກ​ໄປ​ຫ່າງ​ຈາກ​ພວກ​ເພິ່ນ​ເລັກ​ໜ້ອຍ​ອີກ ແລະ ໄດ້​ອະທິຖານ​ຫາ​ພຣະ​ບິດາ;"},{"vNo":"32 ","txt":"ແລະ ລີ້ນ​ບໍ່​ສາມາດ​ກ່າວ​ຄຳ​ທີ່​ພຣະ​ອົງ​ອະທິຖານ​ນັ້ນໄດ້, ທັງ​ມະນຸດ​ບໍ່​ສາມາດ​ຂຽນ​ຂໍ້ຄວາມ​ທີ່​ພຣະ​ອົງ​ອະທິຖານ​ນັ້ນ​ໄດ້."},{"vNo":"33 ","txt":"ແລະ ຝູງ​ຊົນ​ໄດ້​ຍິນ ແລະ ໄດ້​ເປັນ​ພະຍານ; ແລະ ໃຈ​ຂອງ​ພວກ​ເຂົາ​ເປີດ​ອອກ ແລະ ພວກ​ເຂົາ​ເຂົ້າ​ໃຈ​ສິ່ງ​ທີ່​ພຣະ​ອົງ​ໄດ້​ອະທິຖານ​ໃນໃຈ​ຂອງ​ພວກ​ເຂົາ."},{"vNo":"34 ","txt":"ເຖິງ​ຢ່າງ​ໃດ​ກໍ​ຕາມ, ຄຳ​ເວົ້າ​ຊຶ່ງພຣະ​ອົງ​ໄດ້​ກ່າວ​ອອກ​ມານັ້ນຍິ່ງ​ໃຫຍ່ ແລະ ໜ້າ​ອັດສະຈັນ​ຫລາຍ​ຈົນຂຽນ​ມັນໄວ້​ບໍ່ໄດ້, ທັງ​ມະນຸດ​ຈະ​ເອີ່ຍ​ບໍ່​ໄດ້."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ຈົບ​ການ​ອະທິຖານ​ແລ້ວ, ແລະ ພຣະ​ອົງ​ໄດ້​ສະ​ເດັດ​ມາ​ຫາ​ສານຸສິດ​ອີກ, ແລະ ໄດ້​ກ່າວ​ກັບ​ພວກ​ເພິ່ນ​ວ່າ: ເຮົາ​ບໍ່​ເຄີຍ​ເຫັນສັດທາ​ອັນ​ແຮງ​ກ້າ​ເຊັ່ນ​ນີ້​ໃນບັນດາ​ຊາວ​ຢິວ​ເລີຍ; ສະນັ້ນເຮົາ​ຈຶ່ງ​ສະ​ແດງ​ສິ່ງ​ມະ​ຫັດສະ​ຈັນ​ອັນ​ຍິ່ງ​ໃຫຍ່​ເຊັ່ນ​ນີ້​ກັບ​ພວກ​ເຂົາ​ບໍ່​ໄດ້, ເພາະຄວາມ​ບໍ່​ເຊື່ອ​ຖືຂອງ​ພວກ​ເຂົາ."},{"vNo":"36 ","txt":"ຕາມ​ຈິງ​ແລ້ວ ເຮົາ​ກ່າວ​ກັບ​ເຈົ້າວ່າ, ບໍ່​ມີ​ຜູ້​ໃດ​ເລີຍ​ໃນ​ບັນດາ​ຊາວ​ຢິວທີ່​ເຄີຍ​ເຫັນ​ສິ່ງ​ອັນ​ຍິ່ງ​ໃຫຍ່​ດັ່ງ​ທີ່​ເຈົ້າ​ໄດ້​ເຫັນ​ມາ​ນີ້; ທັງພວກ​ເຂົາ​ບໍ່​ເຄີຍ​ໄດ້​ຍິນ​ເລື່ອງ​ທີ່​ຍິ່ງ​ໃຫຍ່​ເຊັ່ນ​ນີ້ດັ່ງ​ທີ່​ເຈົ້າ​ໄດ້​ຍິນ."}]}