{"heading":"ກອງທັບ​ນີ​ໄຟ​ເອົາ​ຊະນະ​ພວກ​ໂຈນ​ແກ​ດີ​ອານ​ທັນ—ກິດ​ດີ​ອານ​ໄຮ​ຖືກ​ຂ້າ​ຕາຍ, ແລະ ເຊັມນາ​ໄລ​ຫາ​ຜູ້​ຮັບ​ຕຳ​ແໜ່ງ​ແທນລາວ​ຖືກ​ແຂນ​ຄໍ—ຊາວ​ນີ​ໄຟ​ສັນລະ​ເສີນ​ພຣະຜູ້​ເປັນ​ເຈົ້າສຳລັບ​ໄຊຊະນະ​ຂອງ​ພວກ​ເຂົາ.","prevAbbr":"3-ne","nextAbbr":"3-ne","prevNo":3,"nextNo":5,"chapterTitle":"3 ນີ​ໄຟ 4","prevTitle":"3 ນີ​ໄຟ 3","nextTitle":"3 ນີ​ໄຟ 5","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ໃນ​ທ້າຍ​ປີ​ທີ​ສິບ​ແປດ ກອງທັບ​ຂອງ​ໂຈນ​ເຫລົ່ານັ້ນ​ໄດ້​ຕຽມ​ສູ້​ຮົບ ແລະ ເລີ່ມ​ລົງ​ມາ​ຈູ່​ໂຈມ​ຈາກ​ເນີນ​ພູ, ແລະ ອອກ​ມາ​ຈາກ​ຫົວ​ພູ ແລະ ຖິ່ນ​ແຫ້ງ​ແລ້ງ​ກັນດານ, ແລະ ຈາກ​ທີ່​ໝັ້ນຕ່າງໆ ແລະ ບ່ອນ​ລີ້​ຊ່ອນ​ຂອງ​ພວກ​ເຂົາ, ແລະ ເລີ່ມ​ເຂົ້າ​ຄອບ​ຄອງ​ແຜ່ນດິນ ທັງ​ບ່ອນ​ທາງ​ໃຕ້ ແລະ ທັງ​ບ່ອນ​ທາງເໜືອ, ແລະ ເລີ່ມ​ເຂົ້າ​ຄອບ​ຄອງ​ແຜ່ນດິນ​ທັງ​ໝົດ​ຊຶ່ງຊາວ​ນີ​ໄຟ​ປະ​ຖິ້ມ​ໄວ້, ແລະ ຫົວ​ເມືອງ​ຕ່າງໆຊຶ່ງຊາວ​ນີ​ໄຟ​ໄດ້​ປະ​ຖິ້ມ​ໄວ້​ໃຫ້​ຮົກ​ຮ້າງ."},{"vNo":2,"txt":"ແຕ່ຈົ່ງ​ເບິ່ງ, ມັນ​ບໍ່​ມີ​ສັດປ່າ​ສຳລັບ​ທີ່​ຈະ​ລ່າ​ເນື້ອ​ໃນ​ແຜ່ນດິນ​ເຫລົ່ານັ້ນຊຶ່ງຊາວ​ນີ​ໄຟ​ໄດ້​ປະ​ຖິ້ມ, ແລະ ມັນ​ບໍ່​ມີ​ສັດປ່າ​ທີ່​ຈະ​ໃຫ້​ພວກ​ໂຈນ​ລ່າ​ເລີຍ ນອກ​ຈາກ​ມີ​ແຕ່​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ເທົ່າ​ນັ້ນ."},{"vNo":3,"txt":"ແລະ ພວກ​ໂຈນ​ບໍ່​ສາມາດດຳລົງ​ຊີວິດ ນອກ​ຈາກ​ຈະ​ເຂົ້າ​ໄປ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ ເພາະ​ຄວາມ​ອຶດ​ຫິວ ຍ້ອນ​ວ່າ​ຊາວ​ນີ​ໄຟ​ໄດ້​ປະ​ຖິ້ມ​ແຜ່ນດິນ​ຂອງ​ພວກ​ເຂົາ​ໄວ້​ໃຫ້​ຮົກ​ຮ້າງ ແລະ ໄດ້​ເຕົ້າ​ໂຮມ​ເອົາ​ຝູງ​ສັດລ້ຽງຂອງ​ພວກ​ເຂົາ ແລະ ຝູງ​ສັດ​ໃຊ້​ແຮງ​ງານ​ຂອງ​ພວກ​ເຂົາ ແລະ ສິ່ງ​ຂອງ​ທັງ​ໝົດ​ຂອງ​ພວກ​ເຂົາ, ແລະ ພວກເຂົາ​ຢູ່​ເປັນ​ກຸ່ມດຽວ."},{"vNo":4,"txt":"ດັ່ງນັ້ນ, ຈຶ່ງ​ບໍ່​ມີ​ໂອກາດ​ສຳລັບ​ພວກ​ໂຈນ​ທີ່​ຈະ​ປຸ້ນ ແລະ ຈະ​ຊອກ​ຫາ​ອາຫານ​ໄດ້, ນອກ​ຈາກ​ຈະ​ຍົກ​ມາ​ສູ້​ຮົບ​ຢ່າງ​ເປີດ​ເຜີຍ​ກັບ​ຊາວ​ນີ​ໄຟ​ເທົ່າ​ນັ້ນ; ແລະ ຊາວ​ນີ​ໄຟ​ໂດຍ​ທີ່​ໄດ້​ຢູ່​ເປັນ​ກຸ່ມ​ດຽວ, ແລະ ມີ​ຈຳນວນ​ຢ່າງ​ຫລວງຫລາຍ, ແລະ ໂດຍ​ທີ່ໄດ້​ເກັບ​ມ້ຽນ​ສະບຽງ​ອາຫານ, ລວມທັງ​ມ້າ ແລະ ງົວ, ແລະ ຝູງ​ສັດ​ທຸກ​ຊະນິດ​ໄວ້​ສຳລັບ​ພວກ​ເຂົາ​ເອງ, ເພື່ອ​ພວກ​ເຂົາ​ຈະ​ຢູ່​ລອດ​ໄດ້​ເປັນ​ເວລາ​ເຈັດ​ປີ, ຊຶ່ງ​ໃນ​ໄລຍະ​ເວລາ​ນັ້ນ ພວກ​ເຂົາ​ມີ​ຄວາມ​ຫວັງ​ວ່າ ພວກ​ເຂົາ​ຈະ​ໄດ້​ທຳລາຍ​ພວກ​ໂຈນ​ໃຫ້​ໝົດ​ສິ້ນ​ໄປ​ຈາກ​ຜືນ​ແຜ່ນດິນ; ແລະ ປີ​ທີ​ສິບ​ແປດ​ໄດ້​ຜ່ານ​ໄປ​ດັ່ງ​ນີ້."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທີ​ສິບ​ເກົ້າ ກິດ​ດີ​ອານ​ໄຮ​ເຫັນ​ວ່າ​ມັນ​ສົມຄວນ​ທີ່​ລາວ​ຈະ​ຍົກ​ໄປ​ສູ້​ຮົບ​ກັບ​ຊາວ​ນີ​ໄຟ, ເພາະວ່າ​ມັນ​ບໍ່​ມີ​ທາງ​ອື່ນ​ທີ່​ພວກ​ເຂົາ​ຈະ​ຢູ່​ລອດ​ໄດ້ ນອກ​ຈາກ​ຈະ​ປຸ້ນ ແລະ ລັກ ແລະ ຂ້າ​ເທົ່າ​ນັ້ນ."},{"vNo":6,"txt":"ແລະ ພວກ​ເຂົາ​ບໍ່​ກ້າ​ທີ່​ຈະ​ກະຈັດ​ກະຈາຍ​ໄປ​ຕາມ​ແຜ່ນດິນ​ເທົ່າ​ທີ່​ຄວນ​ເພື່ອ​ພວກ​ເຂົາ​ຈະ​ໄດ້ປູກ​ພືດ​ພັນ, ເພາະ​ຢ້ານ​ວ່າ​ຊາວ​ນີ​ໄຟ​ຈະ​ຍົກ​ທັບ​ມາ ແລະ ຂ້າ​ພວກ​ເຂົາ​ເສຍ; ດັ່ງນັ້ນ ກິດ​ດີ​ອານ​ໄຮ​ຈຶ່ງ​ອອກ​ຄຳ​ສັ່ງ​ໃຫ້​ກອງ​ທັບຂອງ​ລາວ​ວ່າ ໃນ​ປີ​ນີ້​ພວກ​ເຂົາ​ຈະ​ຍົກ​ໄປ​ສູ້​ຮົບ​ກັບ​ຊາວ​ນີ​ໄຟ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ໂຈນ​ໄດ້​ຍົກ​ທັບ​ມາ​ສູ້​ຮົບ; ແລະ ມັນ​ເປັນ​ໄປ​ໃນ​ເດືອນ​ທີ​ຫົກ; ແລະ ຈົ່ງ​ເບິ່ງ, ມື້​ທີ່​ພວກ​ເຂົາ​ຍົກ​ທັບ​ມາ​ສູ້​ຮົບ​ນັ້ນ​ເປັນ​ມື້​ທີ່​ຍິ່ງ​ໃຫຍ່ ແລະ ເປັນ​ໜ້າ​ຢ້ານ​ກົວ​ຫລາຍ​ທີ່​ສຸດ; ແລະ ພວກ​ເຂົາ​ໄດ້​ແຕ່ງຕົວຕາມ​ແບບຢ່າງ​ຂອງພວກ​ໂຈນ; ແລະ ພວກ​ເຂົາ​ຄຽນ​ໜັງ​ແກະ​ຮອບ​ແອວ ຊຶ່ງຍ້ອມ​ດ້ວຍ​ເລືອດ, ແລະ ຫົວ​ຂອງ​ພວກ​ເຂົາ​ໂລ້ນ, ແລະ ມີ​ເຄື່ອງ​ປ້ອງ​ກັນ​ຫົວ, ແລະ ການ​ປະກົດຂອງ​ກອງທັບ​ຂອງ​ກິດ​ດີ​ອານ​ໄຮ​ນັ້ນມີ​ຈຳນວນ​ພົນ​ຢ່າງ​ຫລວງຫລາຍ ແລະ ເປັນ​ໜ້າ​ຢ້ານ​ກົວ​ຫລາຍ, ຍ້ອນ​ວ່າ​ເຄື່ອງ​ປ້ອງ​ກັນ​ຂອງ​ພວກ​ເຂົາທີ່​ຍ້ອມ​ດ້ວຍ​ເລືອດ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ກອງທັບ​ຊາວ​ນີ​ໄຟ​ເຫັນ​ການ​ປະກົດ​ຂອງ​ກອງທັບ​ຂອງ​ກິດ​ດີ​ອານ​ໄຮ​ແລ້ວ, ກໍ​ໄດ້​ລົ້ມ​ລົງ​ຢູ່​ກັບ​ພື້ນ​ດິນ, ແລະ ໄດ້​ເປັ່ງ​ສຽງ​ຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ເພື່ອ​ພຣະ​ອົງ​ຈະ​ໄດ້​ໄວ້​ຊີວິດ ແລະ ປົດ​ປ່ອຍ​ພວກ​ເຂົາ​ໃຫ້​ພົ້ນ​ຈາກ​ກຳມື​ຂອງ​ພວກ​ສັດຕູ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ກອງທັບ​ຂອງ​ກິດ​ດີ​ອານ​ໄຮ​ເຫັນ​ດັ່ງ​ນີ້ ພວກ​ເຂົາ​ຈຶ່ງ​ມີ​ຄວາມ​ປິ​ຕິ​ຍິນ​ດີ, ແລະ ກໍ​ເລີ່ມ​ຮ້ອງ​ໂຮ​ຂຶ້ນດ້ວຍ​ສຽງ​ອັນ​ດັງ ເພາະວ່າ​ພວກ​ເຂົາ​ຄິດ​ວ່າ ຊາວ​ນີ​ໄຟ​ໄດ້​ລົ້ມລົງ​ເພາະ​ຄວາມ​ຢ້ານ​ກົວ​ກອງທັບ​ຂອງ​ພວກ​ເຂົາ."},{"vNo":10,"txt":"ແຕ່​ວ່າ​ໃນ​ເລື່ອງ​ນີ້ ພວກ​ເຂົາ​ຕ້ອງ​ຜິດ​ຫວັງ ເພາະ​ຊາວ​ນີ​ໄຟ​ບໍ່​ໄດ້​ຢ້ານ​ກົວ​ພວກ​ເຂົາ​ເລີຍ; ແຕ່​ພວກ​ເຂົາ​ຢ້ານ​ກົວ​ພຣະ​ເຈົ້າ​ຂອງ​ພວກ​ເຂົາ ແລະ ໄດ້​ອ້ອນວອນ​ຫາ​ພຣະ​ອົງ​ເພື່ອ​ຂໍ​ຄວາມ​ຄຸ້ມ​ຄອງ; ດັ່ງນັ້ນ, ເວລາ​ກອງທັບ​ຂອງ​ກິດ​ດີ​ອານ​ໄຮ​ແລ່ນ​ເຂົ້າ​ມາ​ໃສ່​ພວກ​ເຂົາ, ພວກ​ເຂົາ​ກໍ​ຕຽມ​ພ້ອມ​ຢູ່​ແລ້ວ​ທີ່​ຈະ​ພົບ​ກັບ​ພວກ​ເຂົາ; ແທ້​ຈິງ​ແລ້ວ, ພວກ​ເຂົາ​ໄດ້​ຕ້ອນຮັບ​ພວກ​ເຂົາ​ດ້ວຍ​ກຳລັງ​ຂອງ​ພຣະຜູ້​ເປັນ​ເຈົ້າ."},{"vNo":11,"txt":"ແລະ ການ​ສູ້​ຮົບ​ໄດ້​ເລີ່ມ​ຂຶ້ນ​ໃນ​ເດືອ​ນ​ທີ​ຫົກ; ແລະ ການ​ສູ້​ຮົບ​ເທື່ອ​ນີ້​ຍິ່ງ​ໃຫຍ່ ແລະ ໂຫດຮ້າຍ​ທີ່​ສຸດ, ແທ້​ຈິງ​ແລ້ວ, ການ​ຂ້າ​ຟັນ​ເທື່ອ​ນີ້​ໃຫຍ່ຫລວງ ແລະ ໂຫດຮ້າຍ​ທີ່​ສຸດ, ເຖິງ​ຂະໜາດ​ທີ່​ມັນບໍ່​ເຄີຍ​ມີ​ການ​ຂ້າ​ຟັນ​ທີ່​ໃຫຍ່​ຫລວງເຊັ່ນ​ນີ້​ມາ​ກ່ອນ​ເລີຍ​ໃນ​ບັນດາ​ຜູ້ຄົນ​ຂອງ​ລີ​ໄຮ ນັບ​ຕັ້ງ​ແຕ່​ເພິ່ນ​ໄດ້ອອກ​ມາ​ຈາກ​ເຢຣູ​ຊາເລັມ."},{"vNo":12,"txt":"ແລະ ເຖິງ​ແມ່ນ​ວ່າກິດ​ດີ​ອານ​ໄຮ​ໄດ້​ນາບ​ຂູ່ ແລະ ກ່າວ​ຄຳ​ສາບານໄວ້​ກໍ​ຕາມ, ຈົ່ງ​ເບິ່ງ, ຊາວ​ນີ​ໄຟ​ຍັງ​ໄດ້​ໄຊຊະນະພວກ​ເຂົາ, ເຖິງ​ຂະໜາດ​ທີ່​ພວກ​ເຂົາໄດ້​ແຕກ​ຜ່າ​ຍ​ໄປ​ຕໍ່ໜ້າ​ພວກ​ເຂົາ."},{"vNo":13,"txt":"ແລະ ເຫດການ​ໄ​ດ້ບັງ​ເກີດ​ຂຶ້ນຄື ກິດກິດ​ໂດ​ໄນ​ໄດ້​ສັ່ງ​ໃຫ້​ກອງທັບ​ຂອງ​ເພິ່ນ​ໄລ່​ຕາມ​ພວກ​ເຂົາໄປ​ໃຫ້​ຮອດ​ຊາຍ​ແດນ​ຂອງ​ຖິ່ນ​ແຫ້ງ​ແລ້ງ​ກັນດານ, ແລະວ່າບໍ່​ໃຫ້​ໄວ້​ຊີວິດ​ຜູ້​ໃດ​ເລີຍ​ທີ່​ພວກ​ເຂົາ​ພົບ​ເຫັນ​ໃນ​ລະຫວ່າງ​ທາງ; ແລະ ພວກ​ເຂົາ​ໄດ້​ຕິດຕາມ​ພວກ​ເຂົາໄປ​ດັ່ງ​ນັ້ນ, ແລະ ໄດ້​ຂ້າ​ພວກ​ເຂົາໄປ​ຈົນ​ຮອດ​ຊາຍ​ແດນ​ຂອງ​ຖິ່ນ​ແຫ້ງ​ແລ້ງ​ກັນດານ, ຈົນ​ວ່າ​ໄດ້​ເຮັດ​ໃຫ້​ຄຳ​ສັ່ງ​ຂອງ​ກິດ​ກິດ​ໂດ​ໄນ​ສຳ​ເລັດ."},{"vNo":14,"txt":"ແລະ ເຫດການ​ໄດ້ບັງ​ເກີດ​ຂຶ້ນຄື ກິດ​ດີ​ອານ​ໄຮ, ຜູ້​ທີ່​ຢືນ​ຕໍ່ສູ້​ດ້ວຍ​ຄວາມ​ອົງອາດ​ກ້າຫານ​ໄດ້​ຖືກ​ໄລ່​ຕາມ​ໃນ​ຂະ​ນະ​ທີ່​ລາວໜີ​ໄປ; ແລະ ໂດຍ​ທີ່​ມີຄວາມ​ອິດ​ເມື່ອຍ​ເພາະ​ການ​ຕໍ່ສູ້​ອັນ​ຍືດຍາວ​ຂອງ​ລາວ, ລາວ​ຈຶ່ງຖືກ​ຕາມ​ທັນ ແລະ ຖືກ​ຂ້າ​ຕາຍ. ແລະ ນີ້​ຄື​ທີ່​ສຸດ​ຂອງ​ໂຈນ​ກິດ​ດີ​ອານ​ໄຮ."},{"vNo":15,"txt":"ແລະ ເຫດການ​ໄ​ດ້ບັງ​ເກີດ​ຂຶ້ນຄື ກອງທັບ​ຊາວ​ນີ​ໄຟ​ໄດ້​ກັບ​ຄືນ​ມາ​ຫາ​ບ່ອນ​ປອດ​ໄພ​ຂອງ​ພວກ​ເຂົາອີກ. ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ສິບ​ເກົ້າ​ໄດ້​ຜ່ານ​ໄປ, ແລະ ພວກ​ໂຈນ​ບໍ່​ໄດ້​ຍົກ​ມາ​ສູ້​ຮົບ​ອີກ; ທັງ​ບໍ່​ໄດ້​ຍົກ​ມາ​ໃນ​ປີ​ທີ​ຊາວ​ຄື​ກັນ."},{"vNo":16,"txt":"ແລະ ໃນ​ປີ​ທີ​ຊາວ​ເອັດ ພວກ​ເຂົາ​ກໍ​ບໍ່​ໄດ້​ຍົກ​ມາ​ສູ້​ຮົບ, ແຕ່​ວ່າ​ພວກ​ເຂົາໄດ້​ຍົກ​ມາ​ລ້ອມ​ຜູ້ຄົນ​ຂອງ​ນີ​ໄຟ​ໄວ້​ໂດຍ​ຮອບ; ເພາະ​ພວກ​ເຂົາຄິດ​ວ່າ ຖ້າ​ຫາກ​ພວກ​ເຂົາ​ກັນ​ຜູ້ຄົນຂອງ​ນີ​ໄຟ​ຈາກ​ແຜ່ນດິນ​ຂອງ​ພວກ​ເຂົາ, ແລະ ລ້ອມ​ໄວ້​ທຸກ​ດ້າ​ນ, ແລະ ຖ້າ​ຫາກ​ພວກ​ເຂົາ​ກັນ​ພວກ​ເຂົາ​ຈາກ​ຜົນ​ປະ​ໂຫຍດ​ພາຍ​ນອກ​ຂອງ​ພວກ​ເຂົາ, ແລ້ວພວກ​ເຂົາ​ອາດ​ຈະ​ເຮັດ​ໃຫ້​ຄົນ​ພວກ​ເຂົາ​ຕ້ອງ​ຍອມ​ມອບ​ຕົວ​ຕາມ​ຄວາມ​ປາ​ຖະໜາ​ຂອງ​ພວກ​ເຂົາ."},{"vNo":17,"txt":"ບັດ​ນີ້ພວກ​ເຂົາໄດ້​ແຕ່ງຕັ້ງຫົວໜ້າ​ອີກ​ຄົນໜຶ່ງ, ຊຶ່ງມີ​ຊື່ວ່າ ເຊັມນາ​ໄລ​ຫາ; ດັ່ງນັ້ນ ເຊັມນາ​ໄລ​ຫາ​ຜູ້​ນີ້​ເອງ​ທີ່​ໄດ້​ອອກ​ຄຳ​ສັ່ງ​ໃຫ້​ປິດ​ລ້ອມ​ເທື່ອ​ນີ້."},{"vNo":18,"txt":"ແຕ່ຈົ່ງ​ເບິ່ງ, ສິ່ງ​ນີ້​ຈຶ່ງ​ເປັນ​ການ​ໄດ້​ປຽບ​ແກ່​ຊາວ​ນີ​ໄຟ; ເພາະວ່າ​ມັນ​ເປັນ​ໄປ​ບໍ່​ໄດ້​ທີ່​ພວກ​ໂຈນ​ຈະ​ປິດ​ລ້ອມ​ໄດ້​ຢ່າງ​ດົນ​ນານ​ພໍ​ທີ່​ຈະ​ໄດ້​ຮັບ​ຜົນ​ອັນ​ໃດຈາກ​ຊາວ​ນີ​ໄຟ ເພາະສະບຽງ​ອາຫານ​ຂອງ​ພວກ​ເຂົາ​ທີ່​ພວກ​ເຂົາໄດ້​ສະ​ສົມ​ໄວ້​ຢ່າງ​ຫລວງຫລາຍ,"},{"vNo":19,"txt":"ແລະ ເປັນ​ຍ້ອນ​ການ​ຂາດ​ເຂີນ​ສະບຽງ​ອາຫານ​ໃນ​ບັນດາ​ພວກ​ໂຈນ; ເພາະ​ຈົ່ງ​ເບິ່ງ, ພວກ​ເຂົາ​ບໍ່​ມີ​ອັນ​ໃດ​ກິນ​ເລີຍ​ນອກ​ຈາກ​ຊີ້ນ​ເທົ່າ​ນັ້ນ, ເພື່ອ​ພວກ​ເຂົາ​ຈະ​ຢູ່​ລອດ​ໄດ້ ຊຶ່ງ​ເປັນ​ຊີ້ນ​ທີ່ພວກ​ເຂົາ​ໄດ້​ເອົາ​ມາ​ຈາກ​ຖິ່ນ​ແຫ້ງ​ແລ້ງ​ກັນ​ດານ;"},{"vNo":20,"txt":"ແລະ ເຫດການ​ໄ​ດ້ບັງ​ເກີດ​ຂຶ້ນຄື ສັດປ່າ​ທີ່​ເຄີຍ​ຫາ​ມາ​ໄດ້​ກໍ​ກັບ​ຫາ​ຍາກ​ຫລາຍ​ຂຶ້ນ​ໃນ​ຖິ່ນ​ແຫ້ງ​ແລ້ງ​ກັນດານ ເຖິງ​ຂະໜາດ​ທີ່​ພວກ​ໂຈນ​ກຳລັງ​ຈະ​ຕາຍ​ດ້ວຍ​ຄວາມ​ອຶດຫິວ."},{"vNo":21,"txt":"ແລະ ຊາວ​ນີ​ໄຟ​ໄດ້​ເລີ່ມ​ເດີນ​ທັບ​ຕະຫລອດ​ທັງ​ກາງ​ເວັນ ແລະ ກາງຄືນ, ແລະ ໄດ້​ເຂົ້າ​ໂຈມ​ຕີ​ກອງທັບ​ຂອງ​ພວກ​ເຂົາ ແລະ ໄດ້​ຟາດຟັນ​ພວກ​ເຂົາ​ລົງເປັນ​ພັນໆ​ເປັນໝື່ນໆ​ຄົນ."},{"vNo":22,"txt":"ແລະ ມັນ​ຈຶ່ງ​ເປັນຄວາມ​ປາ​ຖະໜາ​ຂອງຜູ້​ຄົນ​ຂອງ​ເຊັມນາ​ໄລ​ຫາທີ່​ຈະ​ເລີກລົ້ມ​ແຜນການ​ຂອງ​ພວກ​ເຂົາ​ດັ່ງ​ນີ້, ເພາະຄວາມ​ພິນາດ​ອັນ​ໃຫຍ່​ຫລວງ ຊຶ່ງ​ເກີດ​ກັບ​ພວກ​ເຂົາທັງ​ກາງ​ເວັນ ແລະ ກາງຄືນ,"},{"vNo":23,"txt":"ແລະ ເຫດການ​ໄ​ດ້ບັງ​ເກີດ​ຂຶ້ນຄື ເຊັມນາ​ໄລ​ຫາ​ຈຶ່ງ​ໄດ້​ອອກ​ຄຳ​ສັ່ງ​ໃຫ້​ຜູ້​ຄົນຂອງ​ລາວ​ຖອນ​ຕົວ​ອອກ​ຈາກ​ການ​ປິດ​ລ້ອມ, ແລະ ເດີນ​ທັບ​ຂຶ້ນ​ໄປ​ຫາ​ຂົງ​ເຂດ​ທີ່ຢູ່​ເໜືອ​ສຸດ​ຂອງ​ແຜ່ນດິນ​ທາງ​ເໜືອ."},{"vNo":24,"txt":"ແລະ ບັດ​ນີ້, ກິດ​ກິດ​ໂດ​ໄນ​ໂດຍ​ທີ່​ຮູ້ຈັກ​ແຜນການ​ຂອງ​ພວກ​ເຂົາ, ແລະ ໂດຍ​ທີ່ຮູ້ຈັກ​ເຖິງ​ຄວາມ​ອ່ອນ​ແອ​ຂອງ​ພວກ​ເຂົາ ເພາະຄວາມ​ຕ້ອງການ​ອາ​ຫານ​ຂອງ​ພວກ​ເຂົາ, ແລະ ການ​ຂ້າ​ຟັນ​ຢ່າງຫລວງ​ຫລາຍ​ຊຶ່ງ​ເກີດ​ຂຶ້ນ​ໃນ​ບັນດາ​ພວກ​ເຂົາ, ດັ່ງນັ້ນ ເພິ່ນຈຶ່ງ​ໄດ້​ສັ່ງ​ໃຫ້​ກອງ​ທັບ​ຂອງ​ເພິ່ນອອກ​ໄປ​ໃນ​ເວລາ​ກາງ​ຄືນ ແລະ ໄດ້​ດັກ​ສະກັດ​ທາງ​ໜີ​ຂອງ​ພວກ​ເຂົາ ແລະ ໄດ້​ວາງ​ກຳລັງ​ໄວ້​ຕາມ​ເສັ້ນ​ທາງ​ທີ່​ພວກ​ເຂົາ​ຈະ​ໜີ​ໄປ."},{"vNo":25,"txt":"ແລະ ພວກ​ເຂົາ​ໄດ້​ເຮັດ​ແບບ​ນີ້​ໃນ​ເວລາ​ກາງຄືນ, ແລະ ໄດ້​ເດີນ​ທັບ​ເລີຍ​ໄປ​ທາງ​ໜ້າ​ຂອງ​ພວກ​ໂຈນ, ສະນັ້ນ ໃນ​ມື້​ອື່ນ​ເຊົ້າມາ ເວລາ​ພວກ​ໂຈນ​ເລີ່ມ​ເດີນ​ທັບ​ຂອງ​ພວກ​ເຂົາ​ໄປ, ພວກ​ເຂົາ​ຈຶ່ງ​ໄດ້​ພົບ​ກັບ​ກອງທັບ​ຂອງ​ຊາວ​ນີ​ໄຟ ທັງ​ທາງ​ດ້ານ​ໜ້າຂອງ​ພວກ​ເຂົາ ແລະ ທາງ​ດ້ານ​ຫລັງຂອງ​ພວກ​ເຂົາ."},{"vNo":26,"txt":"ແລະ ພວກ​ໂຈນ​ຜູ້​ຢູ່​ທາງ​ໃຕ້​ກໍ​ໄດ້​ຖືກ​ສະກັດ​ກັ້ນ​ໃນ​ບ່ອນ​ທີ່​ພວກ​ເຂົາ​ໜີ​ມາ. ແລະ ທັງ​ໝົດ​ນີ້​ເປັນ​ໄປ​ຕາມ​ຄຳ​ສັ່ງ​ຂອງ​ກິດ​ກິດ​ໂດ​ໄນ."},{"vNo":27,"txt":"ແລະ ມີ​ຫລາຍ​ພັນ​ຄົນ​ທີ່​ໄດ້​ຍອມ​ມອບ​ຕົວ​ເປັນ​ຊະ​ເລີຍ​ເສິກ​ຕໍ່​ຊາວ​ນີ​ໄຟ, ແລະ ພວກ​ທີ່​ເຫລືອຢູ່ກໍ​ຖືກ​ຂ້າ."},{"vNo":28,"txt":"ແລະ ເຊັມນາ​ໄລ​ຫາຜູ້​ນຳ​ຂອງ​ພວກ​ເຂົາ​ຖືກ​ຈັບ​ແຂວນ​ຄໍ​ຢູ່​ເທິງຕົ້ນ​ໄມ້, ແທ້​ຈິງ​ແລ້ວ, ຖືກ​ແຂວນ​ໄວ້​ຢູ່​ຍອດ​ຕົ້ນ​ໄມ້​ຈົນ​ເຖິງ​ແກ່​ຄວາມ​ຕາຍ. ແລະ ເວລາ​ພວກ​ເຂົາ​ໄດ້​ແຂວນ​ລາວ​ໄວ້​ຈົນ​ເຖິງ​ຕາຍ​ແລ້ວ, ພວກ​ເຂົາ​ກໍ​ໄດ້​ປ້ຳຕົ້ນ​ໄມ້​ນັ້ນລົງ, ແລະ ໄດ້​ຮ້ອງ​ຂຶ້ນດ້ວຍ​ສຽງ​ອັນ​ດັງ, ມີ​ຄວາມ​ວ່າ:"},{"vNo":29,"txt":"ຂໍ​ພຣະຜູ້​ເປັນ​ເຈົ້າຈົ່ງ​ປົກ​ປັກ​ຮັກສາ​ຜູ້ຄົນຂອງ​ພຣະ​ອົງ​ດ້ວຍ​ເຖີດ ໃນ​ຄວາມ​ຊອບ​ທຳ ແລະ ໃນ​ໃຈ​ອັນ​ບໍລິສຸດ​ຂອງ​ພວກ​ເຂົາ, ເພື່ອ​ວ່າພວກ​ເຂົາ​ຈະ​ໄດ້​ເຮັດ​ໃຫ້​ພວກ​ທີ່​ພະຍາຍາມ​ຂ້າ​ພວກ​ເຂົາ​ດ້ວຍ​ອຳນາດ, ແລະ ການ​ມົ້ວ​ສຸມ​ລັບ​ຖືກ​ໂຄ່ນ​ລົງ​ກັບ​ພື້ນ​ດິນ​ຄື​ກັນ​ກັບ​ຊາຍ​ຜູ້​ນີ້ຖືກ​ໂຄ່ນ​ລົງ​ກັບ​ພື້ນ​ດິນ."},{"vNo":30,"txt":"ແລະ ພວກ​ເຂົາ​ໄດ້​ມີ​ຄວາມ​ປິ​ຕິ​ຍິນ​ດີ ແລະ ຮ້ອງ​ຂຶ້ນອີກ​ເປັນ​ສຽງ​ດຽວ​ກັນ, ມີ​ຄວາມ​ວ່າ: ຂໍພຣະ​ເຈົ້າຂອງ​ອັບ​ຣາ​ຮາມ, ແລະ ພຣະ​ເຈົ້າຂອງ​ອີ​ຊາກ, ແລະ ພຣະ​ເຈົ້າຂອງ​ຢາ​ໂຄບ, ຈົ່ງ​ໂປດ​ຄຸ້ມ​ຄອງ​ຜູ້​ຄົນ​ພວກນີ້​ດ້ວຍເຖີດ, ຕາບ​ໃດ​ທີ່​ພວກ​ເຂົາ​ຍັງ​ເອີ້ນ​ຫາ​ພຣະ​ນາມ​ຂອງ​ພຣະ​ເຈົ້າຂອງ​ພວກ​ເຂົາຢູ່​ເພື່ອ​ຂໍ​ຄວາມ​ຄຸ້ມ​ຄອງ."},{"vNo":31,"txt":"ແລະ ເຫດການ​ໄ​ດ້ບັງ​ເກີດ​ຂຶ້ນຄື ພວກ​ເຂົາ​ທັງ​ໝົດ​ໄດ້​ເປັ່ງສຽງ​ອອກ​ມາ​ເປັນ​ສຽງ​ດຽວ​ກັນ​ໃນ​ການ​ຮ້ອງເພງ, ແລະ ສັນລະ​ເສີນພຣະ​ເຈົ້າຂອງ​ພວກ​ເຂົາ​ສຳລັບ​ສິ່ງ​ທີ່​ຍິ່ງ​ໃຫຍ່​ຊຶ່ງພຣະ​ອົງ​ໄດ້​ກະທຳ​ເພື່ອ​ພວກ​ເຂົາ, ໃນ​ການ​ປົກ​ປ້ອງ​ພວກ​ເຂົາ​ບໍ່​ໃຫ້​ຕົກ​ໄປ​ສູ່​ກຳມື​ຂອງ​ພວກ​ສັດຕູຂອງ​ພວກ​ເຂົາ."},{"vNo":32,"txt":"ແທ້​ຈິງ​ແລ້ວ, ພວກ​ເຂົາ​ໄດ້​ຮ້ອງ​ອອກ​ມາ​ວ່າ: ໂຮ​ຊັນ​ນາ​ແດ່​ອົງ​ພຣະຜູ້​ເປັນ​ເຈົ້າສູງ​ສຸດ. ແລະ ພວກ​ເຂົາ​ໄດ້​ຮ້ອງ​ອອກ​ມາ​ວ່າ: ຂໍ​ພຣະ​ນາມ​ຂອງ​ອົງ​ພຣະຜູ້​ເປັນ​ເຈົ້າຜູ້​ຊົງ​ລິດ​ອຳນາດ​ຍິ່ງ​ໃຫຍ່ຈົ່ງ​ພຣະ​ກະ​ເສີມ​ສຳລານ​ເຖີດ."},{"vNo":33,"txt":"ແລະ ໃຈ​ຂອງ​ພວກ​ເຂົາ​ເຕັມ​ໄປ​ດ້ວຍ​ຄວາມ​ສຸກ​ຈົນ​ຫລັ່ງ​ນ້ຳຕາ​ອອກ​ມາ​ຢ່າງ​ຫລວງຫລາຍ ເພາະ​ພຣະ​ກະລຸນາ​ທິຄຸນ​ຂອງ​ພຣະ​ເຈົ້າ​ໃນ​ການ​ປົດ​ປ່ອຍ​ພວກ​ເຂົາ​ອອກ​ຈາກ​ກຳມື​ຂອງ​ສັດຕູຂອງ​ພວກ​ເຂົາ; ແລະ ພວກ​ເຂົາ​ຮູ້​ວ່າ​ເປັນ​ຍ້ອນ​ການ​ກັບ​ໃຈ ແລະ ການ​ຖ່ອມ​ຕົວ​ຂອງ​ພວກ​ເຂົາ, ພວກ​ເຂົາ​ຈຶ່ງ​ໄດ້ຮັບ​ການ​ປົດ​ປ່ອຍ​ໃຫ້​ພົ້ນຈາກ​ການ​ທຳລາຍ​ອັນ​ຕະ​ຫລອດ​ໄປ​ເປັນນິດ."}]}