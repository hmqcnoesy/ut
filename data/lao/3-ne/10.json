{"heading":"ມັນ​ມີ​ຄວາມ​ງຽບ​ສະຫງັດ​ໃນ​ແຜ່ນດິນ​ເປັນ​ເວລາ​ຫລາຍ​ຊົ່ວ​ໂມງ—ສຸລະສຽງ​ຂອງ​ພຣະ​ຄຣິດສັນຍາ​ວ່າຈະ​ເຕົ້າໂຮມ​ຜູ້ຄົນ​ຂອງ​ພຣະ​ອົງ​ເໝືອນ​ດັ່ງ​ແມ່​ໄກ່​ເຕົ້າ​ໂຮມ​ລູກ​ຂອງ​ມັນ—ຄົນ​ທີ່​ຊອບ​ທຳ​ຫລາຍ​ກວ່າ​ໄດ້​ຖືກຮັກສາ​ໄວ້. ປະມານ ຄ.ສ. 34–35.","prevAbbr":"3-ne","nextAbbr":"3-ne","prevNo":9,"nextNo":11,"chapterTitle":"3 ນີ​ໄຟ 10","prevTitle":"3 ນີ​ໄຟ 9","nextTitle":"3 ນີ​ໄຟ 11","verses":[{"vNo":1,"txt":"ແລະ ບັດ​ນີ້​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ທັງ​ໝົດ​ໃນ​ແຜ່ນດິນ​ໄດ້​ຍິນ​ຂໍ້ຄວາມ​ເຫລົ່າ​ນີ້, ແລະ ໄດ້​ເປັນ​ພະຍານ​ໃນ​ເລື່ອງ​ນີ້. ແລະ ຫລັງ​ຈາກ​ຂໍ້ຄວາມ​ເຫລົ່າ​ນີ້​ຈົບ​ລົງ​ແລ້ວ ມັນ​ໄດ້​ມີ​ຄວາມ​ງຽບ​ສະຫງັດ​ໃນ​ແຜ່ນດິນ​ເປັນ​ເວລາ​ຫລາຍ​ຊົ່ວ​ໂມງ;"},{"vNo":2,"txt":"ເພາະ​ຜູ້ຄົນ​ມີ​ຄວາມ​ແປ​ກ​ໃຈ​ຫລາຍ​ທີ່​ສຸດ ເຖິງ​ຂະໜາດ​ທີ່​ພວກ​ເຂົາ​ຢຸດ​ຮ້ອງ​ໄຫ້ ແລະ ຢຸດ​ຄວນ​ຄາງ​ນຳ​ການ​ສູນ​ເສຍ​ຍາດ​ພີ່ນ້ອງ​ຜູ້​ທີ່​ຖືກ​ຂ້າ​ຕາຍ; ດັ່ງນັ້ນ ມັນ​ຈຶ່ງ​ໄດ້​ມີ​ຄວາມ​ງຽບ​ສະຫງັດ​ໃນ​ແຜ່ນດິນທັງ​ໝົດ​ເປັນ​ເວລາ​ຫລາຍ​ຊົ່ວ​ໂມງ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ສຸລະສຽງ​ມາ​ຫາ​ຜູ້ຄົນ​ອີກ, ແລະ ພວກ​ເຂົາ​ທຸກ​ຄົນ​ໄດ້​ຍິນ, ແລະ ໄດ້​ເປັນ​ພະຍານ​ເຖິງ​ສຽງ​ນັ້ນ, ມີ​ຄວາມ​ວ່າ:"},{"vNo":4,"txt":"ໂອ້ ເຈົ້າຜູ້​ເປັນ​ພົນລະ​ເມືອງ​ຂອງ​ເມືອງ​ໃຫຍ່​ເຫລົ່າ​ນີ້ ຊຶ່ງຕົກ​ໄປ​ແລ້ວ ຊຶ່ງ​ເປັນ​ຜູ້​ສືບ​ເຊື້ອສາຍ​ຂອງ​ຢາ​ໂຄບ, ແທ້​ຈິງ​ແລ້ວ, ຜູ້​ເປັນ​ເຊື້ອສາຍ​ອິດ​ສະ​ຣາ​ເອນ, ຈັກ​ເທື່ອ​ແລ້ວ​ທີ່​ເຮົາ​ໄດ້​ເຕົ້າໂຮມ​ເຈົ້າຄື​ກັນ​ກັບ​ແມ່​ໄກ່​ເຕົ້າ​ໂຮມ​ລູກຂອງ​ມັນ​ໄວ້​ໃຕ້​ປີກ​ຂອງ​ມັນ, ແລະ ບຳລຸງ​ລ້ຽງ​ເຈົ້າ."},{"vNo":5,"txt":"ແລະ ອີກ​ເທື່ອ​ໜຶ່ງ, ຈັກ​ເທື່ອ​ແລ້ວ ທີ່​ເຮົາ​ໄດ້​ເຕົ້າໂຮມ​ເຈົ້າຄື​ກັນ​ກັບ​ແມ່​ໄກ່​ເຕົ້າໂຮມ​ລູກຂອງ​ມັນ​ໄວ້​ໃຕ້​ປີກ​ຂອງ​ມັນ, ແທ້ຈິງ​ແລ້ວ, ໂອ້ ເຈົ້າຜູ້​ເປັນ​ເຊື້ອສາຍ​ອິດ​ສະ​ຣາ​ເອນ​ຜູ້​ຕົກ​ໄປ; ແທ້​ຈິງ​ແລ້ວ, ໂອ້ ເຈົ້າຜູ້​ທີ່ຢູ່​ໃນ​ເຢຣູ​ຊາເລັມ, ເຈົ້າຕົກ​ໄປ​ແລ້ວ; ແທ້​ຈິງ​ແລ້ວ, ຈັກ​ເທື່ອ​ແລ້ວທີ່​ເຮົາ​ໄດ້​ເຕົ້າໂຮມ​ເຈົ້າຄື​ກັນ​ກັບ​ແມ່​ໄກ່ເຕົ້າໂຮມ​ລູກຂອງມັນ​ໄວ້​ໃຕ້​ປີກ​ຂອງ​ມັນ, ແລະ ເຈົ້າບໍ່​ຍິນ​ຍອມ."},{"vNo":6,"txt":"ໂອ້ ເຈົ້າ​ເຊື້ອສາຍ​ອິດ​ສະ​ຣາ​ເອນ ຜູ້​ທີ່​ເຮົາ​ໄວ້​ຊີວິດ, ເຮົາ​ຈະ​ເຕົ້າ​ໂຮມ​ເຈົ້າ​ຫລາຍໆ​ເທື່ອ​ຄື​ກັນ​ກັບ​ແມ່​ໄກ່​ເຕົ້າໂຮມ​ລູກ​ຂອງ​ມັນໄວ້​ໃຕ້​ປີກ​ຂອງ​ມັນ, ຖ້າ​ຫາກ​ເຈົ້າຈະກັບ​ໃຈ ແລະ ຫັນ​ມາ​ຫາ​ເຮົາ​ດ້ວຍ​ຄວາມ​ມຸ້ງ​ໝາຍ​ເຕັມທີ່​ແຫ່ງ​ໃຈ."},{"vNo":7,"txt":"ຖ້າ​ບໍ່​ດັ່ງນັ້ນ, ໂອ້ ເຊື້ອ​ສາຍ​ອິດ​ສະ​ຣາ​ເອນ​ເອີຍ ບ່ອນຢູ່​ຂອງ​ເຈົ້າ​ຈະ​ກາຍ​ເປັນ​ບ່ອນ​ຮົກ​ຮ້າງ​ຈົນ​ກວ່າ​ຈະ​ຮອດ​ເວລາ​ແຫ່ງ​ພັນທະ​ສັນຍາ​ທີ່​ເຮັດ​ໄວ້​ກັບ​ບັນ​ພະບຸລຸດ​ຂອງ​ເຈົ້າ​ສຳ​ເລັດ​ຄົບ​ຖ້ວນ."},{"vNo":8,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຜູ້ຄົນ​ໄດ້​ຍິນ​ຂໍ້ຄວາມ​ນີ້​ແລ້ວ, ຈົ່ງ​ເບິ່ງ, ພວກ​ເຂົາ​ໄດ້​ເລີ່ມຮ້ອງ​ໄຫ້ ແລະ ຄວນ​ຄາງຕື່ມ​ອີກເພາະ​ການ​ສູນ​ເສຍ​ຍາດ​ພີ່ນ້ອງ ແລະ ເພື່ອນ​ຝູງ​ຂອງ​ພວກ​ເຂົາ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສາມ​ມື້​ໄດ້​ຜ່ານ​ໄປ. ແລະ ເວລາ​ຕອນ​ເຊົ້າມື້​ໃໝ່​ມາ ຄວາມ​ມືດ​ໄດ້​ກະຈາຍ​ໄປ​ຈາກ​ຜືນ​ແຜ່ນດິນ, ແລະ ແຜ່ນດິນ​ໂລກ​ໄດ້​ເຊົາ​ສັ່ນ​ສະ​ເທືອນ, ແລະ ຫີນ​ກໍ​ເຊົາ​ແຕກ, ແລະ ສຽງ​ຄວນ​ຄາງ​ອັນ​ເປັນ​ໜ້າ​ຢ້ານ​ກົວ​ກໍ​ໄດ້ມິດ​ງຽບ​ລົງ, ແລະ ສຽງ​ກຶກ​ກ້ອງ​ທັງ​ໝົດ​ກໍ​ໄດ້​ຜ່ານ​ໄປ."},{"vNo":10,"txt":"ແລະ ແຜ່ນດິນ​ໂລກ​ໄດ້​ຕໍ່​ເຂົ້າກັນ​ອີກ ຄື​ຕັ້ງໝັ້ນຢູ່; ແລະ ການ​ຄວນ​ຄາງ, ແລະ ການ​ຮ້ອງ​ໄຫ້, ແລະ ການຄ້ຳຄວນ​ຂອງ​ຜູ້ຄົນ​ຜູ້​ທີ່​ລອດ​ຕາຍ​ໄດ້​ມິດ​ງຽບ​ລົງ; ແລະ ການ​ເປັນ​ທຸກ​ຂອງ​ພວກ​ເຂົາ​ໄດ້​ປ່ຽນ​ມາ​ເປັນຄວາມ​ສຸກ, ແລະ ການ​ຮ້ອງ​ຄວນ​ຄາງ​ຂອງ​ພວກ​ເຂົາ​ໄດ້​ປ່ຽນ​ມາ​ເປັນ​ການ​ສັນລະ​ເສີນ, ແລະ ຂອບ​ພຣະ​ໄທ​ແດ່​ອົງ​ພຣະ​ເຢຊູ​ຄຣິດ​ເຈົ້າ, ພຣະຜູ້​ໄຖ່​ຂອງ​ພວກ​ເຂົາ."},{"vNo":11,"txt":"ແລະ ພຣະ​ຄຳ​ໄດ້​ສຳ​ເລັດ​ປານ​ນີ້ ດັ່ງ​ທີ່​ສາດສະດາ​ທັງຫລາຍ​ໄດ້​ເວົ້າ​ໄວ້."},{"vNo":12,"txt":"ແລະ ຜູ້​ທີ່​ມີ​ຊີວິດ​ຢູ່​ນັ້ນ​ແມ່ນ​ຜູ້​ທີ່​ຊອບ​ທຳ​ຫລາຍ​ກວ່າ, ແລະ ແມ່ນ​ຜູ້​ທີ່​ໄດ້​ຕ້ອນຮັບ​ສາດສະດາ ແລະ ບໍ່​ໄດ້​ແກວ່ງ​ກ້ອນ​ຫີນ​ໃສ່​ພວກ​ເພິ່ນ; ແລະ ມັນ​ແມ່ນ​ພວກ​ທີ່​ບໍ່​ໄດ້​ນອງ​ເລືອດ​ໄພ່​ພົນ​ຂອງ​ພຣະ​ເຈົ້າ​ທີ່​ໄດ້​ຮັບ​ການ​ໄວ້​ຊີວິດ—"},{"vNo":13,"txt":"ແລະ ພວກ​ເຂົາ​ໄດ້​ຮັບ​ການ​ຍົກ​ເວັ້ນ ແລະ ບໍ່​ໄດ້​ຈົມ​ລົງ ແລະ ບໍ່​ໄດ້​ຖືກ​ຝັງ​ໄວ້​ຢູ່​ໃນ​ແຜ່ນດິນ​ໂລກ; ແລະ ພວກ​ເຂົາ​ບໍ່​ໄດ້​ຈົມ​ຢູ່​ໃນ​ຄວາມ​ເລິກ​ຂອງ​ທະ​ເລ; ແລະ ພວກ​ເຂົາ​ບໍ່​ໄດ້​ຖືກ​ໄຟ​ເຜົາ, ທັງ​ບໍ່​ໄດ້​ຖືກ​ທັບ ແລະ ບໍ່​ໄດ້​ຖືກ​ບົດ​ໃຫ້​ຕາຍ; ແລະ ພວກ​ເຂົາ​ບໍ່​ໄດ້​ຖືກ​ລົມ​ບ້າໝູ​ຫອບ​ໄປ; ທັງ​ບໍ່​ໄດ້​ໝົດ​ກຳລັງ​ດ້ວຍ​ອາຍ ແລະ ຄວັນ​ຂອງ​ຄວາມ​ມືດ."},{"vNo":14,"txt":"ແລະ ບັດ​ນີ້, ຜູ້​ໃດ​ທີ່​ອ່ານ​ເລື່ອງ​ນີ້ກໍ​ຂໍ​ໃຫ້​ຜູ້ນັ້ນເຂົ້າ​ໃຈ​ເຖີດ; ຜູ້​ໃດ​ທີ່​ມີ​ພຣະ​ຄຳ​ພີ​ກໍ​ຂໍ​ໃຫ້​ຜູ້ນັ້ນຄົ້ນຄວ້າ ແລະ ເບິ່ງ​ເອົາ​ທ້ອນ, ແລະ ຈົ່ງ​ເບິ່ງ ຖ້າ​ຫາກຄວາມ​ຕາຍ ແລະ ການ​ທຳລາຍ​ທັງ​ໝົດ​ນີ້​ດ້ວຍ​ໄຟ ແລະ ດ້ວຍ​ຄວັນ, ແລະ ດ້ວຍ​ລົມພາຍຸ​ຮ້າຍ, ແລະ ດ້ວຍ​ລົມ​ບ້າໝູ, ແລະ ດ້ວຍ​ການ​ແຕກ​ແຍກ​ຂອງ​ແຜ່ນດິນ​ໂລກ ເພື່ອ​ດູດ​ເອົາ​ພວກ​ເຂົາ​ໄປ, ແລະ ສິ່ງ​ທັງ​ໝົດ​ນີ້​ບໍ່​ໄດ້​ເປັນ​ໄປ​ເພື່ອ​ໃຫ້​ຄຳ​ທຳນາຍ​ຂອງ​ສາດສະດາ​ຜູ້​ບໍລິສຸດ​ຫລາຍ​ທ່ານ​ສຳ​ເລັດ."},{"vNo":15,"txt":"ຈົ່ງ​ເບິ່ງ, ຂ້າພະ​ເຈົ້າກ່າວ​ກັບ​ທ່ານ​ວ່າ, ແທ້​ຈິງ​ແລ້ວ, ຫລາຍ​ຄົນ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ເລື່ອງ​ເຫລົ່າ​ນີ້​ເວລາພຣະ​ຄຣິດ​ສະ​ເດັດ​ມາ, ແລະ ຖືກ​ຂ້າ​ຕາຍ​ເພາະ​ພວກ​ເພິ່ນ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ເລື່ອງ​ເຫລົ່າ​ນີ້."},{"vNo":16,"txt":"ແທ້​ຈິງ​ແລ້ວ, ສາດສະດາ​ຊີ​ນັດ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ເລື່ອງ​ເຫລົ່າ​ນີ້, ແລະ ຊີ​ໂນ​ກກໍ​ໄດ້​ເວົ້າກ່ຽວ​ກັບ​ເລື່ອງ​ເຫລົ່າ​ນີ້​ຄື​ກັນ, ເພາະພວກ​ເພິ່ນ​ໄດ້​ໃຫ້​ຖ້ອຍ​ຄຳ​ໂດຍ​ສະ​ເພາະ​ກ່ຽວ​ກັບ​ພວກ​ເຮົາ​ຜູ້​ເປັນ​ລູກ​ຫລານທີ່​ເຫ​ລື​ອຢູ່​ຂອງ​ພວກ​ເພິ່ນ."},{"vNo":17,"txt":"ຈົ່ງ​ເບິ່ງ, ຢາ​ໂຄບ​ຜູ້​ເປັນ​ບັນພະບຸລຸດ​ຂອງ​ພວກ​ເຮົາ​ກໍ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ລູກ​ຫລານ​ທີ່​ເຫລືອ​ຢູ່​ຂອງ​ໂຢ​ເຊັບ​ຄື​ກັນ. ແລະ ຈົ່ງ​ເບິ່ງ, ແລ້ວ​ພວກ​ເຮົາ​ບໍ່​ແມ່ນ​ລູກ​ຫລານ​ທີ່​ເຫລືອ​ຢູ່​ຂອງ​ໂຢ​ເຊັບ​ບໍ? ແລະ ເລື່ອງ​ລາວ​ເຫລົ່າ​ນີ້ ຊຶ່ງ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ພວກ​ເຮົາບໍ່​ໄດ້​ຖືກ​ຂຽນ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ​ບໍ ຊຶ່ງ​ລີ​ໄຮ​ຜູ້​ເປັນ​ບັນພະບຸລຸດ​ຂອງ​ພວກ​ເຮົາ​ໄດ້​ນຳ​ອອກ​ມາ​ຈາກ​ເຢຣູ​ຊາເລັມ​ນັ້ນ?"},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ທ້າຍ​ປີ​ທີ​ສາມ​ສິບ​ສີ່​ຄື, ຈົ່ງ​ເບິ່ງ, ຂ້າ​ພະ​ເຈົ້າຈະ​ສະ​ແດງ​ໃຫ້​ພວກ​ທ່ານເຫັນ​ວ່າ ຜູ້ຄົນ​ຂອງ​ນີ​ໄຟ​ທີ່​ລອດ​ຕາຍ, ແລະ ລວມທັງ​ຜູ້​ທີ່​ມີ​ຊື່ວ່າ ຊາວ​ເລ​ມັນ​ທີ່​ລອດ​ຕາຍ​ໄດ້​ຮັບ​ຄວາມ​ໂປດ​ປານ ແລະ ພອນ​ອັນ​ຍິ່ງ​ໃຫຍ່​ຫລັ່ງ​ລົງ​ມາ​ເທິງຫົວ​ຂອງພວກ​ເຂົາ, ເຖິງ​ຂະໜາດ​ທີ່ບໍ່​ດົນຫລັງ​ຈາກ​ການສະ​ເດັດ​ຂຶ້ນສະຫວັນ​ຂອງ​ພຣະ​ຄຣິດ ພຣະ​ອົງ​ໄດ້​ມາ​ປະກົດ​ຕົວ​ແກ່​ພວກ​ເຂົາ​ແທ້ໆ—"},{"vNo":19,"txt":"ໂດຍ​ປະກົດ​ຕົວ​ແກ່​ພວກ​ເຂົາ ແລະ ປະຕິບັດ​ສາດສະໜາ​ກິດ​ແກ່​ພວກ​ເຂົາ; ແລະ ເລື່ອງ​ລາວ​ກ່ຽວ​ກັບ​ການ​ປະຕິບັດ​ສາດສະໜາ​ກິດ​ຂອງ​ພຣະ​ອົງ​ຈະ​ມີ​ກ່າວ​ເຖິງ​ຕໍ່​ໄປ​ຈາກ​ນີ້. ດັ່ງນັ້ນ ຂ້າພະ​ເຈົ້າສຳລັບ​ເວລາ​ນີ້ຂ້າພະ​ເຈົ້າຂໍ​ຈົບ​ຄຳ​ເວົ້າຂອງ​ຂ້າພະ​ເຈົ້າ."}]}