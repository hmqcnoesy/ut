{"heading":"ຊາວ​ນີ​ໄຟ​ຈະ​ເລີນ​ຮຸ່ງ​ເຮືອງ​ຂຶ້ນ—ຄວາມ​ທະ​ນົງ​ຕົວ, ຄວາມ​ຮັ່ງມີ​ເປັນ​ດີ, ແລະ ການ​ແບ່ງ​ຊັ້ນ​ວັນນະ​ເກີດ​ຂຶ້ນ—ສາດສະໜາ​ຈັກ​ແຕກ​ແຍກ​ດ້ວຍ​ຄວາມ​ບໍ່​ລົງ​ລອຍ​ກັນ—ຊາ​ຕານ​ນຳພາ​ຜູ້ຄົນ​ໃນ​ການ​ກະບົດ—ສາດສະດາ​ຫລາຍ​ທ່ານ​ຂໍ​ຮ້ອງ​ໃຫ້​ມີ​ການ​ກັບ​ໃຈ ແລະ ໄດ້​ຖືກ​ຂ້າ—ຜູ້​ຄາດ​ຕະກຳ​ພວກ​ເພິ່ນ​ຄິດ​ກະບົດ​ເພື່ອ​ໂຄ່ນ​ລົ້ມ​ຝ່າຍ​ຜູ້​ປົກຄອງ. ປະມານ ຄ.ສ. 26–30.","prevAbbr":"3-ne","nextAbbr":"3-ne","prevNo":5,"nextNo":7,"chapterTitle":"3 ນີ​ໄຟ 6","prevTitle":"3 ນີ​ໄຟ 5","nextTitle":"3 ນີ​ໄຟ 7","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ຄື ຜູ້ຄົນ​ຂອງ​ນີ​ໄຟ​ທັງ​ໝົດ​ໄດ້​ກັບ​ຄືນ​ໄປ​ຫາ​ແຜ່ນດິນ​ຂອງ​ພວກ​ເຂົາ​ເອງ​ໃນ​ປີ​ທີ​ຊາວ​ຫົກ, ຜູ້​ຊາຍ​ທຸກ​ຄົນ, ພ້ອມ​ດ້ວຍ​ຄອບ​ຄົວ​ຂອງ​ພວກ​ເຂົາ, ພ້ອມ​ທັງ​ຝູງ​ສັດ​ລ້ຽງຂອງພວກ​ເຂົາ, ແລະ ຝູງ​ສັດ​ໃຊ້​ແຮງ​ງານ​ຂອງ​ພວກ​ເຂົາ, ແລະ ມ້າ​ຂອງ​ພວກ​ເຂົາ ແລະ ງົວ​ຂອງ​ພວກ​ເຂົາ, ແລະ ທຸກ​ສິ່ງ​ທຸກ​ຢ່າງ​ບໍ່​ວ່າ​ອັນ​ໃດ​ກໍ​ຕາມ​ທີ່​ເປັນ​ຂອງ​ພວກ​ເຂົາ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ຍັງ​ບໍ່​ໄດ້​ກິນ​ສະບຽງ​ອາຫານ​ຂອງ​ພວກ​ເຂົາ​ທັງ​ໝົດ​ເທື່ອ; ດັ່ງນັ້ນ ພວກ​ເຂົາ​ຈຶ່ງ​ໄດ້​ເອົາ​ສິ່ງ​ຂອງ​ທີ່​ຍັງ​ບໍ່​ທັນ​ໄດ້​ໃຊ້​ທັງ​ໝົດ​ໄປ​ກັບ​ພວກ​ເຂົາ, ຊຶ່ງມີ​ເຄື່ອງ​ປູກ​ຂອງ​ຝັງ​ທຸກ​ຊະນິດ, ແລະ ຄຳ​ຂອງ​ພວກ​ເຂົາ, ແລະ ເງິນ​ຂອງ​ພວກ​ເຂົາ, ແລະ ຂອງ​ມີຄ່າ​ທັງ​ໝົດຂອງ​ພວກ​ເຂົາ, ແລະ ພວກ​ເຂົາ​ໄດ້​ກັບ​ຄືນ​ໄປ​ຫາ​ແຜ່ນດິນ​ຂອງ​ພວກ​ເຂົາ​ເອງ, ແລະ ສິ່ງ​ຂອງຂອງພວກເຂົາເອງ, ທັງ​ຢູ່ທາງ​ເໜືອ ແລະ ຢູ່ທາງ​ໃຕ້, ທັງ​ໃນ​ແຜ່ນດິນທາງ​ເໜືອ ແລະ ໃນ​ແຜ່ນດິນ​ທາງ​ໃຕ້."},{"vNo":3,"txt":"ແລະ ພວກ​ເຂົາ​ໄດ້​ແບ່ງປັນ​ທີ່​ດິນ​ໃຫ້​ແກ່​ພວກ​ໂຈນ​ເຫລົ່ານັ້ນທີ່​ໄດ້​ເຂົ້າ​ເຮັດ​ພັນທະ​ສັນຍາ​ວ່າ​ຈະ​ຮັກສາ​ສັນຕິ​ສຸກ​ໃນ​ແຜ່ນດິນ, ຜູ້​ປາ​ຖະໜາ​ເປັນ​ຊາວ​ເລ​ມັນ​ຢູ່​ຕໍ່​ໄປ, ຕາມ​ຈຳນວນ​ໜ້ອຍ​ຫລາຍ​ຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ໄດ້​ມີ​ບ່ອນ​ທຳ​ມາ​ຫາ​ກິນ, ແລະ ພວກ​ເຂົາ​ໄດ້​ສະຖາປະນາ​ສັນຕິພາບ​ຂຶ້ນ​ໃນ​ທົ່ວ​ແຜ່ນດິນ​ດັ່ງນັ້ນ."},{"vNo":4,"txt":"ແລະ ພວກ​ເຂົາ​ເລີ່ມ​ຮຸ່ງ​ເຮືອງ ແລະ ໃຫຍ່​ຍິ່ງ​ຂຶ້ນອີກ; ແລະ ປີ​ທີ​ຊາວ​ຫົກ ແລະ ຊາວ​ເຈັດ​ໄດ້​ຜ່ານ​ໄປ, ແລະ ມັນ​ມີ​ຄວາມ​ເປັນ​ລະບຽບ​ຮຽບຮ້ອຍ​ຫລາຍ​ໃນ​ແຜ່ນດິນ; ແລະ ພວກ​ເຂົາ​ໄດ້​ຕັ້ງກົດ​ຂຶ້ນຕາມ​ຄວາມ​ຊອບ​ທຳ ແລະ ຄວາມ​ຍຸດ​ຕິ​ທຳ."},{"vNo":5,"txt":"ແລະ ບັດ​ນີ້ບໍ່​ມີ​ສິ່ງ​ໃດ​ໃນ​ທົ່ວ​ແຜ່ນດິນ​ທີ່​ຈະ​ຂັດ​ຂວາງ​ບໍ່​ໃຫ້​ຜູ້ຄົນ​ຈະ​ເລີນຮຸ່ງ​ເຮືອງ​ຕະຫລອດ​ໄປ​ໄດ້, ເວັ້ນ​ເສຍ​ແຕ່​ພວກ​ເຂົາ​ຈະ​ຕົກ​ໄປ​ສູ່​ການ​ລ່ວງ​ລະ​ເມີດ​ເທົ່ານັ້ນ."},{"vNo":6,"txt":"ແລະ ບັດ​ນີ້ແມ່ນ​ກິດ​ກິດ​ໂດ​ໄນ ແລະ ຜູ້​ຕັດສິນ​ເລ​ໂຄ​ນິອັດ, ແລະ ພວກ​ທີ່ຖືກ​ແຕ່ງຕັ້ງ​ໃຫ້​ເປັນ​ຜູ້ນຳ ເປັນ​ຜູ້​ສະຖາປະນາ​ສັນຕິພາບ​ອັນ​ຍິ່ງ​ໃຫຍ່​ຂຶ້ນ​ໃນ​ແຜ່ນດິນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ມີ​ຫລາຍ​ເມືອງ​ທີ່​ຖືກ​ສ້າງ​ຂຶ້ນ​ໃໝ່, ແລະ ຫລາຍ​ເມືອງ​ທີ່​ເກົ່າ​ແກ່​ກໍ​ໄດ້​ຮັບ​ການ​ສ້ອມ​ແຊມ."},{"vNo":8,"txt":"ແລະ ມັນ​ມີ​ການ​ສ້າງ​ທາງ​ຫລວງ​ຫລາຍ​ສາຍ, ແລະ ຖະໜົນ​ຫົນທາງ​ຫລາຍ​ສາຍ ຊຶ່ງນຳ​ໄປ​ຈາກ​ເມືອງ​ໜຶ່ງ​ຫາ​ອີກ​ເມືອງ​ໜຶ່ງ, ແລະ ຈາກ​ແຜ່ນດິນ​ໜຶ່ງ​ໄປ​ຫາ​ອີກ​ແຜ່ນດິນ​ໜຶ່ງ, ແລະ ຈາກ​ບ່ອນ​ໜຶ່ງ​ໄປ​ຫາ​ອີກ​ບ່ອນ​ໜຶ່ງ."},{"vNo":9,"txt":"ແລະ ປີ​ທີ​ຊາວ​ແປດ​ໄດ້​ຜ່ານ​ໄປ, ແລະ ຜູ້ຄົນ​ກໍ​ມີ​ສັນຕິ​ສຸກ​ຕະຫລອດ​ເວລາ."},{"vNo":10,"txt":"ແຕ່​ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຊາວ​ເກົ້າ ມັນ​ໄດ້​ເລີ່ມ​ມີ​ການ​ໂຕ້​ຖຽງ​ກັນ​ເລັກ​ໜ້ອຍ​ໃນ​ບັນດາ​ຜູ້ຄົນ; ແລະ ມີ​ບາງ​ຄົນ​ໄຝ່ຝັນ​ໃນ​ຄວາມ​ທະ​ນົງຕົວ ແລະ ການ​ອວດ​ອ້າງ​ເພາະ​ຂອງ​ມີຄ່າ​ຢ່າງຫລວງ​ຫລາຍຂອງ​ພວກ​ເຂົາ, ແທ້​ຈິງ​ແລ້ວ, ຈົນ​ນຳ​ໄປ​ສູ່​ການ​ຂົ່ມ​ເຫັງ​ອັນ​ໃຫຍ່​ຫລວງ."},{"vNo":11,"txt":"ເພາະວ່າ​ມັນ​ໄດ້​ມີພໍ່ຄ້າ​ຢ່າງ​ຫລວງ​ຫລາຍ​ໃນ​ແຜ່ນດິນ, ແລະ ທະ​ນາຍຄວາມ​ຢ່າງ​ຫລວງ​ຫລາຍ, ແລະ ເຈົ້າໜ້າ​ທີ່​ຢ່າງຫລວງ​ຫລາຍນຳ​ອີກ."},{"vNo":12,"txt":"ແລະ ຜູ້​ຄົນ​ເລີ່ມ​ມີ​ການ​ແບ່ງ​ຊັ້ນ​ວັນນະ​ກັນ​ຂຶ້ນຕາມ​ຄວາມ​ຮັ່ງມີ​ຂອງ​ຕົນ, ແລະ ຕາມ​ໂອກາດ​ຂອງ​ພວກ​ເຂົາ​ທີ່​ໄດ້​ຮຽນ​ຮູ້; ແທ້​ຈິງ​ແລ້ວ, ບາງ​ຄົນ​ເປັນ​ຄົນ​ໂງ່​ຈ້າ​ເພາະຄວາມ​ຍາກ​ຈົນຂອງ​ພວກ​ເຂົາ, ແລະ ຄົນ​ອື່ນໆ​ໄດ້​ຮັບ​ການ​ສຶກສາ​ຢ່າງ​ກວ້າງຂວາງ​ເພາະຄວາມ​ຮັ່ງມີ​ຂອງ​ພວກ​ເຂົາ."},{"vNo":13,"txt":"ບາງ​ຄົນ​ໄດ້​ໄຝ່ຝັນ​ໃນ​ຄວາມ​ທະ​ນົງ​ຕົວ, ແລະ ບາງ​ຄົນເປັນ​ຄົນ​ຖ່ອມຕົວ​ທີ່​ສຸດ; ບາງ​ຄົນ​ກໍ​ໄດ້​ໂຕ້​ຖຽງ​ກັນດ້ວຍ​ສຽງ​ປ້ອຍ​ດ່າ, ໃນ​ຂະນະ​ທີ່​ບາງ​ຄົນ​ຍອມຮັບ​ການ​ປ້ອຍ​ດ່າ ແລະ ຍອມຮັບ​ການ​ຂົ່ມ​ເຫັງ ແລະ ຄວາມທຸກທໍລະມານນາໆ​ປະການ, ແລະ ບໍ່​ຍອມ​ໂຕ້​ຕອບ ແລະ ດ່າຄືນ, ມີ​ແຕ່​ຖ່ອມຕົວ ແລະ ສຳນຶກ​ຜິດ​ຕໍ່​ພຣະ​ພັກ​ຂອງ​ພຣະ​ເຈົ້າ."},{"vNo":14,"txt":"ແລະ ມັນ​ຈຶ່ງ​ມີ​ຄວາມ​ບໍ່​ສະ​ເໝີ​ພາບ​ກັນ​ໃນ​ທົ່ວ​ແຜ່ນ​ດິນ, ເຖິງ​ຂະໜາດ​ທີ່​ສາດສະໜາ​ຈັກ​ເລີ່ມ​ແຕກ​ແຍກ; ແທ້​ຈິງ​ແລ້ວ, ເຖິງ​ຂະໜາດ​ທີ່​ສາດສະໜາ​ຈັກ​ໃນ​ທົ່ວ​ແຜ່ນດິນ​ໄດ້​ເລີ່ມ​ຕົ້ນ​ແຕກ​ແຍກ​ກັນ​ໃນ​ປີ​ທີ​ສາມ​ສິບ ນອກ​ຈາກ​ໃນ​ບັນດາ​ຊາວ​ເລ​ມັນ​ຈຳນວນ​ໜ້ອຍ​ໜຶ່ງ​ຜູ້​ທີ່​ປ່ຽນ​ໃຈ​ເຫລື້ອມ​ໃສ​ສັດທາ​ໂດຍ​ແທ້ຈິງ; ແລະ ເຂົາ​ຈະ​ບໍ່​ຖິ້ມ​ມັນ​ໄປ ເພາະ​ເຂົາ​ໝັ້ນ​ຄົງ, ແລະ ແນ່ວ​ແນ່, ແລະ ບໍ່​ຫວັ່ນ​ໄຫວ, ເຕັມ​ໃຈ​ທີ່​ຈະ​ຮັກສາ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າດ້ວຍ​ສຸດ​ຄວາມ​ພາກ​ພຽນ."},{"vNo":15,"txt":"ບັດ​ນີ້ສາ​ເຫດ​ຂອງ​ຄວາມ​ຊົ່ວ​ຮ້າຍ​ຂອງ​ຜູ້ຄົນ​ແມ່ນ​ຄື​ແນວ​ນີ້—ຊາ​ຕານ​ໄດ້​ມີ​ອຳນາດ​ອັນ​ຍິ່ງ​ໃຫຍ່​ໃນ​ການ​ຍຸ​ຍົງ​ໃຫ້​ຜູ້ຄົນ​ເຮັດ​ຄວາມ​ຊົ່ວ​ຮ້າຍ​ນາໆ​ປະການ, ແລະ ເຮັດ​ໃຫ້​ພວກ​ເຂົາ​ຫລົງ​ໄຫລ​ດ້ວຍ​ຄວາມ​ທະ​ນົງ​ຕົວ, ຫລອກ​ລວງ​ພວກ​ເຂົາ​ໃຫ້​ສະ​ແຫວງ​ຫາ​ອຳນາດ ແລະ ສິດ​ອຳນາດ, ແລະ ຂອງ​ມີ​ຄ່າ, ແລະ ສິ່ງ​ທີ່​ບໍ່​ມີ​ປະ​ໂຫຍດ​ຂອງ​ໂລກ."},{"vNo":16,"txt":"ແລະ ຊາຕານ​ໄດ້​ຊັກ​ນຳ​ໃຈ​ຂອງ​ຜູ້ຄົນ​ໃຫ້​ເຮັດ​ຄວາມ​ຊົ່ວ​ຮ້າຍ​ນາໆ​ປະການ​ດັ່ງ​ນີ້; ດັ່ງນັ້ນ ພວກ​ເຂົາ​ຈຶ່ງ​ໄດ້​ຊື່ນ​ຊົມ​ຢູ່​ກັບ​ສັນຕິພາບ​ພຽງ​ແຕ່​ບໍ່​ເທົ່າ​ໃດ​ປີ​ເທົ່າ​ນັ້ນ."},{"vNo":17,"txt":"ແລະ ດ້ວຍ​ເຫດ​ນີ້, ໃນຕົ້ນປີ​ທີ​ສາມ​ສິບ—ຜູ້ຄົນ​ໄດ້​ຖືກ​ປະປ່ອຍ​ໄວ້​ເປັນ​ເວລາ​ດົນ​ນານ​ຢູ່​ນຳ​ການ​ຫລອກ​ລວງ​ຂອງ​ມານ​ຕາມ​ແຕ່​ມັນ​ປາ​ຖະໜາ​ທີ່​ຈະ​ພາພວກ​ເຂົາ​ໄປ, ແລະ ໃຫ້ເຮັດ​ຄວາມ​ຊົ່ວ​ຮ້າຍ​ຕາມ​ແຕ່​ມັນ​ປາ​ຖະໜາ​ທີ່​ຈະ​ໃຫ້​ພວກ​ເຂົາ​ເຮັດ—​ແລະ ຕົ້ນປີ​ທີ​ສາມ​ສິບ​ນີ້, ຜູ້ຄົນ​ຈຶ່ງ​ໄດ້​ຕົກ​ຢູ່​ໃນ​ສະພາບ​ແຫ່ງ​ຄວາມ​ຊົ່ວ​ຮ້າຍ​ອັນ​ເປັນຕາ​ຢ້ານດັ່ງ​ນີ້."},{"vNo":18,"txt":"ບັດ​ນີ້ພວກ​ເຂົາ​ບໍ່​ໄດ້​ເຮັດ​ບາບ​ໂດຍ​ບໍ່​ຮູ້​ເທົ່າ​ເຖິງ​ການ, ເພາະ​ພວກ​ເຂົາ​ຮູ້ຈັກ​ເຖິງ​ພຣະ​ປະສົງ​ຂອງ​ພຣະ​ເຈົ້າກ່ຽວ​ກັບ​ພວກ​ເຂົາ, ເພາະ​ພວກ​ເຂົາ​ໄດ້​ຮັບ​ການ​ສິດສອນ​ມາ​ແລ້ວ; ດັ່ງນັ້ນ ພວກ​ເຂົາ​ຈຶ່ງ​ໄດ້​ກະບົດ​ຕໍ່​ພຣະ​ເຈົ້າ​ໂດຍ​ເຈດ​ຕະນາ."},{"vNo":19,"txt":"ແລະ ບັດ​ນີ້​ມັນ​ເປັນ​ໄປ​ໃນ​ວັນ​ເວລາ​ຂອງ​ເລ​ໂຄ​ນິອັດຜູ້​ເປັນ​ລູກ​ຊາຍ​ຂອງ​ເລ​ໂຄ​ນິອັດ, ເພາະວ່າ​ເລ​ໂຄ​ນິອັດ​ໄດ້​ຮັບ​ຕຳ​ແໜ່ງ​ແທນ​ບິດາ​ຂອງ​ເພິ່ນ ແລະ ໄດ້​ປົກຄອງ​ຜູ້ຄົນ​ໃນ​ປີນັ້ນ."},{"vNo":20,"txt":"ແລະ ມັນ​ເລີ່ມ​ມີ​ຄົນ​ໄດ້​ຮັບ​ການ​ດົນ​ໃຈ​ຈາກ​ສະຫວັນ ແລະ ຖືກ​ສົ່ງ​ໄປ​ຫາ​ບັນດາ​ຜູ້ຄົນ​ໃນ​ທົ່ວ​ແຜ່ນດິນ​ເພື່ອ​ສິດ​ສອນ ແລະ​ ໃຫ້​ຖ້ອຍ​ຄຳ​ຢ່າງ​ອາດ​ຫານ​ເຖິງ​ບາບ ແລະ ຄວາມ​ຊົ່ວ​ຮ້າຍ​ຂອງ​ຜູ້​ຄົນ, ແລະ ໄດ້​ໃຫ້​ຖ້ອຍ​ຄຳ​ແກ່​ພວກ​ເຂົາ​ກ່ຽວ​ກັບ​ການ​ໄຖ່, ຊຶ່ງ​ພຣະຜູ້​ເປັນ​ເຈົ້າ​ຈະ​ກະ​ທຳ​ເພື່ອ​ຜູ້ຄົນ​ຂອງ​ພຣະ​ອົງ, ຫລື ອີກ​ປະ​ການ​ໜຶ່ງ​ຄື ການ​ຟື້ນ​ຄືນ​ຊີວິດ​ຂອງ​ພຣະ​ຄຣິດ; ແລະ ເຂົາ​ເຈົ້າ​ໄດ້​ໃຫ້​ຖ້ອຍ​ຄຳ​ຢ່າງ​ອາດ​ຫານ​ເຖິງ​ການ​ສິ້ນ​ພຣະ​ຊົນ ແລະ ການ​ທຸກ​ທໍລະມານ​ຂອງ​ພຣະ​ອົງ."},{"vNo":21,"txt":"ບັດ​ນີ້ມັນ​ໄດ້​ມີ​ຜູ້​ຄົນ​ຈຳນວນ​ຫລວງ​ຫລາຍ​ທີ່​ຄຽດ​ແຄ້ນ​ຫລາຍ​ທີ່​ສຸດໃຫ້​ແກ່​ຜູ້ທີ່​ໃຫ້​ຖ້ອຍ​ຄຳເຖິງ​ເລື່ອງ​ເຫລົ່າ​ນີ້; ແລະ ຜູ້​ທີ່​ຄຽດ​ແຄ້ນ​ນັ້ນສ່ວນ​ຫລາຍ​ເປັນ​ພວກ​ຫົວໜ້າ​ຜູ້​ຕັດສິນ, ແລະ ພວກ​ທີ່​ເປັນ​ມະຫາ​ປະ​ໂລຫິດ ແລະ ພວກ​ທະນາຍ​ຄວາມ; ແທ້​ຈິງ​ແລ້ວ, ພວກ​ທະນາຍ​ຄວາມ​ທັງ​ໝົດ​ໄດ້​ຄຽດ​ແຄ້ນ​ໃຫ້​ແກ່​ຜູ້​ທີ່​ໃຫ້​ຖ້ອຍ​ຄຳເຖິງ​ເລື່ອງ​ເຫລົ່ານີ້."},{"vNo":22,"txt":"ບັດ​ນີ້ບໍ່​ມີ​ທະນາຍຄວາມ ຫລື​ວ່າ​ຜູ້​ຕັດສິນ ຫລື​ວ່າ​ມະຫາ​ປະ​ໂລຫິດ​ຄົນ​ໃດ​ທີ່​ຈະ​ມີ​ອຳນາດ​ກ່າວ​ໂທດ​ຜູ້​ໃດ​ເຖິງ​ຕາຍ​ໄດ້ ນອກ​ຈາກ​ຜູ້​ປົກຄອງ​ແຜ່ນດິນ​ຈະ​ເປັນ​ຜູ້​ລົງ​ຊື່​ໃນ​ການ​ກ່າວ​ໂທດ​ນັ້ນ​ເທົ່າ​ນັ້ນ."},{"vNo":23,"txt":"ບັດ​ນີ້​ມີ​ຫລາຍ​ຄົນ​ໃນ​ພວກ​ທີ່​ໃຫ້​ຖ້ອຍ​ຄຳ​ເຖິງ​ເລື່ອງ​ທີ່​ກ່ຽວ​ກັບ​ພຣະ​ຄຣິດ ຜູ້​ທີ່​ໄດ້​ໃຫ້​ຖ້ອຍ​ຄຳ​ຢ່າງ​ອາດ​ຫານ​ໄດ້​ຖືກ​ພວກ​ຜູ້​ຕັດສິນ​ຈັບ​ໄປ ແລະ ຂ້າ​ຢ່າງ​ລັບໆ ເພື່ອ​ການ​ຕາຍ​ຂອງ​ເຂົາ​ເຈົ້າ​ຈະ​ບໍ່​ໄດ້​ຮູ້​ໄປ​ເຖິງ​ຜູ້​ປົກຄອງ​ແຜ່ນດິນ ຈົນ​ກວ່າ​ຫລັງ​ຈາກ​ເຂົາ​ເຈົ້າ​ຕາຍ​ໄປ​ແລ້ວ."},{"vNo":24,"txt":"ບັດ​ນີ້​ຈົ່ງ​ເບິ່ງ, ນີ້​ເປັນ​ສິ່ງ​ກົງ​ກັນ​ຂ້າມ​ກັບ​ກົດ​ໝາຍ​ຂອງ​ບ້ານ​ເມືອງ​ທີ່​ຈະ​ລົງ​ໂທດ​ປະຫານ​ຊີວິດ​ຄົນ​ໃດ​ຕາມ​ໃຈ​ຊອບ ເວັ້ນ​ໄວ້​ແຕ່​ພວກ​ເຂົາ​ຈະ​ໄດ້​ຮັບ​ອຳນາດ​ຈາກ​ຜູ້​ປົກຄອງ​ແຜ່ນດິນ​ເສຍ​ກ່ອນ—"},{"vNo":25,"txt":"ດັ່ງນັ້ນ ມັນ​ຈຶ່ງ​ມີ​ໃບ​ຄຳຮ້ອງ​ຂຶ້ນ​ໄປ​ຫາ​ແຜ່ນດິນ​ເຊ​ລາ​ເຮັມລາ, ເຖິງ​ຜູ້​ປົກຄອງ​ແຜ່ນດິນ​ເພື່ອ​ກ່າວ​ຟ້ອງ​ຜູ້​ຕັດສິນ​ເຫລົ່າ​ນີ້ທີ່​ໄດ້​ກ່າວ​ໂທດ​ສາດສະດາ​ຂອງ​ພຣະຜູ້​ເປັນ​ເຈົ້າຈົນ​ເຖິງ​ແກ່​ຄວາມ​ຕາຍ, ຊຶ່ງມັນ​ບໍ່​ເປັນ​ໄປ​ຕາມ​ກົດໝາຍ."},{"vNo":26,"txt":"ບັດ​ນີ້​ເຫ​ດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ຈຶ່ງ​ໄດ້​ຖືກ​ຈັບ ແລະ ຖືກ​ນຳ​ໄປ​ຢູ່​ຕໍ່ໜ້າ​ຜູ້​ຕັດສິນ, ເພື່ອ​ຮັບ​ການ​ຕັດສິນ​ຕາມ​ຄວາມ​ຜິດ​ທີ່​ພວກ​ເຂົາ​ໄດ້​ເຮັດ​ໄປ​ນັ້ນຕາມ​ກົດໝາຍ​ຊຶ່ງຜູ້ຄົນ​ໄດ້​ຕັ້ງ​ໄວ້."},{"vNo":27,"txt":"ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ຜູ້​ຕັດສິນ​ເຫລົ່າ​ນີ້ ມີ​ເພື່ອນ​ຝູງ ແລະ ຍາດ​ພີ່ນ້ອງ​ຫລາຍ​ຄົນ; ແລະ ພວກ​ທີ່​ເຫລືອ​ຢູ່, ແທ້​ຈິງ​ແລ້ວ, ພວກ​ທະນາຍຄວາມ ແລະ ພວກ​ມະຫາ​ປະ​ໂລຫິດ​ເກືອບ​ໝົດ​ທຸກ​ຄົນ​ໄດ້​ຮ່ວມ​ມື​ເຂົ້າກັບ​ຍາດ​ຕິ​ພີ່ນ້ອງ​ຂອງ​ພວກ​ຜູ້​ຕັດສິນ​ເຫລົ່ານັ້ນ ຜູ້​ທີ່​ໄດ້​ຖືກ​ພິຈາລະນາ​ໂທດ​ຕາມ​ກົດໝາຍ."},{"vNo":28,"txt":"ແລະ ພວກ​ເຂົາ​ໄດ້​ເຮັດ​ພັນທະ​ສັນຍາ​ຮ່ວມ​ກັນ, ແທ້​ຈິງ​ແລ້ວ, ເປັນ​ພັນທະ​ສັນຍາ ຊຶ່ງ​ຄົນ​ແຕ່​ເກົ່າ​ກ່ອນ​ໃຫ້​ໄວ້ ຊຶ່ງ​ພັນທະ​ສັນຍາ​ນັ້ນ ມານ​ໄດ້​ໃຫ້​ໄວ້, ເພື່ອ​ຈະ​ໄດ້​ຮ່ວມ​ຫົວ​ກັນ​ຕໍ່ສູ້​ກັບ​ຄວາມ​ຊອບ​ທຳ​ທັງ​ມວນ."},{"vNo":29,"txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ຮ່ວມ​ຫົວ​ກັນ​ຕໍ່ສູ້​ກັບ​ຜູ້ຄົນ​ຂອງ​ພຣະຜູ້​ເປັນ​ເຈົ້າ, ແລະ ເຂົ້າ​ເຮັດ​ພັນທະ​ສັນຍາ​ເພື່ອ​ຈະ​ໄດ້​ທຳລາຍ​ຜູ້​ຄົນ​ຊອບ​ທຳ​ເຫລົ່າ​ນັ້ນ, ເພື່ອ​ຊ່ອຍ​ເຫລືອ​ພວກ​ທີ່​ມີ​ຄວາມ​ຜິດ​ຖານ​ຄາດ​ຕະກຳ ໃຫ້​ພົ້ນ​ຈາກ​ເງື້ອມ​ມື​ຂອງ​ຄວາມ​ຍຸດ​ຕິ​ທຳ, ຊຶ່ງກຳລັງ​ຈະ​ອອກ​ໃຊ້​ຕາມ​ກົດ​ໝາຍ."},{"vNo":30,"txt":"ແລະ ພວກ​ເຂົາ​ໄດ້​ຕໍ່ຕ້ານ​ກົດໝາຍ ແລະ ສິດທິຂອງ​ປະ​ເທດ​ຊາດ​ຂອງ​ພວກ​ເຂົາ; ແລະ ພວກ​ເຂົາ​ໄດ້​ເຮັດ​ພັນທະ​ສັນ​ຍາ​ຮ່ວມ​ກັນ​ເພື່ອ​ທຳລາຍຜູ້​ປົກຄອງ​ແຜ່ນ​ດິນ, ແລະ ເພື່ອ​ຈັດຕັ້ງກະສັດ​ຂຶ້ນ​ປົກ​ຄອງ​ແຜ່ນດິນ, ເພື່ອ​ແຜ່ນດິນ​ຈະ​ບໍ່​ໄດ້​ມີ​ເສລີພາບ​ອີກ​ຕໍ່​ໄປ ແຕ່​ຈະ​ຂຶ້ນກັບ​ກະ​ສັດ."}]}