{"heading":"ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ເພີ່ມ​ທະວີ​ຂຶ້ນ​ໃນ​ບັນດາ​ຜູ້ຄົນ—ຊາວ​ນີ​ໄຟ ແລະ ຊາວ​ເລ​ມັນ​ຮ່ວມ​ມື​ກັນ​ເພື່ອ​ປົກ​ປ້ອງຕົນ​ເອງ​ຈາກພວກ​ໂຈນ​ແກ​ດີ​ອານ​ທັນ—ຊາວ​ເລ​ມັນ​ທີ່​ເຫລື້ອມ​ໃສ​ກັບ​ເປັນ​ຄົນ​ຜິວ​ຂາວ ແລະ ຖືກ​ເອີ້ນ​ວ່າ​ຊາວ​ນີ​ໄຟ. ປະມານ ຄ.ສ. 5–16.","prevAbbr":"3-ne","nextAbbr":"3-ne","prevNo":1,"nextNo":3,"chapterTitle":"3 ນີ​ໄຟ 2","prevTitle":"3 ນີ​ໄຟ 1","nextTitle":"3 ນີ​ໄຟ 3","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ເກົ້າສິບ​ຫ້າ​ກໍ​ໄດ້​ຜ່ານ​ໄປ​ຄື​ກັນ, ແລະ ຜູ້ຄົນ​ເລີ່ມ​ຫລົງ​ລືມ​ເຄື່ອງ​ໝາຍ ແລະ ຄວາມ​ແປກ​ປະຫລາດ​ຊຶ່ງພວກ​ເຂົາ​ເຄີຍ​ໄດ້​ຍິນ​ມາ, ແລະ ເລີ່ມ​ແປກ​ໃຈ​ນ້ອຍ​ລົງ​ກ່ຽວ​ກັບ​ເຄື່ອງ​ໝາຍ ຫລື ການ​ແປກ​ປະ​ຫລາດ​ຈາກ​ສະຫວັນ, ເຖິງ​ຂະໜາດ​ທີ່​ພວກ​ເຂົາ​ເລີ່ມ​ແຂງ​ກະດ້າງ​ໃນ​ໃຈ ແລະ ມືດ​ດັບ​ໃນ​ຈິດ, ແລະ ເລີ່ມ​ບໍ່​ເຊື່ອ​ທຸກ​ສິ່ງ​ຊຶ່ງ​ພວກ​ເຂົາ​ໄດ້​ຍິນ ແລະ ເຫັນ​ມາ—"},{"vNo":2,"txt":"ນຶກ​ຄິດ​ເຖິງສິ່ງ​ທີ່​ບໍ່​ມີ​ປະ​ໂຫຍດ​ບາງ​ຢ່າງ​ໃນ​ໃຈ​ຂອງ​ພວກ​ເຂົາ ວ່າມະນຸດ ແລະ ອຳນາດ​ຂອງ​ມານເຮັດ​ມັນ​ຂຶ້ນ​ເພື່ອ​ຊັກ​ຈູງ ແລະ ຫລອກ​ລວງ​ໃຈ​ຂອງ​ຜູ້ຄົນ; ແລະ ຊາຕານ​ໄດ້​ຄອບຄອງ​ໃຈ​ຂອງ​ຜູ້ຄົນ​ອີກ​ແລ້ວດັ່ງນັ້ນ, ເຖິງ​ຂະໜາດ​ທີ່​ມັນ​ໄດ້​ເຮັດ​ໃຫ້​ຕາ​ຂອງ​ພວກ​ເຂົາບອດ ແລະ ຊັກນຳ​ພວກ​ເຂົາໄປ​ໃຫ້​ເຊື່ອ​ວ່າ ຄຳ​ສອນ​ຂອງ​ພຣະ​ຄຣິດ​ເປັນ​ສິ່ງ​ທີ່​ໂງ່​ຈ້າ​ລ້າ​ຫລັງ ແລະ ບໍ່​ມີ​ປະ​ໂຫຍດ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ເລີ່ມ​ເກັ່ງ​ກ້າ​ຂຶ້ນ​ໃນ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ; ແລະ ພວກ​ເຂົາ​ບໍ່​ເຊື່ອ​ວ່າ ມັນ​ຈະ​ມີ​ເຄື່ອງ​ໝາຍ ຫລື ການ​ແປກ​ປະຫລາດ​ເກີດ​ຂຶ້ນ​ຕື່ມ​ອີກ; ແລະ ຊາ​ຕານ​ໄດ້​ໄປ​ຫາ​ທົ່ວ​ທຸກ​ແຫ່ງ​ຫົນ​ຊັກ​ຈູງ​ໃຈ​ຂອງ​ຜູ້ຄົນ​ໄປ​ໂດຍ​ລໍ້​ລວງ​ພວກ​ເຂົາ ແລະ ເປັນ​ເຫດ​ໃຫ້​ພວກ​ເຂົາ​ເຮັດ​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ໃນ​ແຜ່ນດິນ."},{"vNo":4,"txt":"ແລະ ປີ​ທີ​ເກົ້າສິບ​ຫົກ​ໄດ້​ຜ່ານ​ໄປ​ດັ່ງນັ້ນ; ແລະ ປີ​ທີ​ເກົ້າສິບ​ເຈັດ​ນຳ​ອີກ; ແລະ ປີ​ທີ​ເກົ້າສິບ​ແປດ ແລະ ປີ​ທີ​ເກົ້າສິບ​ເກົ້ານຳ​ອີກ."},{"vNo":5,"txt":"ແລະ ໜຶ່ງ​ຮ້ອຍ​ປີ​ໄດ້​ຜ່ານ​ໄປ ນັບ​ຕັ້ງ​ແຕ່​ວັນ​ເວລາ​ຂອງ​ໂມ​ໄຊ​ຢາຜູ້​ເປັນ​ກະສັດ​ຂອງ​ຊາວ​ນີ​ໄຟ."},{"vNo":6,"txt":"ແລະ ຫົກ​ຮ້ອຍ​ກັບ​ເກົ້າປີ​ໄດ້​ຜ່ານ​ໄປ ນັບ​ຕັ້ງ​ແຕ່​ລີ​ໄຮ​ອອກ​ຈາກ​ເຢຣູ​ຊາເລັມ​ມາ."},{"vNo":7,"txt":"ແລະ ເກົ້າປີ​ໄດ້​ຜ່ານ​ໄປ ນັບ​ຕັ້ງ​ແຕ່​ເວລາ​ທີ່​ມີເຄື່ອງໝາຍ​ປະທານ​ໃຫ້, ຊຶ່ງ​ສາດສະດາ​ໄດ້​ເວົ້າ​ໄວ້​ວ່າ ພຣະ​ຄຣິດ​ຈະ​ສະ​ເດັດ​ມາ​ສູ່ໂລກ."},{"vNo":8,"txt":"ບັດ​ນີ້​ຊາວ​ນີ​ໄຟ​ໄດ້​ເລີ່ມ​ນັບ​ເວລາ​ຂອງ​ພວກ​ເຂົາ​ນັບ​ຕັ້ງ​ແຕ່​ເວລາ​ນີ້​ເປັນ​ຕົ້ນ​ໄປ​ເລີ່ມ​ຈາກ​ເວລາ​ທີ່​ມີ​ເຄື່ອງ​ໝາຍ​ປະທານ​ໃຫ້, ຫລື ນັບ​ຕັ້ງ​ແຕ່​ການ​ສະ​ເດັດ​ມາ​ຂອງ​ພຣະ​ຄຣິດ; ດັ່ງນັ້ນ, ມັນ​ຈຶ່ງ​ເປັນ​ເວລາ​ພຽງ​ແຕ່​ເກົ້າ​ປີ​ຜ່ານ​ໄປ."},{"vNo":9,"txt":"ແລະ ນີ​ໄຟຜູ້​ເປັນ​ບິດາ​ຂອງ​ນີ​ໄຟຜູ້​ໄດ້​ຮັບ​ໜ້າ​ທີ່​ເພື່ອ​ເກັບ​ແຜ່ນ​ຈາລຶກ​ນັ້ນ, ບໍ່​ໄດ້​ກັບ​ຄືນ​ມາແຜ່ນດິນ​ເຊ​ລາ​ເຮັມລາ​ອີກ, ແລະ ບໍ່​ມີ​ຜູ້​ໃດ​ພົບ​ເຫັນ​ເພິ່ນ​ຢູ່​ບ່ອນ​ໃດ​ເລີຍ​ໃນທົ່ວ​ແຜ່ນດິນ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ຍັງ​ຄົງ​ຢູ່​ໃນ​ຄວາມ​ຊົ່ວ​ຮ້າຍ, ທັງໆ​ທີ່ມີ​ການ​ສິດສອນ ແລະ ໃຫ້​ຄຳ​ທຳນາຍ​ຫລາຍ​ຢ່າງ​ໃນ​ບັນດາ​ພວກ​ເຂົາ; ແລະ ​ປີ​ທີ​ສິບ​ໄດ້​ຜ່ານ​ໄປ​ດັ່ງ​ນີ້; ແລະ ປີ​ທີ​ສິບ​ເອັດ​ກໍ​ໄດ້​ຜ່ານ​ໄປ​ດ້ວຍ​ຄວາມ​ຊົ່ວ​ຮ້າຍ​ນຳ​ອີກ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີສິບ​ສາມ ມັນ​ເລີ່ມ​ມີ​ສົງຄາມ ແລະ ການ​ຂັດ​ແຍ້ງ​ກັນ​ຕະຫລອດ​ທົ່ວ​ແຜ່ນດິນ; ເພາະວ່າ​ພວກ​ໂຈນ​ແກ​ດີ​ອານ​ທັນ​ກັບ​ມີ​ຈຳນວນ​ຫລວງຫລາຍ​ຂຶ້ນ, ແລະ ໄດ້​ຂ້າ​ຜູ້ຄົນ​ຢ່າງ​ຫລວງຫລາຍ, ແລະ ເຮັດ​ໃຫ້​ຫລາຍ​ຫົວ​ເມືອງ​ແປນ​ເປົ່າ ແລະ ໄດ້​ຂະຫຍາຍ​ຄວາມ​ຕາຍ ແລະ ການ​ຂ້າ​ຟັນ​ຢ່າງ​ຫລວງຫລ​າຍ​ທົ່ວ​ແຜ່ນດິນ, ຈົນ​ວ່າ​ມັນ​ເປັນ​ສິ່ງ​ສົມຄວນ​ທີ່​ຜູ້​ຄົນ​ທັງ​ໝົດ ທັງ​ຊາວ​ນີ​ໄຟ ແລະ ຊາວ​ເລ​ມັນຈະ​ຈັບ​ອາວຸດ​ຂຶ້ນຕໍ່ສູ້​ກັບ​ພວກ​ເຂົາ."},{"vNo":12,"txt":"ດັ່ງນັ້ນ, ຊາວ​ເລ​ມັນ​ທັງ​ໝົດຜູ້​ໄດ້​ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້​ເປັນ​ເຈົ້າຈຶ່ງ​ໄດ້​ເຂົ້າສົມທົບ​ກັບ​ຊາວ​ນີ​ໄຟ​ພີ່ນ້ອງ​ຂອງ​ພວກ​ເຂົາ, ແລະ ຖືກ​ບັງຄັບ​ໃຫ້​ຈັບ​ອາວຸດ​ຂຶ້ນ​ຕໍ່​ສູ້​ກັບ​ໂຈນ​ແກ​ດີ​ອານ​ທັນ​ເຫລົ່ານັ້ນ ເພື່ອ​ຄວາມ​ປອດ​ໄພ​ຂອງ​ຊີວິດ​ຂອງ​ພວກ​ເຂົາ ແລະ ພວກ​ຜູ້ຍິງ​ຂອງ​ພວ​ກ​ເຂົາ ແລະ ພວກ​ເດັກນ້ອຍ​ຂອງ​ພວກ​ເຂົາ, ແທ້​ຈິງ​ແລ້ວ, ແລະ ເພື່ອ​ປົກປັກ​ຮັກສາ​ສິດ​ຂອງ​ພວກ​ເຂົາ, ແລະ ສິດທິ​ພິ​ເສດ​ຂອງ​ສາດສະໜາ​ຈັກ​ຂອງ​ພວກ​ເຂົາ ແລະ ສິດ​ຂອງ​ການ​ນະມັດ​ສະການ​ຂອງ​ພວກ​ເຂົາ, ແລະ ອິດ​ສະລະ​ພາບ ແລະ ເສລີພາບ​ຂອງ​ພວກ​ເຂົາ​ນຳ​ອີກ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກ່ອນ​ປີ​ທີ​ສິບ​ສາມຈະ​ຜ່ານ​ພົ້ນ​ໄປ ຊາວ​ນີ​ໄຟ​ໄດ້​ຖືກ​ຄຸກ​ຄາມ​ດ້ວຍ​ການ​ທຳລາຍ​ອັນ​ໃຫຍ່​ຫລວງ ຍ້ອນ​ວ່າ​ສົງຄາມ​ເທື່ອ​ນີ້​ໂຫດ​ຮ້າຍ​ທາລຸນ​ຫລາຍ​ທີ່​ສຸດ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ເຫລົ່າ​ນັ້ນຜູ້​ທີ່​ໄດ້​ເຂົ້າມາ​ຮ່ວມ​ກັບ​ຊາວ​ນີ​ໄຟ ໄດ້​ຖືກ​ນັບ​ເຂົ້າຢູ່​ໃນ​ບັນດາ​ຊາວ​ນີ​ໄຟ;"},{"vNo":15,"txt":"ແລະ ຄຳ​ສາບ​ແຊ່ງ​ທີ່​ມີ​ຢູ່​ກັບ​ພວກ​ເຂົາ​ຖືກ​ຖອນ​ອອກ​ໄປ, ແລະ ຜິວ​ໜັງ​ຂອງ​ພວກ​ເຂົາ​ກັບ​ມາ​ຂາວ​ຄື​ກັນ​ກັບ​ຊາວ​ນີ​ໄຟ;"},{"vNo":16,"txt":"ແລະ ພວກ​ຊາຍໜຸ່ມ ແລະ ພວກລູກ​ສາວ​ຂອງ​ພວກ​ເຂົາ​ກັບ​ມາ​ເປັນ​ຄົນ​ຈົບງາມ​ທີ່​ສຸດ, ແລະ ພວກ​ເຂົາ​ຖືກ​ນັບ​ເຂົ້າຢູ່​ໃນ​ບັນດາ​ຊາວ​ນີ​ໄຟ ແລະ ຖືກ​ເອີ້ນ​ວ່າ​ຊາວ​ນີ​ໄຟ. ແລະ ປີ​ທີ​ສິບ​ສາມ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນຕົ້ນປີ​ທີ​ສິບ​ສີ່, ສົງຄາມ​ລະຫວ່າງ​ພວກ​ໂຈນ ແລະ ຜູ້ຄົນ​ຂອງ​ນີ​ໄຟ​ໄດ້​ດຳ​ເນີນ​ຕໍ່​ໄປ ແລະ ມັນ​ໄດ້​ກັບ​ມາ​ຮ້າຍ​ແຮງ​ຫລາຍ​ທີ່​ສຸດ; ເຖິງ​ຢ່າງ​ໃດ​ກໍ​ຕາມ, ຜູ້ຄົນ​ຂອງ​ນີ​ໄຟ​ຍັງ​ໄດ້​ປຽບ​ພວກ​ໂຈນ​ຢູ່, ເຖິງ​ຂະໜາດ​ທີ່ພວກ​ເຂົາໄດ້​ຂັບ​ໄລ່​ພວກ​ເຂົາ​ອອກ​ໄປ​ຈາກ​ແຜ່ນດິນ​ຂອງ​ຕົນ ເຂົ້າ​ໄປ​ໃນ​ພູ ແລະ ບ່ອນ​ລີ້ຊ່ອນຂອງ​ພວກ​ເຂົາ."},{"vNo":18,"txt":"ແລະ ປີ​ທີ​ສິບ​ສີ່​ໄດ້​ສິ້ນ​ສຸດ​ລົງ​ດັ່ງ​ນີ້. ແລະ ໃນ​ປີ​ທີ​ສິບ​ຫ້າ ພວກ​ເຂົາ​ໄດ້​ຍົກ​ມາ​ຕໍ່ສູ້​ກັບ​ຜູ້ຄົນ​ຂອງ​ນີ​ໄຟ; ແລະ ເປັນ​ຍ້ອນ​ຄວາມ​ຊົ່ວ​ຮ້າຍຂອງ​ຜູ້ຄົນ​ຂອງ​ນີ​ໄຟ, ແລະ ການ​ຂັດ​ແຍ້ງ ແລະ ການ​ແຕກ​ແຍກ​ກັນ​ຫລາຍ​ຕໍ່​ຫລາຍ​ເທື່ອ​ຂອງ​ພວກ​ເຂົາ, ພວກ​ໂຈນ​ແກ​ດີ​ອານ​ທັນ​ຈຶ່ງ​ໄດ້​ປຽບ​ພວກ​ເຂົາ."},{"vNo":19,"txt":"ແລະ ປີ​ທີ​ສິບ​ຫ້າ​ໄດ້​ສິ້ນ​ສຸດ​ລົງ​ດັ່ງ​ນີ້, ແລະ ຜູ້ຄົນ​ໄດ້​ຢູ່​ໃນ​ສະພາບ​ແຫ່ງ​ຄວາມທຸກ​ທໍລະມານຢູ່​ດັ່ງ​ນີ້; ແລະ ດາບ​ແຫ່ງ​ຄວາມ​ພິນາດ​ໄດ້​ແຂວນ​ຢູ່​ເທິງ​ຫົວ​ຂອງ​ພວກ​ເຂົາ, ເຖິງ​ຂະໜາດ​ທີ່ພວກ​ເຂົາ​ຈະ​ຖືກ​ມັນ​ຟາດ​ຟັນ, ແລະ ນີ້​ກໍ​ເພາະຄວາມ​ຊົ່ວ​ຮ້າຍ​ຂອງ​ພວກ​ເຂົາ."}]}