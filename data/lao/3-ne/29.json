{"heading":"ການ​ອອກ​ມາ​ຂອງ​ພຣະ​ຄຳ​ພີ​ມໍ​ມອນ​ຈະ​ເປັນ​ການ​ສັນຍານ​ວ່າ ພຣະຜູ້ເປັນເຈົ້າ​ໄດ້​ເລີ່ມ​ຕົ້ນ​ເຕົ້າ​ໂຮມຊາວ​ອິດ​ສະ​ຣາ​ເອນ ແລະ ເຮັດ​ໃຫ້​ພັນທະ​ສັນຍາ​ຂອງ​ພຣະ​ອົງ​ສຳເລັດ—ຜູ້​ທີ່​ປະຕິເສດ​ການ​ເປີດເຜີຍ ແລະ ຂອງ​ປະທານ​ຂອງ​ພຣະ​ອົງ​ໃນ​ຍຸກ​ສຸດ​ທ້າຍຈະ​ຖືກ​ສາບ​ແຊ່ງ. ປະມານ ຄ.ສ. 34–35.","prevAbbr":"3-ne","prevNo":28,"nextAbbr":"3-ne","nextNo":30,"chapterTitle":"3 ນີ​ໄຟ ໒໙","verses":[{"vNo":"1 ","txt":"ແລະ ບັດ​ນີ້​ຈົ່ງ​ເບິ່ງ, ຂ້າພະເຈົ້າ​ກ່າວ​ກັບ​ທ່ານ​ວ່າ ເມື່ອ​ພຣະຜູ້ເປັນເຈົ້າ​ເຫັນ​ສົມຄວນ​ໃນ​ຄວາມ​ສະຫລຽວ​ສະຫລາດ​ຂອງ​ພຣະ​ອົງ, ວ່າ​ຂໍ້ຄວາມ​ເຫລົ່າ​ນີ້​ຈະ​ມາ​ສູ່​ຄົນ​ຕ່າງ​ຊາດ, ຕາມ​ພຣະ​ຄຳ​ຂອງ​ພຣະ​ອົງ ເມື່ອນັ້ນ​ທ່ານ​ຈະ​ຮູ້​ວ່າ​ພັນທະ​ສັນຍາຊຶ່ງ​ພຣະ​ບິດາ​ໄດ້​ເຮັດ​ໄວ້​ກັບ​ລູກ​ຫລານ​ອິດ​ສະ​ຣາ​ເອນ​ກ່ຽວ​ກັບ​ການ​ກັບ​ຄືນ​ມາ​ຫາ​ແຜ່ນດິນ​ທີ່​ເປັນ​ມູນ​ມໍລະດົກ​ຂອງ​ພວກ​ເຂົາ​ນັ້ນ​ເລີ່ມ​ຈະ​ສຳເລັດ​ແລ້ວ."},{"vNo":"2 ","txt":"ແລະ ທ່ານ​ຈະ​ຮູ້​ວ່າ ພຣະ​ຄຳ​ຂອງ​ພຣະຜູ້ເປັນເຈົ້າ​ຊຶ່ງ​ສາດສະດາ​ຜູ້​ບໍລິສຸດ​ເວົ້າ​ໄວ້​ຈະ​ສຳເລັດ​ທັງ​ໝົດ; ແລະ ທ່ານ​ບໍ່​ຄວນ​ເວົ້າ​ວ່າພຣະຜູ້ເປັນເຈົ້າ​ຊັກ​ຊ້າ​ໃນ​ການ​ສະເດັດ​ມາ​ຫາ​ລູກ​ຫລານ​ອິດ​ສະ​ຣາ​ເອນ."},{"vNo":"3 ","txt":"ແລະ ທ່ານ​ບໍ່​ຄວນ​ຄິດ​ຢູ່​ໃນ​ໃຈ​ວ່າ ຄຳ​ທີ່​ເວົ້າ​ໄວ້​ນັ້ນ​ບໍ່​ມີ​ປະ​ໂຫຍດ, ເພາະ​ຈົ່ງ​ເບິ່ງ, ພຣະຜູ້ເປັນເຈົ້າ​ຈື່​ຈຳ​ພັນທະ​ສັນຍາ​ຊຶ່ງ​ພຣະ​ອົງ​ໄດ້​ເຮັດ​ໄວ້​ກັບ​ຜູ້ຄົນຂອງ​ພຣະ​ອົງຜູ້​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":"4 ","txt":"ແລະ ເມື່ອ​ທ່ານ​ເຫັນ​ຂໍ້ຄວາມ​ເຫລົ່າ​ນີ້​ອອກ​ມາ​ໃນ​ບັນດາ​ພວກ​ທ່ານ, ເມື່ອນັ້ນ​ທ່ານ​ບໍ່​ຄວນ​ໝິ່ນ​ປະໝາດ​ການ​ກະທຳ​ຂອງ​ພຣະຜູ້ເປັນເຈົ້າ​ອີກ​ຕໍ່​ໄປ, ເພາະວ່າ​ດາບ​ແຫ່ງ​ຄວາມ​ຍຸດ​ຕິ​ທຳ​ຂອງ​ພຣະ​ອົງ​ຢູ່​ໃນ​ພຣະ​ຫັດ​ເບື້ອງ​ຂວາ​ຂອງ​ພຣະ​ອົງ; ແລະ ຈົ່ງ​ເບິ່ງ, ໃນ​ມື້​ນັ້ນ ຖ້າ​ຫາ​ກວ່າ​ທ່ານ​ໝິ່ນ​ປະໝາດ​ການ​ກະທຳ​ຂອງ​ພຣະ​ອົງ​ແລ້ວ ພຣະ​ອົງ​ຈະ​ເຮັດ​ໃຫ້​ມັນ​ຕາມ​ມາ​ທັນ​ທ່ານ​ຢ່າງ​ວ່ອງ​ໄວ."},{"vNo":"5 ","txt":"ວິບັດ​ແກ່​ຄົນ​ທີ່​ໝິ່ນປະໝາດ​ການ​ກະທຳ​ຂອງ​ພຣະຜູ້ເປັນເຈົ້າ; ແທ້​ຈິງ​ແລ້ວ, ວິບັດ​ແກ່​ຄົນ​ທີ່​ປະຕິເສດ​ພຣະ​ຄຣິດ ແລະ ວຽກ​ງານ​ຂອງ​ພຣະ​ອົງ!"},{"vNo":"6 ","txt":"ແທ້​ຈິງ​ແລ້ວ, ວິບັດ​ແກ່​ຄົນ​ທີ່​ປະຕິເສດ​ການ​ເປີດເຜີຍ​ຂອງ​ພຣະຜູ້ເປັນເຈົ້າ, ແລະ ເວົ້າ​ວ່າ​ພຣະຜູ້ເປັນເຈົ້າ​ບໍ່​ກະທຳ​ວຽກ​ງານ​ໂດຍ​ການ​ເປີດເຜີຍ, ຫລື ໂດຍ​ການ​ທຳນາຍ, ຫລື ໂດຍ​ຂອງ​ປະທານ, ຫລື ໂດຍ​ພາສາ, ຫລື ໂດຍ​ການ​ປິ່ນປົວ, ຫລື ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ​ຕໍ່​ໄປ​ອີກ​ແລ້ວ!"},{"vNo":"7 ","txt":"ແທ້​ຈິງ​ແລ້ວ, ແລະ ວິບັດ​ແກ່​ຜູ້​ທີ່​ຈະ​ເວົ້າ​ສິ່ງ​ນີ້​ອອກ​ມາ​ໃນ​ມື້ນັ້ນ​ເພື່ອ​ຫາ​ຜົນ​ປະ​ໂຫຍດ, ວ່າ​ມັນ​ບໍ່​ມີ​ສິ່ງ​ມະຫັດ​ສະຈັນ​ເກີດ​ຂຶ້ນ​ໂດຍ​ພຣະ​ເຢ​ຊູ​ຄຣິດ; ເພາະ​ຄົນ​ທີ່​ທຳ​ການ​ນີ້​ຈະ​ເປັນ​ດັ່ງ​ບຸດ​ແຫ່ງ​ຄວາມ​ຈິບຫາຍ, ຊຶ່ງ​ຄົນ​ເຊັ່ນ​ນີ້​ຈະ​ບໍ່​ໄດ້​ຮັບ​ຄວາມ​ເມດ​ຕາ​ເລີຍຕາມ​ພຣະ​ຄຳ​ຂອງ​ພຣະ​ຄຣິດ​ທີ່​ໃຫ້​ໄວ້!"},{"vNo":"8 ","txt":"ແທ້​ຈິງ​ແລ້ວ, ແລະ ທ່ານ​ບໍ່​ຄວນ​ດູ​ຖູກ ຫລື ໝິ່ນປະໝາດ, ຫລື ເຍາະ​ເຍີ້ຍ​ຊາວ​ຢິວ, ຫລື ຄົນ​ໃດຜູ້​ທີ່​ເຫລືອ​ຢູ່​ຂອງ​ເຊື້ອສາຍ​ອິດ​ສະ​ຣາ​ເອນ​ອີກ​ຕໍ່​ໄປ; ເພາະ​ຈົ່ງ​ເບິ່ງ, ພຣະຜູ້ເປັນເຈົ້າ​ຈື່​ຈຳ​ພັນທະ​ສັນຍາ​ຂອງ​ພຣະ​ອົງ​ທີ່​ໃຫ້​ໄວ້​ກັບ​ພວກ​ເຂົາ, ແລະ ພຣະ​ອົງ​ຈະ​ກະທຳ​ຕໍ່​ພວກ​ເຂົາ​ຕາມ​ທີ່​ພຣະ​ອົງ​ໄດ້​ສາບານ​ໄວ້."},{"vNo":"9 ","txt":"ດັ່ງນັ້ນ ທ່ານ​ບໍ່​ຕ້ອງ​ຄິ​ດວ່າ ທ່ານ​ຈະ​ສາມາດ​ຫັນ​ພຣະຫັດ​ເບື້ອງ​ຂວາ​ຂອງ​ພຣະຜູ້ເປັນເຈົ້າ​ໄປ​ຫາ​ເບື້ອງ​ຊາຍ​ໄດ້, ເພື່ອ​ວ່າ​ພຣະ​ອົງ​ຈະ​ບໍ່​ດຳເນີນ​ການ​ພິ​ພາກ​ສາ ຈົນ​ເຖິງ​ການ​ເຮັດ​ໃຫ້​ພັນ​ທະ​ສັນ​ຍາຊຶ່ງ​ພຣະ​ອົງ​ໄດ້​ເຮັດ​ໄວ້​ກັບ​ເຊື້ອ​ສາຍ​ອິດ​ສະ​ຣາ​ເອນ​ສຳເລັດ."}]}