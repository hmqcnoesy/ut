{"heading":"ພຣະ​ເຢຊູ​ຊີ້​ແຈງ​ທັງ​ໝົດ​ນັບ​ຕັ້ງ​ແຕ່​ຕົ້ນ​ຈົນ​ເຖິງ​ມື້​ສຸດ​ທ້າຍ—ທາລົກ ແລະ ເດັກ​ນ້ອຍ​ເວົ້າ​ເລື່ອງ​ມະຫັດ​ສະຈັນ​ທີ່​ບໍ່​ອາດ​ສາມາດ​ຂຽນ​ໄວ້​ໄດ້—ຜູ້​ທີ່​ເຂົ້າ​ຮ່ວມ​ສາດສະໜາ​ຈັກ​ຂອງ​ພຣະ​ຄຣິດ​ຖື​ວ່າ​ສິ່ງ​ຂອງ​ທັງ​ໝົດ​ທີ່​ພວກ​ເຂົາ​ມີ​ເປັນ​ຂອງ​ສ່ວນ​ລວມ. ປະມານ ຄ.ສ. 34.","prevAbbr":"3-ne","nextAbbr":"3-ne","prevNo":25,"nextNo":27,"chapterTitle":"3 ນີ​ໄຟ 26","prevTitle":"3 ນີ​ໄຟ 25","nextTitle":"3 ນີ​ໄຟ 27","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະ​ເຢຊູ​ເລົ່າ​ເລື່ອງ​ເຫລົ່າ​ນີ້​ແລ້ວ ພຣະ​ອົງ​ຈຶ່ງ​ໄດ້​ຊີ້​ແຈງ​ເລື່ອງ​ເຫລົ່າ​ນີ້​ຕໍ່​ຝູງ​ຊົນ; ແລະ ພຣະ​ອົງ​ໄດ້​ຊີ້​ແຈງ​ເລື່ອງ​ທັງ​ໝົດ​ຕໍ່​ພວກ​ເຂົາ, ທັງ​ເລື່ອງ​ໃຫຍ່ ແລະ ເລື່ອງ​ນ້ອຍ."},{"vNo":2,"txt":"ແລະ ພຣະ​ອົງ​ໄດ້​ກ່າວ​ວ່າ: ພຣະ​ຄຳ​ພີ​ເຫລົ່າ​ນີ້ ຊຶ່ງພວກເຈົ້າບໍ່​ໄດ້ມີ​ຢູ່​ນຳ, ພຣະ​ບິດາ​ຈຶ່ງ​ໄດ້​ບັນຊາ​ໃຫ້​ເຮົາ​ມອບ​ໃຫ້​ແກ່​ພວກ​ເຈົ້າ; ເພາະ​ມັນ​ເປັນຄວາມ​ສະ​ຫລຽວ​ສະຫລາດ​ໃນພຣະ​ອົງ​ທີ່​ມັນຄວນ​ຖືກ​ສົ່ງຕໍ່​ໄປ​ໃຫ້​ຜູ້​ຄົນ​ລຸ້ນຫລັງ."},{"vNo":3,"txt":"ແລະ ພຣະ​ອົງ​ໄດ້​ຊີ້​ແຈງ​ເລື່ອງ​ທັງ​ໝົດ​ຕັ້ງ​ແຕ່​ຕົ້ນຈົນ​ເຖິງ​ເວລາ​ທີ່​ພຣະ​ອົງ​ຈະ​ສະ​ເດັດ​ມາ​ໃນ​ລັດສະໝີ​ພາບ​ຂອງ​ພຣະ​ອົງ—​ແທ້​ຈິງ​ແລ້ວ, ຈົນກະທັ້ງທຸກ​ເລື່ອງ​ທີ່​ຈະ​ເກີດຂຶ້ນ​ໃນ​ຜືນ​ແຜ່ນດິນ​ໂລກ, ຈົນ​ກະທັ້ງວັດຖຸ​ຕ່າງໆ​ເປື່ອຍໄປ​ດ້ວຍ​ໄຟ, ແລະ ແຜ່ນດິນ​ໂລກ​ຈະ​ຫົດ​ເຂົ້າ​ດັ່ງ​ມ້ວນ​ກະດາດ, ແລະ ຟ້າ​ກັບ​ແຜ່ນດິນ​ກໍ​ຈະ​ລ່ວງ​ພົ້ນ​ໄປ;"},{"vNo":4,"txt":"ແລະ ຈົນ​ກະທັ້ງ​ເປັນ​ວັນອັນ​ຍິ່ງ​ໃຫຍ່ ແລະ ສຸດ​ທ້າຍ, ເມື່ອ​ທຸກ​ຜູ້​ຄົນ, ແລະ ທຸກ​ຕະກຸນ, ແລະ ທຸກ​ປະຊາ​ຊາດ, ແລະ ທຸກ​ພາສາ ຈະ​ມາ​ຢືນ​ຢູ່​ຕໍ່​ພຣະ​ພັກ​ຂອງ​ພຣະ​ເຈົ້າ, ເພື່ອ​ຮັບ​ການ​ພິພາກສາ, ຕາມ​ວຽກ​ງານ​ຂອງ​ພວກ​ເຂົາ ບໍ່​ວ່າ​ຈະ​ເປັນ​ວຽກ​ງານ​ດີ ຫລື ວຽກ​ງານ​ຊົ່ວ—"},{"vNo":5,"txt":"ຖ້າ​ຫາກ​ມັນ​ເປັນ​ວຽກ​ງານ​ດີ, ກໍ​ຈະ​ໄດ້​ອອກ​ມາ​ຫາ​ການ​ຟື້ນ​ຄືນ​ຊີວິດ​ອັນ​ເປັນ​ນິດ; ແລະ ຖ້າ​ຫາກ​ມັນ​ເປັນ​ວຽກ​ງານ​ຊົ່ວ, ກໍ​ຈະ​ໄດ້​ອອກ​ມາ​ຫາ​ການ​ຟື້ນ​ຄືນ​ຊີວິດ​ທີ່​ອັບ​ປະ​ໂຫຍດ; ໂດຍ​ເປັນ​ທາງ​ສອງ​ເສັ້ນ​ຄຽງ​ຄູ່ກັນ​ໄປ, ເສັ້ນ​ໜຶ່ງ​ຢູ່​ມື​ເບື້ອງ​ໜຶ່ງ ແລະ ອີກ​ເສັ້ນ​ໜຶ່ງ​ຢູ່​ມື​ອີກ​ເບື້ອງ​ໜຶ່ງ, ອີງ​ຕາມ​ພຣະ​ເມດ​ຕາ, ແລະ ຕາມ​ຄວາມ​ຍຸດ​ຕິ​ທຳ, ແລະ ຕາມ​ຄວາມ​ບໍລິສຸດ​ຊຶ່ງ​ມີ​ໃນ​ພຣະ​ຄຣິດ, ຜູ້​ຊຶ່ງ​ເປັນ​ຢູ່​ມາ​ກ່ອນ​ໂລກ​ເລີ່ມ​ຕົ້ນ."},{"vNo":6,"txt":"ແລະ ບັດ​ນີ້ບໍ່​ອາດ​ຂຽນ​ມັນ​ໄວ້​ໃນ​ໜັງ​ສື​ເຫລັ້ມນີ້​ໄດ້​ເຖິງ​ແມ່ນ​ໃນໜຶ່ງ​ສ່ວນ​ຮ້ອຍ​ຂອງ​ເລື່ອງ​ຊຶ່ງພຣະ​ເຢຊູ​ໄດ້​ສອນ​ໄວ້​ແທ້ໆ​ແກ່​ຜູ້​ຄົນ;"},{"vNo":7,"txt":"ແຕ່​ຈົ່ງ​ເບິ່ງ ແຜ່ນ​ຈາລຶກ​ຂອງ​ນີ​ໄຟ​ໄດ້​ບັນຈຸ​ຫລາຍ​ກວ່າ​ນີ້​ຂອງ​ເລື່ອງ​ຊຶ່ງພຣະ​ອົງ​ໄດ້​ສິດສອນ​ຜູ້ຄົນ."},{"vNo":8,"txt":"ແລະ ສິ່ງ​ເຫລົ່າ​ນີ້ຂ້າພະ​ເຈົ້າ​ໄດ້ຂຽນ​ໄວ້ ຊຶ່ງ​ເປັນ​ພຽງ​ສ່ວນ​ເລັກ​ໜ້ອຍ​ຂອງ​ເລື່ອງ​ທັງ​ໝົດ​ທີ່​ພຣະ​ອົງ​ໄດ້ສິດສອນ​ຜູ້​ຄົນ; ແລະ ຂ້າພະ​ເຈົ້າຂຽນ​ມັນ​ໄວ້​ໂດຍ​ມີ​ເຈດ​ຕະນາ​ວ່າ ມັນ​ອາດ​ຈະ​ຖືກ​ນຳ​ມາ​ສູ່​ຜູ້ຄົນ​ພວກ​ນີ້​ອີກ ໂດຍ​ຄົນ​ຕ່າງ​ຊາດ​ຕາມ​ຂໍ້​ຄວາມ​ທີ່​ພຣະ​ເຢຊູ​ໄດ້​ກ່າວ​ໄວ້."},{"vNo":9,"txt":"ແລະ ເມື່ອ​ພວກ​ເຂົາ​ໄດ້​ຮັບ​ເລື່ອງ​ນີ້​ແລ້ວ, ຊຶ່ງສົມຄວນ​ທີ່​ພວກ​ເຂົາ​ຈະ​ໄດ້​ຮັບ​ມັນ​ກ່ອນ, ເພື່ອ​ທົດ​ລອງ​ຄວາມ​ເຊື່ອ​ຂອງ​ພວກ​ເຂົາ, ແລະ ຖ້າ​ຫາກ​ເປັນ​ໄປ​ວ່າ ພວກ​ເຂົາ​ເຊື່ອ​ເລື່ອງ​ເຫລົ່າ​ນີ້ ເມື່ອນັ້ນ​ເລື່ອງ​ທີ່​ຍິ່ງ​ໃຫຍ່​ຈະ​ປະກົດ​ແກ່​ພວກ​ເຂົາ."},{"vNo":10,"txt":"ແລະ ຖ້າ​ຫາກ​ເປັນ​ໄປ​ວ່າ ພວກ​ເຂົາ​ບໍ່​ເຊື່ອ​ເລື່ອງ​ເຫລົ່າ​ນີ້, ເມື່ອນັ້ນ​ເລື່ອງ​ທີ່​ຍິ່ງ​ໃຫຍ່​ກວ່າ​ນີ້​ຈະ​ຖືກ​ກີດ​ກັນ​ໄວ້​ຈາກ​ພວກ​ເຂົາ, ຊຶ່ງນຳ​ໄປ​ສູ່​ການ​ກ່າວ​ໂທດ​ພວກ​ເຂົາ."},{"vNo":11,"txt":"ຈົ່ງ​ເບິ່ງ, ຂ້າພະ​ເຈົ້າກຳລັງ​ຈະ​ຂຽນ​ເລື່ອງ​ທັງ​ໝົດ​ທີ່​ບັນທຶກ​ຢູ່​ໃນ​ແຜ່ນ​ຈາລຶກ​ຂອງ​ນີ​ໄຟ​ຢູ່​ພໍດີ, ແຕ່​ພຣະຜູ້​ເປັນ​ເຈົ້າ​ໄດ້​ຫ້າມ​ໄວ້ ແລະ ກ່າວ​ວ່າ: ເຮົາ​ຈະ​ທົດ​ລອງ​ສັດທາ​ຂອງ​ຜູ້ຄົນຂອງ​ເຮົາ."},{"vNo":12,"txt":"ດັ່ງນັ້ນຂ້າພະ​ເຈົ້າມໍ​ມອນຈຶ່ງ​ຂຽນ​ເລື່ອງ​ທີ່​ພຣະຜູ້​ເປັນ​ເຈົ້າບັນຊາ​ຂ້າພະ​ເຈົ້າ​ເທົ່າ​ນັ້ນ. ແລະ ບັດ​ນີ້ຂ້າພະ​ເຈົ້າ, ມໍ​ມອນ​ຈົບ​ຂໍ້ຄວາມ​ຂອງ​ຂ້າພະ​ເຈົ້າ, ແລະ ຕໍ່​ໄປ​ນີ້​ຂ້າພະ​ເຈົ້າ​ຈະ​ເລີ່ມ​ຂຽນ​ເລື່ອງຊຶ່ງຂ້າພະ​ເຈົ້າ​ໄດ້​ຮັບ​ບັນຊາ."},{"vNo":13,"txt":"ດັ່ງນັ້ນ, ຂ້າພະ​ເຈົ້າຢາກ​ໃຫ້​ທ່ານ​ເຫັນ​ວ່າ ພຣະ​ເຈົ້າ​ໄດ້​ສິດສອນ​ຜູ້ຄົນ​ໂດຍ​ແທ້​ເປັນ​ເວລາ​ສາມ​ມື້, ແລະ ຫລັງ​ຈາກ​ນັ້ນພຣະ​ອົງ​ໄດ້​ມາ​ປະກົດ​ຕໍ່​ພວກ​ເຂົາ​ເປັນ​ບາງ​ຄັ້ງບາງ​ຄາວ, ແລະ ໄດ້​ຫັກ​ເຂົ້າຈີ່ ແລະ ໃຫ້ພອນ​ແກ່ມັນ, ແລະ ໄດ້​ມອບ​ມັນ​ໃຫ້​ແກ່​ພວກ​ເຂົາ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພຣະ​ອົງ​ໄດ້​ສິດ​ສອນ ແລະ ປະຕິບັດ​ສາດສະໜາ​ກິດ​ແກ່​ເດັກ​ນ້ອຍ​ຂອງ​ຝູງ​ຊົນ​ຊຶ່ງ​ໄດ້​ກ່າວ​ມາ​ແລ້ວ, ແລະ ພຣະ​ອົງ​ໄດ້​ມາຍ​ລີ້ນ​ຂອງ​ພວກ​ເຂົາ, ແລະ ພວກ​ເຂົາ​ໄດ້​ເວົ້າ​ເລື່ອງ​ອັນ​ຍິ່ງ​ໃຫຍ່ ແລະ ໜ້າ​ອັດສະຈັນ​ກັບ​ພໍ່​ຂອງ​ພວກ​ເຂົາ, ແມ່ນ​ແຕ່​ຍິ່ງ​ໃຫຍ່​ກວ່າ​ສິ່ງ​ທີ່​ພຣະ​ອົງ​ໄດ້​ເປີດ​ເຜີຍ​ກັບ​ຜູ້ຄົນ​ມາ​ແລ້ວ; ແລະ ພຣະ​ອົງ​ໄດ້​ມາຍ​ລີ້ນ​ຂອງ​ພວກ​ເຂົາ ເພື່ອ​ພວກ​ເຂົາ​ຈະ​ເວົ້າ​ອອກ​ມາ​ໄດ້."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ພຣະ​ອົງ​ໄດ້​ສະ​ເດັດ​ຂຶ້ນ​ສະຫວັນ—ເທື່ອ​ທີ​ສອງທີ່​ພຣະ​ອົງ​ໄດ້​ປະກົດ​ຕົວ​ຕໍ່​ພວກ​ເຂົາ, ແລະ ໄດ້ກັບ​ຂຶ້ນ​ໄປ​ຫາ​ພຣະ​ບິດາ, ຫລັງ​ຈາກ​ໄດ້​ປິ່ນ​ປົວ​ຄົນ​ເຈັບ​ປ່ວຍ ແລະ ຄົນ​ເປ້ຍ​ລ່ອຍ​ທັງ​ໝົດ, ແລະ ໄດ້​ເປີດ​ຕາ​ໃຫ້​ຄົນ​ຕາ​ບອດ ແລະ ໄດ້​ເປີດ​ຫູ​ໃຫ້​ຄົນ​ຫູ​ໜວກ, ແລະ ເຖິງ​ຂະ​ໜາດ​ທີ່​ໄດ້​ປິ່ນ​ປົວ​ພະຍາດ​ນາໆ​ປະການ​ໃນ​ບັນດາ​ພວກ​ເຂົາ, ແລະ ໄດ້​ໂຜດ​ຍົກ​ຊາຍ​ຄົນ​ໜຶ່ງ​ຄືນ​ຈາກ​ຕາຍ, ແລະ ໄດ້​ສະ​ແດງ​ອຳນາດ​ຂອງ​ພຣະ​ອົງ​ໃຫ້​ພວກ​ເຂົາ​ເຫັນ, ແລ້ວ​ໄດ້​ສະ​ເດັດ​ຂຶ້ນ​ໄປ​ເຝົ້າ​ພຣະ​ບິດາ—"},{"vNo":16,"txt":"ຈົ່ງ​ເບິ່ງ, ເຫດການ​ໄດ້​ບັງ​ເກີດຂຶ້ນ​ໃນ​ມື້​ຕໍ່​ມາ​ຄື ຝູງ​ຊົ​ນ​ໄດ້​ມາ​ເຕົ້າ​ໂຮມ​ກັນ, ແລະ ພວກ​ເຂົາ​ທັງ​ໄດ້​ເຫັນ ແລະ ໄດ້​ຍິນ​ເດັກນ້ອຍ​ເຫລົ່າ​ນີ້; ແທ້​ຈິງ​ແລ້ວ, ເຖິງ​ຂະ​ໜາດ​ທາລົກ​ກໍໄດ້​ເປີດ​ປາກ​ເວົ້າ​ເລື່ອງ​ໜ້າ​ອັດສະຈັນ​ອອກ​ມາ; ແລະ ເລື່ອງ​ທີ່​ພວກ​ເຂົາ​ໄດ້​ເວົ້າອອກ​ມານັ້ນຖືກ​ຫ້າມ​ບໍ່​ໃຫ້​ຜູ້​ໃດ​ຂຽນ​ໄວ້."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສານຸສິດ​ຜູ້ຊຶ່ງພຣະ​ເຢຊູ​ໄດ້​ເລືອກ​ໄວ້​ໄດ້​ເລີ່ມ​ຕົ້ນ​ບັບຕິ​ສະມາ ແລະ ສິດສອນ​ຫລາຍ​ຕໍ່​ຫລາຍ​ຄົນທີ່​ໄດ້​ມາ​ຫາ​ພວກ​ເພິ່ນຕັ້ງ​ແຕ່​ເວລາ​ນັ້ນ​ໄປ; ແລະ ຫລາຍ​ຕໍ່​ຫລາຍ​ຄົນທີ່​ໄດ້​ຮັບ​ບັບຕິ​ສະມາ​ໃນ​ພຣະ​ນາມ​ຂອງ​ພຣະ​ເຢຊູ​ກໍ​ເຕັມ​ປ່ຽມ​ໄປ​ດ້ວຍ​ພຣະ​ວິນ​ຍານ​ບໍລິສຸດ."},{"vNo":18,"txt":"ແລະ ຫລາຍ​ຄົນ​ໃນ​ຈຳນວນ​ພວກ​ເຂົາ​ໄດ້​ເຫັນ ແລະ ໄດ້​ຍິນ​ເລື່ອງ​ຊຶ່ງ​ບໍ່​ອາດ​ຈະ​ເວົ້າ​ໄດ້, ຊຶ່ງ​ມັນ​ຖືກ​ຫ້າມ​ບໍ່ໃຫ້​​ຂຽນ​ໄວ້."},{"vNo":19,"txt":"ແລະ ພວກ​ເຂົາໄດ້​ສິດສອນ, ແລະ ໄດ້ປະ​ຕິບັດ​ສາດສະ​ໜາ​ກິດ​ແກ່​ກັນ​ແລະ​ກັນ; ແລະ ພວກ​ເຂົາຖື​ວ່າ ສິ່ງ​ຂອງ​ທັງ​ໝົດ​ທີ່​ພວກ​ເຂົາ​ມີ​ເປັນ​ຂອງ​ສ່ວນ​ລວມ, ທຸກ​ຄົນ​ປະ​ຕິບັດ​ຕໍ່​ກັນ​ຢ່າງ​ທ່ຽງ​ທຳ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຮັດ​ທຸກ​ສິ່ງ​ທຸກ​ຢ່າງ​ດັ່ງ​ທີ່​ພຣະ​ເຢຊູ​ໄດ້​ບັນຊາ​ພວກ​ເຂົາ."},{"vNo":21,"txt":"ແລະ ຜູ້​ທີ່​ໄດ້​ຮັບ​ບັບ​ຕິສະມາ​ໃນ​ພຣະ​ນາມ​ຂອງ​ພຣະ​ເຢຊູ​ຖືກ​ເອີ້ນ​ວ່າ ສາດສະໜາ​ຈັກ​ຂອງ​ພຣະ​ຄຣິດ."}]}