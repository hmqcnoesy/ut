{"heading":"ພຣະ​ເຢຊູ​ຈະ​ຢ້ຽມຢາມ​ແກະ​ອື່ນ​ອີກ​ທີ່​ເສຍ​ໄປ​ຂອງ​ອິດ​ສະ​ຣາ​ເອນ—ໃນ​ຍຸກ​ສຸດ​ທ້າຍ ພຣະ​ກິດ​ຕິ​ຄຸນ​ຈະ​ໄປ​ຫາ​ຄົນ​ຕ່າງ​ຊາດ ແລ້ວ​ຈຶ່ງ​ໄປ​ຫາ​ເຊື້ອສາຍ​ອິດ​ສະ​ຣາ​ເອນ—ຜູ້ຄົນຂອງ​ພຣະຜູ້​ເປັນ​ເຈົ້າຈະ​ໄດ້​ເຫັນ​ດ້ວຍ​ຕາ​ຂອງ​ຕົນ​ເອງ​ເມື່ອພຣະ​ອົງ​ນຳ​ສີ​ໂອນ​ຄືນ​ມາ​ອີກ. ປະມານ ຄ.ສ. 34.","prevAbbr":"3-ne","nextAbbr":"3-ne","prevNo":15,"nextNo":17,"chapterTitle":"3 ນີ​ໄຟ 16","prevTitle":"3 ນີ​ໄຟ 15","nextTitle":"3 ນີ​ໄຟ 17","verses":[{"vNo":1,"txt":"ແລະ ຕາມ​ຈິງ, ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າວ່າ ເຮົາ​ມີ​ແກະ​ອື່ນ​ອີກ ຊຶ່ງບໍ່​ໄດ້​ຢູ່​ໃນ​ແຜ່ນດິນ​ນີ້, ທັງ​ບໍ່​ໄດ້​ຢູ່ໃນ​ແຜ່ນດິນ​ເຢຣູ​ຊາເລັມ, ທັງ​ບໍ່​ໄດ້​ຢູ່​ໃນ​ສ່ວນ​ໃດ​ສ່ວນ​ໜຶ່ງ​ຂອງ​ແຜ່ນດິນນັ້ນ​ໂດຍ​ຮອບ ທີ່​ເຮົາ​ເຄີຍ​ໄດ້​ປະຕິບັດ​ສາດສະໜາ​ກິດ."},{"vNo":2,"txt":"ເພາະ​ວ່າ​ຄົນ​ທີ່​ເຮົາ​ກຳລັງ​ເວົ້າ​ເຖິງ​ນີ້​ຄື​ຄົນ​ທີ່​ບໍ່​ທັນ​ໄດ້ຍິນສຽງ​ຂອງ​ເຮົາ​ເທື່ອ; ແລະ ເຮົາ​ກໍ​ບໍ່​ເຄີຍ​ປະກົດ​ຕົວ​ໃຫ້​ພວກ​ເຂົາ​ເຫັນ​ຈັກ​ເທື່ອ."},{"vNo":3,"txt":"ແຕ່​ວ່າ​ເຮົາ​ໄດ້​ຮັບ​ພຣະບັນຍັດ​ຈາກ​ພຣະ​ບິດາ​ວ່າ ໃຫ້​ເຮົາ​ໄປ​ຫາ​ພວກ​ເຂົາ, ແລະ ໃຫ້​ພວກ​ເຂົາ​ຍິນສຽງ​ຂອງ​ເຮົາ, ແລະ ຈະ​ນັບ​ພວກ​ເຂົາ​ເຂົ້າຢູ່​ໃນ​ບັນດາ​ແກະ​ຂອງ​ເຮົາ, ເພື່ອ​ຈະ​ລວມ​ເປັນ​ຝູງດຽວ​ກັນ ແລະ ມີ​ຜູ້​ລ້ຽງ​ແຕ່​ພຽງ​ຜູ້​ດຽວ; ດັ່ງນັ້ນ ເຮົາ​ຈຶ່ງ​ຈະ​ໄປ​ປະກົດ​ຕົວ​ແກ່​ພວກ​ເຂົາ."},{"vNo":4,"txt":"ແລະ ເຮົາ​ບັນຊາ​ເຈົ້າວ່າ ຈົ່ງ​ຂຽນ​ຂໍ້​ຄວາມ​ເຫລົ່າ​ນີ້​ໄວ້ຫລັງ​ຈາກ​ທີ່​ເຮົາ​ໄປ​ແລ້ວ, ແລະ ຖ້າ​ຫາກ​ເປັນ​ໄປ​ວ່າ ຜູ້​ຄົນ​ຂອງ​ເຮົາ​ທີ່​ເຢຣູ​ຊາເລັມ​ຜູ້​ທີ່​ເຄີຍ​ເຫັນ​ເຮົາ ແລະ ຢູ່​ກັບ​ເຮົາ​ໃນ​ການ​ປະ​ຕິ​ບັດ​ສາ​ດສະ​ໜາ​ກິດ​ຂອງ​ເຮົາ, ບໍ່​ທູນ​ຂໍພຣະ​ບິດາ​ໃນ​ນາມ​ຂອງ​ເຮົາ ເພື່ອ​ພວກ​ເຂົາ​ຈະ​ໄດ້​ຮັບ​ຄວາມ​ຮູ້​ເລື່ອງ​ເຈົ້າ​ໂດຍ​ພຣະ​ວິນ​ຍານ​ບໍ​ລິ​ສຸດ, ແລະ ເລື່ອງ​ເຜົ່າອື່ນໆຊຶ່ງພວກ​ເຂົາ​ບໍ່​ຮູ້ຈັກ ເພື່ອ​ວ່າ​ຂໍ້ຄວາມ​ເຫລົ່າ​ນີ້ຊຶ່ງ​ເຈົ້າ​ຈະ​ຂຽນ​ໄວ້ ຈະ​ໄດ້​ຮັບ​ການ​ຮັກສາ​ໄວ້ ແລະ ນຳ​ມາສະ​ແດງ​ແກ່​ຄົນ​ຕ່າງ​ຊາດ, ເພື່ອໂດຍ​ທາງ​ຄວາມ​ບໍລິບູນ​ຂອງ​ຄົນ​ຕ່າງ​ຊາດ ພວກ​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ພວກ​ເຂົາ, ຊຶ່ງ​ຈະ​ກະຈັດກະຈາຍ​ໄປ​ຕາມ​ຜືນ​ແຜ່ນ​ດິນ​ໂລກ​ເພາະຄວາມ​ບໍ່​ເຊື່ອຖື​ຂອງ​ພວກ​ເຂົາ​ຈະ​ຖືກ​ນຳ​ເຂົ້າມາ, ຫລື ຈະ​ຖືກ​ນຳ​ມາ​ສູ່​ຄວາມ​ຮູ້​ເລື່ອງ​ເຮົາ, ພຣະຜູ້​ໄຖ່​ຂອງ​ພວກ​ເຂົາ."},{"vNo":5,"txt":"ແລະ ເມື່ອນັ້ນ​ເຮົາ​ຈະ​ເຕົ້າ​ໂຮມ​ພວກ​ເຂົາ​ເຂົ້າມາ​ຈາກ​ສີ່​ສ່ວນ​ຂອງ​ແຜ່ນດິນ​ໂລກ; ແລະ ເມື່ອນັ້ນ​ເຮົາ​ຈະ​ເຮັດ​ໃຫ້​ພັນ​ທະ​ສັນຍາຊຶ່ງພຣະ​ບິດາ​ໄດ້​ກະທຳ​ໄວ້​ກັບ​ຜູ້​ຄົນ​ທັງ​ໝົດ​ຂອງ​ເຊື້ອສາຍ​ອິດ​ສະ​ຣາ​ເອນ​ສຳ​ເລັດ."},{"vNo":6,"txt":"ແລະ ຄົນ​ຕ່າງ​ຊາດ​ຍ່ອມ​ເປັນ​ສຸກ, ເພາະຄວາມ​ເຊື່ອ​ຂອງ​ພວກ​ເຂົາ​ທີ່​ມີ​ໃນ​ເຮົາ, ໂດຍ​ຜ່ານ​ທາງ​ພຣະ​ວິນ​ຍານ​ບໍລິສຸດ​ທີ່​ໄດ້​ເປັນ​ພະຍານ​ຕໍ່​ພວກ​ເຂົາ​ເຖິງ​ເຮົາ ແລະ ເຖິງ​ພຣະ​ບິດາ."},{"vNo":7,"txt":"ຈົ່ງ​ເບິ່ງ, ພຣະ​ບິດາ​ໄດ້​ກ່າວ​ວ່າ ເພາະ​ຄວາມ​ເຊື່ອ​ຂອງ​ພວກ​ເຂົາ​ທີ່​ມີ​ໃນ​ເຮົາ, ແລະ ເພາະ​ຄວາມ​ບໍ່​ເຊື່ອ​ຖືຂອງ​ເຈົ້າ, ໂອ້ ເຊື້ອສາຍ​ອິດ​ສະ​ຣາ​ເອນ, ດັ່ງນັ້ນ ໃນ​ຍຸກ​ສຸດ​ທ້າຍຄວາມ​ຈິງ​ຈຶ່ງ​ຈະ​ມາ​ເຖິງ​ຄົນ​ຕ່າງ​ຊາດ, ເພື່ອ​ວ່າ​ຄວາມ​ສົມບູນ​ຂອງ​ເລື່ອງ​ເຫລົ່າ​ນີ້​ຈະ​ໄດ້​ເປັນ​ທີ່​ຮູ້ຈັກ​ແກ່​ພວກ​ເຂົາ."},{"vNo":8,"txt":"ແຕ່​ພຣະ​ບິດາ​ໄດ້​ກ່າວ​ວ່າ, ວິບັດແກ່​ຄົນ​ຕ່າງ​ຊາດ​ຜູ້​ທີ່​ບໍ່​ເຊື່ອ—ເພາະວ່າທັງໆ​ທີ່​ພວກ​ເຂົາ​ໄດ້​ມາ​ຢູ່​ໃນ​ຜືນ​ແຜ່ນດິນ​ນີ້ ແລະ ໄດ້​ເຮັດ​ໃຫ້​ຜູ້ຄົນຂອງ​ເຮົາ ຊຶ່ງ​ເປັນ​ຂອງ​ເຊື້ອສາຍ​ອິດ​ສະ​ຣາ​ເອນ​ຕ້ອງ​ແຕກ​ກະຈັດກະຈາຍ​ໄປ; ແລະ ໄດ້​ຂັບ​ໄລ່​ຜູ້ຄົນ​ຂອງ​ເຮົາ ຊຶ່ງ​ເປັນ​ເຊື້ອສາຍ​ອິດ​ສະ​ຣາ​ເອນ​ອອກ​ຈາກ​ບັນດາ​ພວກ​ເຂົາ ແລະ ຖືກຢຽບ​ຍ່ຳ​ໄວ້​ໃຕ້​ຕີນ​ພວກ​ເຂົາ;"},{"vNo":9,"txt":"ແລະ ເປັນ​ຍ້ອນພຣະ​ເມດ​ຕາ​ຂອງ​ພຣະ​ບິດາ​ທີ່​ມີ​ຕໍ່​ຄົນ​ຕ່າງ​ຊາດ, ແລະ ການ​ພິພາກສາ​ຂອງ​ພຣະ​ບິດາ​ທີ່​ມີ​ຕໍ່​ຜູ້ຄົນຂອງ​ເຮົາ​ຜູ້​ເປັນ​ເຊື້ອສາຍ​ອິດ​ສະ​ຣາ​ເອນ​ນຳ​ອີກ, ຕາມ​ຈິງ, ຕາມ​ຈິງ​ແລ້ວເຮົາ​ກ່າວ​ກັບ​ເຈົ້າ ວ່າຫລັງ​ຈາກ​ທັງ​ໝົດ​ນີ້ ແລະ ເຮົາ​ໄດ້​ເຮັດ​ໃຫ້ຜູ້ຄົນ​ຂອງ​ເຮົາ ຊຶ່ງ​ເປັນ​ຂອງ​ເຊື້ອສາຍ​ອິດ​ສະ​ຣາ​ເອນ​ໄດ້​ຮັບ​ການ​ລົງ​ໂທດ, ແລະ ໄດ້​ຮັບ​ຄວາມທຸກ​ທໍລະມານ ແລະ ຖືກ​ຂ້າ, ແລະ ຖືກ​ຂັບ​ໄລ່​ອອກ​ໄປ​ຈາກ​ບັນດາ​ພວກ​ເຂົາ, ແລະ ຖືກ​ພວກ​ເຂົາ​ກຽດ​ຊັງ ແລະ ຖືກ​ພວກ​ເຂົາ​ເວົ້າ​ຂວັນ​ນິນທາ—"},{"vNo":10,"txt":"ແລະ ພຣະ​ບິດາ​ບັນຊາ​ໃຫ້​ເຮົາ​ກ່າວ​ກັບ​ເຈົ້າດັ່ງ​ນີ້​ວ່າ: ໃນ​ມື້​ນັ້ນ​ເມື່ອຄົນ​ຕ່າງ​ຊາດ​ເຮັດ​ບາບ​ເພື່ອ​ຕໍ່ຕ້ານ​ພຣະ​ກິດ​ຕິ​ຄຸນ ແລະ ປະຕິ​ເສດ​ຄວາມ​ສົມບູນ​ຂອງ​ພຣະ​ກິດ​ຕິ​ຄຸນ​ຂອງ​ເຮົາ, ແລະ ເພີ້ຝັນ​ດ້ວຍ​ຄວາມ​ທະ​ນົງ​ໃຈ​ຂອງ​ພວກ​ເຂົາ​ເໜືອ​ກວ່າ​ປະຊາ​ຊາດ​ທັງ​ປວງ, ແລະ ເໜືອ​ກວ່າ​ຜູ້ຄົນທັງ​ປວງ​ເທິງ​ແຜ່ນດິນ​ໂລກ, ແລະ ຈະ​ເຕັມ​ໄປ​ດ້ວຍ​ການ​ເວົ້າຕົວະ, ແລະ ການ​ຫລອກ​ຫລວງ, ແລະ ການ​ກໍ່​ກວນ, ແລະ ການ​ໜ້າ​ຊື່​ໃຈ​ຄົດ, ແລະ ການ​ຄາດ​ຕະກຳ, ແລະ ການ​ປະຕິບັດ​ໂດຍ​ອຳນາດ​ຈອມ​ປອມ, ແລະ ການ​ໂສ​ເພນີ, ແລະ ຄວາມໜ້າ​ກຽດ​ຊັງ​ອັນລີ້​ລັບ​ນາໆ​ປະການ; ແລະ ຖ້າ​ຫາກ​ເມື່ອ​ໃດ​ພວກ​ເຂົາ​ກະທຳ​ສິ່ງ​ທັງ​ໝົດ​ນີ້ ແລະ ບໍ່​ຍອມຮັບ​ຄວາມ​ສົມບູນ​ຂອງ​ພຣະ​ກິດ​ຕິ​ຄຸນ​ຂອງ​ເຮົາ, ຈົ່ງ​ເບິ່ງ, ພຣະ​ບິດາ​ໄດ້​ກ່າວ​ວ່າ, ເຮົາ​ຈະ​ເອົາ​ຄວາມ​ສົມບູນ​ຂອງ​ພຣະ​ກິດ​ຕິ​ຄຸນ​ຂອງ​ເຮົາ​ໄປ​ຈາກ​ບັນດາ​ພວກ​ເຂົາ."},{"vNo":11,"txt":"ແລະ ເວລາ​ນັ້ນ​ເຮົາ​ຈະ​ນຶກ​ເຖິງ​ພັນທະ​ສັນຍາ​ທີ່​ເຮົາ​ໄດ້​ກະທຳ​ໄວ້​ກັບ​ຜູ້ຄົນຂອງ​ເຮົາ, ໂອ້ ເຊື້ອສາຍ​ອິດ​ສະ​ຣາ​ເອນ, ແລະ ເຮົາ​ຈະ​ນຳ​ເອົາ​ພຣະ​ກິດ​ຕິ​ຄຸນ​ຂອງ​ເຮົາ​ມາ​ຫາ​ພວກ​ເຂົາ."},{"vNo":12,"txt":"ແລະ ແລ້ວເຮົາ​ຈະ​ສະ​ແດງ​ແກ່​ເຈົ້າ, ໂອ້ ເຊື້ອສາຍ​ອິດ​ສະ​ຣາ​ເອນ, ວ່າ​ຄົນ​ຕ່າງ​ຊາດ​ຈະ​ບໍ່​ມີ​ອຳນາດ​ເໜືອເຈົ້າ; ແຕ່​ເຮົາຈະນຶກ​ເຖິງ​ພັນທະ​ສັນຍາ​ຂອງ​ເຮົາ​ທີ່​ໄດ້​ໃຫ້​ແກ່​ເຈົ້າ, ໂອ້ ເຊື້ອສາຍ​ອິດ​ສະ​ຣາ​ເອນ, ແລະ ເຈົ້າຈະ​ມາສູ່​ຄວາມ​ຮູ້​ເລື່ອງຄວາມ​ສົມບູນ​ຂອງ​ພຣະ​ກິດ​ຕິ​ຄຸນ​ຂອງ​ເຮົາ."},{"vNo":13,"txt":"ພຣະ​ບິດາ​ໄດ້​ກ່າວ​ວ່າ ແຕ່​ຖ້າ​ຫາກ​ຄົນ​ຕ່າງ​ຊາດ​ຈະ​ກັບ​ໃຈ ແລະ ກັບ​ມາ​ຫາ​ເຮົາ, ຈົ່ງ​ເບິ່ງ ໂອ້ ເຊື້ອສາຍ​ອິດ​ສະ​ຣາ​ເອນ, ເຮົາ​ຈະ​ນັບ​ພວກ​ເຂົາ​ເຂົ້າຢູ່​ໃນ​ບັນດາ​ຜູ້ຄົນ​ຂອງ​ເຮົາ."},{"vNo":14,"txt":"ແລະ ເຮົາ​ຈະ​ບໍ່​ຍອມ​ໃຫ້ຜູ້ຄົນ​ຂອງ​ເຮົາ ຊຶ່ງ​ເປັນ​ເຊື້ອສາຍ​ອິດ​ສະ​ຣາ​ເອນ​ເຂົ້າ​ໄປ​ໃນ​ບັນດາ​ພວກ​ເຂົາ​ເພື່ອ​ຢຽບ​ຍ່ຳ​ພວກ​ເຂົາ, ພຣະ​ບິດາ​ກ່າວ."},{"vNo":15,"txt":"ແຕ່​ຖ້າ​ຫາກ​ພວກ​ເຂົາ​ບໍ່​ຫັນ​ມາ​ຫາ​ເຮົາ, ແລະ ບໍ່​ຟັງສຽງ​ຂອງ​ເຮົາ, ເຮົາ​ຈະ​ຍອມ​ໃຫ້​ພວກ​ເຂົາ, ແທ້​ຈິງແລ້ວ, ເຮົາ​ຈະ​ຍອມ​ໃຫ້​ຜູ້ຄົນຂອງ​ເຮົາ, ໂອ້ ເຊື້ອສາຍ​ອິດ​ສະ​ຣາ​ເອນ, ເຂົ້າ​ໄປ​ໃນ​ບັນດາ​ພວກ​ເຂົາ ແລະ ຢຽບ​ຍ່ຳພວກ​ເຂົາ, ແລະ ພວກ​ເຂົາຈະ​ເປັນ​ເໝືອນ​ດັ່ງ​ເກືອ​ທີ່​ໝົດ​ຄວາມ​ເຄັມ ຊຶ່ງນັບ​ແຕ່​ເວລາ​ນັ້ນ​ໄປ ມັນ​ຈະ​ບໍ່​ມີ​ຄຸນຄ່າ, ມີ​ແຕ່​ຈະ​ຖືກ​ໂຍນ​ຖິ້ມ ແລະ ຖືກ​ຢຽບ​ຍ່ຳ​ໄວ້​ໃຕ້​ຕີນ​ຂອງ​ຜູ້ຄົນ​ຂອງ​ເຮົາ, ໂອ້ ເຊື້ອສາຍ​ອິດ​ສະ​ຣາ​ເອນ."},{"vNo":16,"txt":"ຕາມ​ຈິງ, ຕາມ​ຈິງ​ແລ້ວເຮົາ​ກ່າວ​ກັບ​ພວ​ກ​ເຈົ້າວ່າ, ພຣະ​ບິດາ​ໄດ້​ສັ່ງ​ເຮົາ​ໄວ້​ດັ່ງ​ນີ້​ຄື—ໃຫ້​ເຮົາ​ມອບ​ແຜ່ນດິນ​ນີ້​ໃຫ້​ແກ່​ຜູ້ຄົນ​ພວກ​ນີ້ ເພື່ອ​ເປັນ​ມູນ​ມໍ​ລະ​ດົກ​ຂອງ​ພວກ​ເຂົາ."},{"vNo":17,"txt":"ແລະ ເວລາ​ນັ້ນຄຳ​ເວົ້າ​ຂອງ​ສາດ​ສະ​ດາ​ເອຊາ​ຢາ​ຈະ​ສຳ​ເລັດ, ຊຶ່ງ​ກ່າວ​ວ່າ:"},{"vNo":18,"txt":"ຄົນ​ເຝົ້າຍາມ​ຂອງ​ເຈົ້າຈະ​ເປັ່ງສຽງ; ພວກ​ເຂົາ​ຈະ​ຮ້ອງ​ເພງ​ພ້ອມ​ກັນ, ເພາະວ່າ​ພວກ​ເຂົາ​ຈະ​ເຫັນ​ພ້ອມ​ກັນ ເວລາ​ທີ່​ພຣະຜູ້​ເປັນ​ເຈົ້ານຳ​ສີ​ໂອນ​ມາ​ອີກ."},{"vNo":19,"txt":"ຈົ່ງ​ເປັ່ງສຽງປິຕິຍິນດີ, ຮ້ອງ​ເພງ​ນຳ​ກັນ, ກຸງ​ເຢຣູ​ຊາເລັມ​ເອີຍ ເຈົ້າ​ຜູ້​ທີ່​ເປັນ​ເມືອງ​ຮົກຮ້າງ; ເພາະພຣະຜູ້ເປັນເຈົ້າ​ໄດ້​ອອຍໃຈຜູ້ຄົນຂອງພຣະອົງແລ້ວ, ພຣະອົງໄດ້ໄຖ່ກຸງເຢຣູ​ຊາເລັມແລ້ວ."},{"vNo":20,"txt":"ພຣະຜູ້​ເປັນ​ເຈົ້າ​ໄດ້ກາງແຂນອັນສັກສິດຂອງພຣະອົງຕໍ່ສາຍຕາຂອງທຸກປະຊາຊາດ; ແລະ ທຸກໆຊົນຊາດຂອງ​ແຜ່ນດິນ​ໂລກ​ຈະ​ເຫັນ​ຄວາມ​ຊ່ອຍ​ໃຫ້​ລອດ​ຂອງ​ພຣະ​ເຈົ້າ."}]}