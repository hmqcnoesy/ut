{"heading":"ຊາວ​ນີ​ໄຟ​ກັບ​ໃຈ ແລະ ປະ​ຖິ້ມ​ບາບ​ຂອງ​ພວກ​ເຂົາ—ມໍ​ມອນ​ຂຽນ​ປະຫວັດສາດ​ຂອງ​ຜູ້ຄົນ​ຂອງ​ເພິ່ນ​ໄວ້ ແລະ ປະກາດ​ພຣະ​ຄຳ​ອັນ​ເປັນນິດ​ແກ່​ພວກ​ເຂົາ—ອິດ​ສະ​ຣາ​ເອນ​ຈະ​ເຕົ້າ​ໂຮມ​ຈາກ​ການ​ແຕກ​ກະຈັດກະຈາຍ​ອັນ​ຍາວ​ນານ. ປະມານ ຄ.ສ. 22–26.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3 ນີ​ໄຟ ໕","verses":[{"vNo":"1 ","txt":"ແລະ ບັດ​ນີ້​ຈົ່ງ​ເບິ່ງ, ບໍ່​ມີ​ຜູ້​ໃດ​ຈັກ​ຄົນ​ເລີຍ​ໃນ​ບັນດາ​ຜູ້ຄົນ​ທັງ​ໝົດ​ຂອງ​ຊາວ​ນີ​ໄຟ​ໄດ້​ສົງ​ໄສ​ໃນ​ຄຳ​ເວົ້າຂອງ​ສາດສະດາ​ຜູ້​ບໍລິສຸດ​ທັງຫລາຍ​ທີ່​ໄດ້​ເວົ້າ​ໄວ້; ເພາະ​ພວກ​ເຂົາ​ຮູ້​ວ່າ​ມັນ​ຈຳ​ເປັນ​ທີ່​ມັນ​ຈະຕ້ອງ​ເປັນ​ຈິງ."},{"vNo":"2 ","txt":"ແລະ ພວກ​ເຂົາ​ຮູ້ຈັກ​ວ່າ ມັນ​ສົມຄວນ​ທີ່​ພຣະ​ຄຣິດ​ຕ້ອງ​ສະ​ເດັດ​ມາ ເພາະ​ເຄື່ອງໝາຍ​ຫລາຍ​ຢ່າງ ຊຶ່ງ​ໄດ້​ເກີດ​ຂຶ້ນຕາມ​ຄຳ​ເວົ້າຂອງ​ສາດສະດາ; ແລະ ເພາະ​ຫລາຍ​ສິ່ງ​ທີ່​ໄດ້​ເວົ້າ​ໄວ້​ນັ້ນ​ໄດ້​ເກີດ​ຂຶ້ນ​ແລ້ວ, ພວກ​ເຂົາ​ຈຶ່ງ​ຮູ້​ວ່າ ມັນ​ຈຳ​ເປັນ​ທີ່​ທຸກ​ສິ່ງ​ຈະ​ເກີດ​ຂຶ້ນຕາມ​ຄຳ​ທີ່​ໄດ້​ເວົ້າ​ໄວ້."},{"vNo":"3 ","txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ປະ​ຖິ້ມ​ບາບ​ທັງ​ໝົດ​ຂອງ​ພວກ​ເຂົາ, ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ, ແລະ ການ​ທຳ​ໂສ​ເພນີຂອງ​ພວກ​ເຂົາ, ແລະ ໄດ້​ຮັບ​ໃຊ້ພຣະ​ເຈົ້າຈົນ​ສຸດ​ຄວາມ​ພາກ​ພຽນ​ຕະຫລອດ​ວັນ ແລະ ຄືນ."},{"vNo":"4 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເຂົາ​ໄດ້​ຈັບ​ພວກ​ໂຈນ​ທັງ​ໝົດ​ມາ​ເປັນ​ຊະ​ເລີຍ, ເຖິງ​ຂະ​ໜາດ​ທີ່​ບໍ່​ມີ​ຜູ້​ໃດ​ທີ່​ບໍ່​ໄດ້​ຖືກ​ຂ້າ​ໜີ​ລອດ​ໄປ​ໄດ້, ພວກ​ເຂົາ​ຈຶ່ງ​ໄດ້​ເອົາ​ຊະ​ເລີຍ​ເຂົ້າຄຸກ, ແລະ ໄດ້​ສິດສອນ​ພຣະ​ຄຳ​ຂອງ​ພຣະ​ເຈົ້າ​ໃຫ້​ແກ່​ພວກ​ຊະ​ເລີຍ​ເຫລົ່ານັ້ນ; ແລະ ຫລາຍ​ຕໍ່​ຫລາຍ​ຄົນ​ທີ່​ໄດ້​ກັບ​ໃຈ​ຈາກ​ບາບ​ຂອງ​ພວກ​ເຂົາ ແລະ ໄດ້​ເຂົ້າ​ເຮັດ​ພັນທະ​ສັນຍາ​ວ່າ​ພວກ​ເຂົາ​ຈະ​ບໍ່​ເຮັດ​ການ​ຄາດ​ຕະກຳ​ອີກ​ຕໍ່​ໄປ ໄດ້​ຖືກ​ປ່ອຍ​ໄປ."},{"vNo":"5 ","txt":"ແຕ່​ຫລາຍ​ຕໍ່​ຫລາຍ​ຄົນ​ທີ່​ບໍ່ໄດ້​ເຂົ້າມາ​ເຮັດ​ພັນທະ​ສັນຍາ, ແລະ ຄົນ​ທີ່​ຍັງ​ມີ​ຄວາມ​ຄິດ​ຄາດ​ຕະກຳ​ຢູ່​ໃນ​ໃຈ​ຂອງ​ພວກ​ເຂົາ, ແທ້​ຈິງ​ແລ້ວ, ຫລາຍ​ຕໍ່​ຫລາຍ​ຄົນ​ທີ່​ພົບ​ເຫັນ​ວ່າ​ໃຊ້​ຄຳ​ເວົ້າຂົ່ມ​ຂູ່​ພີ່ນ້ອງ​ຂອງ​ຕົນ​ຢູ່ ຈຶ່ງ​ໄດ້​ຖືກ​ຕັດສິນ ແລະ ລົງ​ໂທດ​ຕາມ​ກົດໝາຍ."},{"vNo":"6 ","txt":"ແລະ ດ້ວຍ​ເຫດ​ນີ້ພວກ​ເຂົາ​ຈຶ່ງ​ໄດ້​ຢຸດການ​ມົ້ວ​ສຸມ​ລັບ​ອັນ​ຊົ່ວ​ຮ້າຍ ແລະ ໜ້າ​ກຽດ​ຊັງ​ທັງ​ໝົດ ຊຶ່ງ​ໃນ​ນັ້ນມີ​ຄວາມ​ຊົ່ວ​ຮ້າຍ​ຫລາຍ, ແລະ ການ​ຄາດ​ຕະ​ກຳ​ຢ່າງ​ຫລວງ​ຫລາຍ."},{"vNo":"7 ","txt":"ແລະ ປີ​ທີ​ຊາວ​ສອງ​ໄດ້​ຜ່ານ​ໄປ​ດັ່ງ​ນີ້, ແລະ ປີ​ທີ​ຊາວ​ສາມ​ນຳ​ອີກ, ແລະ ປີ​ທີ​ຊາວ​ສີ່, ແລະ ປີ​ທີ​ຊາວ​ຫ້າ; ແລະ ເວລາ​ຊາວ​ຫ້າ​ປີ​ໄດ້​ຜ່ານ​ໄປ​ດັ່ງ​ນີ້."},{"vNo":"8 ","txt":"ແລະ ມີ​ຫລາຍ​ຢ່າງ​ຫລາຍ​ແນວ​ເກີດ​ຂຶ້ນ ຊຶ່ງ​ໃນ​ສາຍຕາ​ຂອງ​ຄົນ​ບາງ​ຄົນ​ເຫັນ​ວ່າມັນ​ເປັນ​ເລື່ອງ​ທີ່​ຍິ່ງ​ໃຫຍ່ ແລະ ໜ້າ​ອັດສະຈັນ; ເຖິງ​ຢ່າງ​ໃດ​ກໍ​ຕາມ, ເລື່ອງ​ລາວ​ທັງ​ໝົດ​ກໍ​ບໍ່ສາມາດ​ທີ່​ຈະ​ເອົາ​ມາ​ຂຽນ​ໄວ້​ໃນ​ໜັງສື​ເຫລັ້ມນີ້​ໄດ້; ແທ້​ຈິງ​ແລ້ວ, ໜັງສື​ເຫລັ້ມນີ້​ບໍ່​ສາມາດບັນທຶກ​ແມ່ນ​ແຕ່ໜຶ່ງ​ສ່ວນ​ຮ້ອຍ​ຂອງ​ສິ່ງ​ທີ່​ເກີດ​ຂຶ້ນ​ໃນ​ບັນດາ​ຜູ້ຄົນຢ່າງ​ຫລວງຫລາຍ​ໃນ​ໄລຍະ​ຊາວ​ຫ້າ​ປີຜ່ານມາ;"},{"vNo":"9 ","txt":"ແຕ່​ຈົ່ງ​ເບິ່ງ ມັນ​ມີ​ບັນທຶກ ຊຶ່ງມີ​ເລື່ອງ​ລາວ​ຂອງ​ຄວາມ​ເປັນ​ມາ​ທັງ​ໝົດ​ຂອງ​ຜູ້ຄົນພວກ​ນີ້; ແລະ ມັນ​ເປັນ​ເລື່ອງ​ລາວ​ທີ່​ສັ້ນໆ ແຕ່​ເປັນຄວາມ​ຈິງຊຶ່ງ​ໃຫ້​ໄວ້​ໂດຍ​ນີ​ໄຟ."},{"vNo":"10 ","txt":"ດັ່ງນັ້ນ ຂ້າພະ​ເຈົ້າຈຶ່ງ​ໄດ້​ເຮັດ​ບັນ​ທຶກ​ຂອງ​ຂ້າພະ​ເຈົ້າກ່ຽວ​ກັບ​ເລື່ອງ​ເຫລົ່າ​ນີ້, ຕາມ​ບັນທຶກ​ຂອງ​ນີ​ໄຟ ຊຶ່ງຖືກ​ບັນທຶກ​ໄວ້​ໃນ​ແຜ່ນ​ຈາລຶກ​ທີ່​ເອີ້ນ​ວ່າ ແຜ່ນ​ຈາລຶກ​ຂອງ​ນີ​ໄຟ."},{"vNo":"11 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າກໍ​ໄດ້​ບັນທຶ​ກ​ໄວ້​ໃນ​ແຜ່ນ​ຈາລຶກ ຊຶ່ງຂ້າພະ​ເຈົ້າ​ໄດ້​ເຮັດ​ດ້ວຍ​ມື​ຂອງ​ຂ້າພະ​ເຈົ້າ​ເອງ​ຄື​ກັນ."},{"vNo":"12 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າຊື່ວ່າ ມໍ​ມອນ, ໂດຍ​ທີ່​ຖືກເອີ້ນ​ຕາມ​ແຜ່ນດິນ​ມໍ​ມອນ, ແຜ່ນດິນ​ທີ່​ແອວ​ມາ​ໄດ້​ສ້າງ​ຕັ້ງ​ສາດສະໜາ​ຈັກ​ຂຶ້ນ​ໃນ​ບັນດາ​ຜູ້​ຄົນ, ແທ້​ຈິງ​ແລ້ວ, ມັນ​ເປັນ​ສາດສະໜາ​ຈັກ​ແຫ່ງ​ທຳ​ອິດ​ທີ່​ຖືກ​ສະຖາ​ປະນາ​ຂຶ້ນ​ໃນ​ບັນດາ​ພວກ​ເຂົາ ຫລັງ​ຈາກ​ການ​ລ່ວງ​ລະ​ເມີດ​ຂອງ​ພວກ​ເຂົາ."},{"vNo":"13 ","txt":"ຈົ່ງ​ເບິ່ງ, ຂ້າພະ​ເຈົ້າ​ເປັນ​ສານຸສິດ​ຂອງ​ພຣະ​ເຢຊູ​ຄຣິດ, ພຣະ​ບຸດ​ຂອງ​ພຣະ​ເຈົ້າ. ຂ້າພະ​ເຈົ້າ​ໄດ້​ຮັບ​ການ​ເອີ້ນ​ຈາກ​ພຣະ​ອົງ ໃຫ້​ປະກາດ​ພຣະ​ຄຳ​ໃນ​ບັນດາ​ຜູ້ຄົນຂອງ​ພຣະ​ອົງ, ເພື່ອ​ພວກ​ເຂົາ​ຈະ​ໄດ້​ມີ​ຊີວິດ​ອັນ​ເປັນນິດ."},{"vNo":"14 ","txt":"ແລະ ມັນ​ຈຶ່ງ​ເປັນ​ການ​ສົມຄວນ​ທີ່​ຂ້າພະ​ເຈົ້າ, ຕາມ​ພຣະ​ປະສົງ​ຂອງ​ພຣະຜູ້​ເປັນ​ເຈົ້າ, ຄວນເຮັດ​ບັນທຶກ​ກ່ຽວ​ກັບ​ສິ່ງ​ທີ່​ເປັນ​ມາ​ເຫລົ່າ​ນີ້​ໄວ້, ເພື່ອ​ໃຫ້​ຄຳ​ອະທິຖານ​ຂອງ​ຜູ້​ທີ່​ໄດ້​ຈາກ​ໄປ​ແລ້ວ​ໄດ້​ຮັບ​ຄວາມ​ສຳ​ເລັດ​ຕາມ​ສັດທາ​ຂອງ​ພວກ​ເຂົາ—"},{"vNo":"15 ","txt":"ແທ້​ຈິງ​ແລ້ວ, ບັນທຶກ​ເຫລັ້ມນ້ອຍ​ຂອງ​ເລື່ອງ​ລາວ​ທີ່​ໄດ້​ເກີດ​ຂຶ້ນນັບ​ຕັ້ງ​ແຕ່​ເວລາ​ທີ່​ລີ​ໄຮ​ອອກ​ມາ​ຈາກ​ເຢຣູ​ຊາເລັມ, ຈົນ​ເຖິງ​ເວລາ​ນີ້."},{"vNo":"16 ","txt":"ດັ່ງນັ້ນ ຂ້າພະ​ເຈົ້າຈຶ່ງ​ໄດ້​ເຮັດ​ບັນ​ທຶກ​ຈາກ​ເລື່ອງ​ລາວ​ຊຶ່ງຄົນ​ທີ່ຢູ່​ມາກ່ອນ​ຂ້າພະ​ເຈົ້າ​ໃຫ້​ໄວ້, ຈົນ​ຮອດ​ຕອນ​ຕົ້ນ​ຂອງ​ວັນ​ເວລາ​ຂອງ​ຂ້າພະ​ເຈົ້າ;"},{"vNo":"17 ","txt":"ແລະ​ແລ້ວຂ້າພະ​ເຈົ້າກໍ​ໄດ້​ເຮັດ​ບັນທຶກກ່ຽວ​ກັບ​ເລື່ອງ​ທີ່​ຂ້າພະ​ເຈົ້າ​ໄດ້​ເຫັນ​ມາ​ດ້ວຍ​ຕາ​ຂອງ​ຂ້າພະ​ເຈົ້າ​ເອງ."},{"vNo":"18 ","txt":"ແລະ ຂ້າພະ​ເຈົ້າຮູ້​ວ່າ ບັນທຶກ​ຊຶ່ງຂ້າພະ​ເຈົ້າ​ເຮັດ​ໄວ້​ນັ້ນ​ເປັນ​ບັນທຶກ​ທີ່​ຖືກຕ້ອງ ແລະ ເປັນຄວາມ​ຈິງ; ເຖິງ​ຢ່າງ​ໃດ​ກໍ​ຕາມ ມັນ​ຍັງ​ມີ​ອີກ​ຫລາຍ​ສິ່ງ​ຫລາຍ​ຢ່າງ ຊຶ່ງພວກ​ເຮົາບໍ່​ສາມາດ​ຈະ​ຂຽນ​ໄວ້​ໄດ້​ຕາມ​ພາສາ​ຂອງ​ພວກ​ເຮົາ."},{"vNo":"19 ","txt":"ແລະ ບັດ​ນີ້ຂ້າພະ​ເຈົ້າຂໍ​ຈົບ​ການ​ເວົ້າ​ເຖິງ​ຕົວຂອງ​ຂ້າພະ​ເຈົ້າ​ເອງ​ໄວ້​ພຽງ​ເທົ່າ​ນີ້, ແລະ ຕໍ່​ໄປ​ນີ້​ຈະ​ເລີ່ມ​ເລົ່າ​ເລື່ອງ​ລາວ​ກ່ຽວ​ກັບ​ສິ່ງ​ທີ່​ເປັນ​ມາກ່ອນ​ຂ້າພະ​ເຈົ້າ."},{"vNo":"20 ","txt":"ຂ້າພະ​ເຈົ້າຄື​ມໍ​ມອນ, ແລະ ເປັນ​ຜູ້​ສືບ​ເຊື້ອສາຍ​ໂດຍ​ແທ້​ຈິງ​ຂອງ​ລີ​ໄຮ. ຂ້າພະ​ເຈົ້າມີ​ເຫດຜົນ​ທີ່​ຈະ​ຖະຫວາຍ​ພອນ​ແດ່​ພຣະ​ເຈົ້າ ແລະ ພຣະຜູ້​ຊ່ອຍ​ໃຫ້​ລອດ​ຂອງ​ຂ້າພະ​ເຈົ້າພຣະ​ເຢຊູ​ຄຣິດ, ທີ່​ພຣະ​ອົງ​ໄດ້​ນຳພາ​ບັນພະບຸລຸດ​ຂອງ​ພວກ​ເຮົາ​ອອກ​ມາ​ຈາກ​ແຜ່ນດິນ​ເຢຣູ​ຊາເລັມ, (ແລະ ບໍ່​ມີ​ຜູ້​ໃດ​ຮູ້ຈັກ​ເລື່ອງ​ນີ້​ເລີຍ ນອກ​ຈາກ​ພຣະ​ອົງ​ເອງ ແລະ ຜູ້​ທີ່​ພຣະ​ອົງ​ໄດ້​ນຳ​ອອກ​ມາ​ຈາກ​ແຜ່ນດິນ​ນັ້ນ) ແລະ​ວ່າພຣະ​ອົງ​ໄດ້​ປະທານ​ຄວາມ​ຮູ້​ຢ່າງ​ມະ​ຫາ​ສານ​ໃຫ້​ແກ່​ຂ້າພະ​ເຈົ້າ ແລະ ຜູ້ຄົນ​ຂອງ​ຂ້າ​ພະ​ເຈົ້າ​ໄປ​ສູ່​ຄວາມ​ລອດ​ແຫ່ງ​ຈິດ​ວິນ​ຍານ​ຂອງ​ພວກ​ເຮົາ."},{"vNo":"21 ","txt":"ພຣະ​ອົງ​ໄດ້ປະທານພອນ​ໃຫ້​ແກ່​ເຊື້ອສາຍ​ຂອງ​ຢາ​ໂຄບ​ໂດຍ​ແນ່​ແທ້, ແລະ ໄດ້​ເມດຕາ​ປານີ​ລູກ​ຫລານ​ຂອງ​ໂຢ​ເຊັບ."},{"vNo":"22 ","txt":"ແລະ ຕາບ​ໃດ​ທີ່​ລູກ​ຫລານ​ຂອງ​ລີ​ໄຮ​ຍັງ​ຮັກສາ​ພຣະ​ບັນຍັດ​ຂອງ​ພຣະ​ອົງ​ຢູ່ ພຣະ​ອົງ​ໄດ້​ປະທານ​ພອນ​ໃຫ້​ແກ່​ພວກ​ເຂົາ ແລະ ເຮັດ​ໃຫ້​ພວກ​ເຂົາ​ຈະ​ເລີນ​ຮຸ່ງ​ເຮືອງ​ຕາມ​ຄຳ​ຂອງ​ພຣະ​ອົງ."},{"vNo":"23 ","txt":"ແທ້​ຈິງ​ແລ້ວ, ແລະ ແນ່ນອນ​ທີ່​ສຸດ ພຣະ​ອົງ​ຈະ​ເອົາ​ສ່ວນ​ໜຶ່ງ​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ໂຢ​ເຊັບມາ​ສູ່ຄວາມ​ຮູ້​ເລື່ອງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":"24 ","txt":"ແລະ ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່​ຢ່າງ​ແນ່ນອນ​ສັນ​ໃດ, ພຣະ​ອົງ​ຈະ​ເຕົ້າ​ໂຮມ​ສ່ວນ​ທີ່ເຫລືອ​ຢູ່​ທັງ​ໝົດ​ຂອງ​ລູກ​ຫລານ​ຂອງ​ຢາ​ໂຄບ, ຈາກ​ສີ່​ສ່ວນ​ຂອງ​ແຜ່ນດິນ​ໂລກ​ເຂົ້າກັນ​ສັນນັ້ນ ຊຶ່ງພວກ​ເຂົາ​ໄດ້​ແຕກ​ກະຈັດກະຈາຍ​ໄປ​ຕາມ​ຜືນ​ແຜ່ນດິນ​ໂລກ."},{"vNo":"25 ","txt":"ແລະ ພຣະ​ອົງ​ໄດ້​ເຮັດພັນທະ​ສັນຍາ​ໄວ້​ກັບ​ເຊື້ອສາຍ​ຂອງ​ຢາ​ໂຄບ​ທັງ​ໝົດ​ສັນ​ໃດ, ພັນທະ​ສັນຍາ​ຊຶ່ງພຣະ​ອົງ​ໄດ້​ກະທຳ​ໄວ້​ກັບ​ເຊື້ອສາຍ​ຂອງ​ຢາ​ໂຄບ​ຈະ​ສຳ​ເລັດ​ໃນ​ເວລາ​ອັນ​ເໝາະ​ສົມ​ຂອງ​ພຣະ​ອົງ​ເອງ​ສັນນັ້ນ, ຈົນ​ເຖິງ​ການ​ນຳ​ເອົາ​ເຊື້ອສາຍ​ຂອງ​ຢາ​ໂຄບ​ທັງ​ໝົດ​ກັບ​ມາ​ຫາ​ຄວາມ​ຮູ້​ເລື່ອງ​ພັນທະ​ສັນຍາ​ທີ່​ພຣະ​ອົງ​ໄດ້​ເຮັດໄວ້​ກັບ​ພວກ​ເຂົາ."},{"vNo":"26 ","txt":"ແລະ​ ເມື່ອນັ້ນພວກ​ເຂົາ​ຈະ​ຮູ້ຈັກ​ພຣະຜູ້​ໄຖ່​ຂອງ​ພວກ​ເຂົາ, ຄື​ພຣະ​ເຢຊູ​ຄຣິດພຣະ​ບຸດ​ຂອງ​ພຣະ​ເຈົ້າ; ແລະ ເມື່ອນັ້ນ ພວກ​ເຂົາ​ຈະ​ຖືກ​ເຕົ້າ​ໂຮມ​ຈາກ​ສີ່​ສ່ວນ​ຂອງ​ແຜ່ນດິນ​ໂລກ, ເຂົ້າມາ​ຫາ​ແຜ່ນດິນ​ຂອງ​ພວກ​ເຂົາ​ເອງ ຊຶ່ງພວກ​ເຂົາ​ໄດ້​ໜີ​ຈາກ​ໄປ; ແທ້​ຈິງ​ແລ້ວ, ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່​ສັນ​ໃດ, ມັນ​ກໍ​ຈະ​ເປັນ​ໄປ​ສັນນັ້ນ. ອາ​ແມນ."}]}