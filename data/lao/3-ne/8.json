{"heading":"ລົມພາຍຸ​ຮ້າຍ, ແຜ່ນດິນ​ໄຫວ, ໄຟ​ໄໝ້, ລົມ​ບ້າໝູ, ແລະ ການ​ພັງ​ທະລາ​ຍ​ເປັນ​ຫລັກ​ຖານ​ເຖິງ​ການ​ຄຶງ​ຂອງພຣະ​ຄຣິດ—ຜູ້​ຄົນ​ເປັນ​ຈຳນວນ​ຫລວງຫລາຍ​ຖືກ​ທຳ​ລາຍ—ຄວາມ​ມືດ​ປົກ​ຄຸມ​ແຜ່ນດິນ​ເປັນ​ເວ​ລາ​ສາມ​ມື້​ສາມ​ຄືນ—ຜູ້​ທີ່​ລອດ​ຕາຍ​ໂສກ​ເສົ້າ​ເສຍ​ໃຈ​ຫລາຍ​ສຳລັບ​ຄວາມ​ບໍ່​ເຊື່ອ​ຖື​ຂອງ​ພວກ​ເຂົາ. ປະມານ ຄ.ສ. 33–34.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 ນີ​ໄຟ ໘","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຕາມ​ບັນທຶກ​ຂອງ​ພວກ​ເຮົາ, ແລະ ພວກ​ເຮົາ​ຮູ້​ວ່າ​ບັນທຶກ​ຂອງ​ພວກ​ເຮົາ​ຖືກຕ້ອງ, ເພາະ​ຈົ່ງ​ເບິ່ງ, ຊາຍ​ຄົນ​ນີ້ຜູ້​ທີ່​ໄດ້​ຮັກສາ​ບັນທຶກ​ນີ້​ໄວ້​ເປັນ​ຄົນ​ຊອບ​ທຳ—ເພາະວ່າ​ເປັນຄວາມ​ຈິງ​ແທ້ໆທີ່​ເພິ່ນ​ໄດ້​ເຮັດ​ສິ່ງ​ທີ່​ມະຫັດສະຈັນ​ຫລາຍ​ຢ່າງ​ໃນ​ພຣະ​ນາມ​ຂອງ​ພຣະ​ເຢຊູ; ແລະ ບໍ່​ມີ​ຄົນໃດ​ທີ່​ຈະ​ເຮັດ​ສິ່ງ​ມະຫັດສະຈັນ​ໃນ​ພຣະ​ນາມ​ຂອງ​ພຣະ​ເຢຊູ​ໄດ້ ນອກ​ຈາກຄົນນັ້ນຈະ​ສະ​ອາດ​ໝົດ​ຈົດ​ຈາກ​ຄວາມ​ຊົ່ວ​ຮ້າຍ​ຂອງ​ລາວ​ເສຍ​ກ່ອນ—"},{"vNo":"2 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ, ຖ້າ​ວັນ​ເວລາ​ຖືກຕ້ອງ​ຕາມ​ຊາຍ​ຄົນ​ນີ້​ຄິດ​ໄລ່​ໄວ້, ປີ​ທີ​ສາມ​ສິບ​ສາມ​ກໍ​ໄດ້​ຜ່ານ​ພົ້ນ​ໄປ;"},{"vNo":"3 ","txt":"ແລະ ຜູ້ຄົນ​ເລີ່ມ​ຄອຍ​ເຝົ້າ​ຫາ​ເຄື່ອງ​ໝາຍ​ດ້ວຍ​ຄວາມ​ຕັ້ງ​ໃຈ ຊຶ່ງ​ສາດສະດາ​ຊາ​ມູ​ເອນ​ຄົນ​ເລ​ມັນ​ໄດ້​ໃຫ້​ໄວ້, ແທ້​ຈິງ​ແລ້ວ, ໄດ້ລໍຖ້າ​ເວລາ​ທີ່​ມັນ​ຈະ​ເກີດ​ມີ​ຄວາມ​ມືດ​ເປັນ​ເວລາ​ສາມ​ມື້​ສາມ​ຄືນ​ປົກ​ຄຸມ​ຜືນ​ແຜ່ນດິນ."},{"vNo":"4 ","txt":"ແລະ ມັນ​ເລີ່ມ​ມີ​ຄວາມ​ສົງ​ໄສ ແລະ ມີ​ການ​ໂຕ້​ຖຽງກັນ​ຢ່າງ​ຮຸນ​ແຮງ​ໃນ​ບັນດາ​ຜູ້ຄົນ, ທັງໆ​ທີ່​ເຄື່ອງ​ໝາຍ​ຫລາຍ​ຢ່າງ​ໄດ້​ໃຫ້​ໄວ້​ແລ້ວ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ສາມ​ສິບ​ສີ່, ໃນ​ເດືອນ​ທຳ​ອິດ, ໃນ​ວັນ​ທີ​ສີ່​ຂອງ​ເດືອນ, ມັນ​ໄດ້​ມີ​ລົມ​ແຮງ​ເກີດ​ຂຶ້ນ​ທົ່ວ​ແຜ່ນດິນ​ຢ່າງ​ທີ່​ບໍ່​ມີ​ຜູ້​ໃດ​ເຄີຍ​ພົບ​ເຫັນ​ມາ​ກ່ອນ​ເລີຍ."},{"vNo":"6 ","txt":"ແລະ ມັນ​ໄດ້​ມີ​ລົມພາຍຸ​ຮ້າຍ ແລະ ໜ້າ​ຢ້ານ​ກົວ​ນຳ​ອີກ; ແລະ ມັນ​ມີ​ຟ້າຮ້ອງ​ທີ່​ໜ້າ​ຢ້ານ​ກົວ, ເຖິງ​ຂະໜາດ​ທີ່​ມັນ​ໄດ້​ເຮັດ​ໃຫ້​ແຜ່ນດິນ​ໂລກທັງ​ໝົດສັ່ນສະ​ເທືອນ​ຄື​ກັບ​ວ່າ ມັນ​ຈະ​ແຍກ​ອອກ​ຈາກ​ກັນ."},{"vNo":"7 ","txt":"ແລະ ມັນ​ໄດ້​ມີ​ຟ້າ​ແມບ​ເຫລື້ອມ​ຢ່າງ​ຫນັກ​ໃນ​ທົ່ວ​ແຜ່ນດິນ, ຢ່າງ​ທີ່​ບໍ່​ເຄີຍ​ພົບ​ເຫັນ​ມາ​ກ່ອນ​ເລີຍ."},{"vNo":"8 ","txt":"ແລະ ເມືອງ​ເຊ​ລາ​ເຮັມລາ​ໄດ້​ຖືກ​ໄຟ​ໄໝ້."},{"vNo":"9 ","txt":"ແລະ ເມືອງ​ໂມ​ໂຣ​ໄນ​ໄດ້​ຈົມ​ລົງ​ໄປ​ໃນ​ຄວາມ​ເລິກຂອງ​ທະ​ເລ, ແລະ ຜູ້​ທີ່​ອາ​ໄສ​ຢູ່​ໃນ​ນັ້ນກໍ​ໄດ້​ຈົມ​ລົງ​ໄປ​ໃນ​ນ້ຳ."},{"vNo":"10 ","txt":"ແລະ ດິນ​ຖືກ​ຫອບ​ຂຶ້ນ​ໄປ​ຖົມ​ເມືອງ​ໂມ​ໂຣ​ໄນ​ຮາ​ຈົນ​ວ່າ​ມັນ​ເກີດ​ເປັນ​ພູ​ເຂົາ​ໃຫຍ່​ຂຶ້ນ​ແທນ​ເມືອງ."},{"vNo":"11 ","txt":"ແລະ ມັນ​ມີ​ຄວາມ​ພິນາດ​ອັນ​ໃຫຍ່​ຫລວງ ແລະ ໜ້າ​ຢ້ານ​ກົວ​ໃນ​ແຜ່ນດິນ​ທາງ​ໃຕ້."},{"vNo":"12 ","txt":"ແຕ່​ຈົ່ງ​ເບິ່ງ, ມັນ​ໄດ້​ມີ​ຄວາມ​ພິນາດ​ອັນ​ໃຫຍ່​ຫລວງ ແລະ ໜ້າ​ຢ້ານ​ກົວ​ໃນ​ແຜ່ນ​ດິນ​ທາງ​ເໜືອ​ຫລາຍ​ກວ່າ​ພາກອື່ນໆ; ເພາະ​ຈົ່ງ​ເບິ່ງ, ທັງ​ຜືນ​ແຜ່ນດິນ​ຖືກ​ປ່ຽນ​ໄປ​ຍ້ອນ​ລົມພາຍຸ​ຮ້າຍ ແລະ ລົມ​ບ້າໝູ, ແລະ ຟ້າຮ້ອງ ແລະ ຟ້າ​ແມບ​ເຫລື້ອມ, ແລະ ມັນ​ໄດ້​ມີ​ແຜ່ນດິນ​ໄຫວ​ຢ່າງ​ຮ້າຍ​ແຮງ​ທົ່ວ​ແຜ່ນດິນ​ໂລກ;"},{"vNo":"13 ","txt":"ແລະ ເສັ້ນທາງ​ຫລວງ​ສາຍ​ຕ່າງໆ​ໄດ້​ຂາດ​ອອກ, ແລະ ຖະໜົນ​ທີ່​ຮາບ​ພຽງ​ໄດ້​ເສຍ​ຫາຍ​ໄປ, ແລະ ບ່ອນ​ທີ່​ແປນ​ກ້ຽງ​ກັບກາຍ​ເປັນ​ຂຸມ​ຂຸ​ຄະ."},{"vNo":"14 ","txt":"ແລະ ເມືອງ​ໃຫຍ່​ທີ່​ມີ​ຊື່​ສຽງ​ຫລາຍ​ເມືອງ​ໄດ້​ຈົມ, ແລະ ຫລາຍ​ເມືອງ​ໄດ້​ຖືກ​ເຜົາ, ແລະ ຫລາຍ​ເມືອງ​ໄດ້​ສັ່ນ​ສະ​ເທືອນ ຈົນ​ວ່າ​ອາຄານ​ຕ່າງໆ​ທີ່ຢູ່​ໃນ​ນັ້ນ​ເພພັງ​ລົງ​ກັບ​ພື້ນ​ດິນ, ແລະ ຜູ້​ທີ່​ອາ​ໄສ​ຢູ່​ໃນ​ນັ້ນ​ໄດ້​ຖືກ​ຂ້າ​ຕາຍ, ແລະ ສະຖານ​ທີ່​ຕ່າງໆ​ໄດ້​ຖືກ​ປະ​ຖິ້ມ​ໃຫ້​ຮົກ​ຮ້າງ."},{"vNo":"15 ","txt":"ແລະ ມີ​ບາງ​ເມືອງ​ທີ່​ເຫລືອ​ຢູ່; ແຕ່​ຄວາມ​ເສຍ​ຫາຍ​ຂອງ​ມັນ​ນັ້ນ​ໃຫຍ່​ຫລວງ​ທີ່​ສຸດ, ແລະ ມີ​ຄົນ​ເປັນ​ຈຳນວນ​ຫລວງຫລາຍ​ຖືກ​ຂ້າ​ຕາຍ."},{"vNo":"16 ","txt":"ແລະ ມີ​ບາງ​ຄົນ​ຖືກ​ລົມ​ບ້າໝູ​ຫອບ​ໄປ ແລະ ບໍ່​ມີ​ຜູ້​ໃດ​ຮູ້​ເລີຍ​ວ່າ ພວກ​ເຂົາ​ຖືກ​ພາ​ໄປ​ບ່ອນ​ໃດ; ມີ​ແຕ່​ຮູ້​ວ່າ ພວກ​ເຂົາ​ຖືກ​ຫອບ​ໄປ."},{"vNo":"17 ","txt":"ແລະ ທັງ​ແຜ່ນດິນ​ໂລກກັບ​ປ່ຽນ​ຮູບ​ໄປ​ດັ່ງ​ນີ້, ຍ້ອນ​ວ່າ​ລົມພາຍຸ​ຮ້າຍ, ແລະ ຟ້າຮ້ອງ, ແລະ ຟ້າ​ແມບ​ເຫລື້ອມ, ແລະ ການ​ສັ່ນ​ສະ​ເທືອນ​ຂອງ​ແຜ່ນດິນ."},{"vNo":"18 ","txt":"ແລະ ຈົ່ງ​ເບິ່ງ, ຫີນ​ໄດ້​ແຍກ​ອອກ​ເປັນ​ສອງ; ມັນ​ໄດ້​ແຍກ​ອອກ​ຢູ່​ທົ່ວ​ແຜ່ນດິນ​ໂລກ, ເຖິງ​ຂະ​ໜາດ​ມັນ​ແຕກ​ເປັນ​ຕ່ອນໆ ແລະ ເປັນ​ຮອຍ​ຕໍ່ ແລະ ແຕກ​ແຫງ​ຢູ່​ທົ່ວ​ໄປ​ຕາມ​ຜືນ​ແຜ່ນດິນ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຟ້າຮ້ອງ, ແລະ ຟ້າ​ແມບ​ເຫລື້​ອມ, ແລະ ລົມ​ແຮງ, ແລະ ລົມພາຍຸ​ຮ້າຍ, ແລະ ແຜ່ນດິນ​ໄຫວ​ຢຸດ​ລົງ—ເພາະ​ຈົ່ງ​ເບິ່ງ, ມັນ​ໄດ້​ເກີດ​ຂຶ້ນ​ເປັນ​ເວລາ​ປະມານ​ສາມ​ຊົ່ວ​ໂມງ; ແລະ ບາງ​ຄົນ​ເວົ້າວ່າ​ມັນ​ດົນ​ກວ່າ​ນັ້ນ; ເຖິງ​ຢ່າງ​ໃດ​ກໍ​ຕາມ ເຫດການ​ອັນ​ໃຫຍ່ຍິ່ງ ແລະ ໜ້າ​ຢ້ານ​ກົວ​ທັງ​ໝົດ​ນີ້​ໄດ້​ເກີດ​ຂຶ້ນ​ເປັນ​ເວລາ​ປະມານ​ສາມ​ຊົ່ວ​ໂມງ—ແລະ​ແລ້ວ ຈົ່ງ​ເບິ່ງ, ມັນ​ໄດ້​ມີ​ຄວາມ​ມືດ​ປົກ​ຄຸມ​ທົ່ວ​ຜືນ​ແຜ່ນດິນ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ມີ​ຄວາມ​ມືດ​ອັນ​ໜາ​ແໜ້ນ​ປົກ​ຄຸມ​ທົ່ວ​ຜືນ​ແຜ່ນ​ດິນ, ເຖິງ​ຂະໜາດ​ທີ່​ຜູ້​ອາ​ໄສ​ຢູ່​ໃນ​ນັ້ນ ຜູ້​ທີ່​ລອດ​ຕາຍ​ສາມາດ​ສຳພັດ​ກິ່ນ​ອາຍ​ແຫ່ງ​ຄວາມ​ມືດ​ໄດ້."},{"vNo":"21 ","txt":"ແລະ ມັນ​ບໍ່​ມີ​ຄວາມ​ສະຫວ່າງ​ເລີ​ຍ​ເພາະ​ຄວາມ​ມືດ, ບໍ່​ມີ​ທັງ​ຄວາມ​ສະຫວ່າງ​ຈາກ​ແສງ​ທຽນ, ຈາກ​ແສງ​ກະບອງ; ທັງ​ກໍ່​ໄຟ​ດ້ວຍ​ໄມ້​ແນວ​ດີ ແລະ ໄມ້​ແຫ້ງ​ແທ້ໆກໍ​ບໍ່​ຕິດ, ດັ່ງນັ້ນ ມັນ​ຈຶ່ງ​ບໍ່​ມີ​ຄວາມ​ສະຫວ່າງ​ເລີຍ;"},{"vNo":"22 ","txt":"ແລະ ມັນ​ບໍ່ມີຄວາມ​ສະຫວ່າງ​ທີ່​ຈະ​ເຫັນ​ໄດ້​ເລີຍ, ທັງ​ບໍ່​ມີ​ແສງ​ໄຟ, ຫລື ແສງ​ມິ​ງມຽງ, ຫລື ແສງ​ຈາກ​ດວງ​ຕາ​ເວັນ, ຫລື ຈາກ​ດວງ​ເດືອນ, ຫລື ຈາກ​ດວງ​ດາວ, ເພາະ​ໝອກ​ແຫ່ງ​ຄວາມ​ມືດ ຊຶ່ງປົກ​ຄຸມ​ຢູ່​ທົ່ວ​ຜືນ​ແຜ່ນດິນນັ້ນໜາ​ຕຶບ​ທີ່​ສຸດ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ເປັນ​ຢູ່​ເຊັ່ນ​ນີ້​ເປັນ​ເວລາ​ສາມ​ມື້​ທີ່​ມັນ​ບໍ່​ມີ​ຄວາມ​ສະຫວ່າງ​ທີ່​ຈະ​ເຫັນ​ໄດ້​ເລີຍ; ແລະ ມັນ​ໄດ້​ມີ​ສຽງ​ຮ້ອງ ແລະ ສຽງ​ຄວນ​ຄາງ ແລະ ສຽງ​ຮ້ອງ​ໄຫ້​ຢ່າງ​ໃຫຍ່​ຫລວງ​ໃນ​ບັນ​ດາ​ຜູ້​ຄົນ​ທັງ​ປວງ​ຕະຫລອດ​ເວລາ; ແທ້​ຈິງ​ແລ້ວ, ສຽງ​ຄວນ​ຄາງ​ຂອງ​ຜູ້ຄົນ​ນັ້ນ​ໃຫຍ່​ຫລວງ​ເພາະ​ຄວາມ​ມືດ ແລະ ຄວາມ​ພິ​ນາດ​ອັນ​ໃຫຍ່​ຫລວງ​ທີ່​ໄດ້​ມາ​ສູ່ພວກ​ເຂົາ."},{"vNo":"24 ","txt":"ແລະ ໄດ້​ຍິນ​ສຽງ​ຮ້ອງ​ໄຫ້​ຈົ່ມ​ວ່າ​ໃນ​ບ່ອນ​ໜຶ່ງ, ມີ​ຄວາມ​ວ່າ: ໂອ້ ຖ້າ​ຫາກ​ພວກ​ເຮົາ​ໄດ້​ກັບ​ໃຈ​ກ່ອນ​ວັນ​ອັນ​ຍິ່ງ​ໃຫຍ່ ແລະ ໜ້າ​ຢ້ານ​ກົວ​ນີ້, ແລະແລ້ວ​ພີ່ນ້ອງ​ຂອງ​ພວກ​ເຮົາ​ກໍ​ຄົງ​ໄດ້​ຮັບ​ການ​ໄວ້​ຊີວິດ, ແລະ ພວກ​ເຂົາ​ຄົງ​ບໍ່​ໄດ້​ຖືກ​ເຜົາຢູ່​ໃນ​ເມືອງ​ເຊ​ລາ​ເຮັມລາ​ທີ່​ຍິ່ງ​ໃຫຍ່​ນັ້ນ​ເລີຍ."},{"vNo":"25 ","txt":"ແລະ ໄດ້​ຍິນ​ສຽງ​ຮ້ອງ​ໄຫ້​ຄວນ​ຄາງ ແລະ ຈົ່ມ​ໃນ​ອີກ​ບ່ອນ​ໜຶ່ງ, ມີ​ຄວາມ​ວ່າ: ໂອ້ ຖ້າ​ຫາກ​ພວກ​ເຮົາ​ໄດ້​ກັບ​ໃຈ​ກ່ອນ​ວັນ​ອັນ​ຍິ່ງ​ໃຫຍ່ ແລະ ໜ້າ​ຢ້ານ​ກົວ​ນີ້, ແລະ ບໍ່​ໄດ້​ຂ້າ ແລະ ບໍ່​ໄດ້​ແກວ່ງ​ກ້ອນ​ຫີນ​ໃສ່​ສາດສະດາ, ແລະ ຂັບ​ໄລ່​ພວກ​ເພິ່ນ​ອອກ​ໄປ; ແລ້ວ​ແມ່​ຂອງ​ພວກ​ເຮົາ ແລະ ພວກ​ລູກ​ສາວ​ທີ່​ໜ້າ​ຮັກ​ຂອງ​ພວກ​ເຮົາ, ແລະ ລູກ​ຫລານ​ຂອງ​ພວກ​ເຮົາ​ກໍ​ຄົງ​ໄດ້​ຮັບ​ການ​ໄວ້​ຊີວິດ, ແລະ ຄົງ​ບໍ່​ໄດ້​ຖືກ​ຝັງ​ຢູ່​ໃນ​ເມືອງ​ໂມ​ໂຣ​ໄນ​ຮາ​ທີ່​ຍິ່ງ​ໃຫຍ່​ນັ້ນ. ແລະ ສຽງ​ຄວນ​ຄາງ​ຂອງ​ຜູ້ຄົນ​ນັ້ນ​ໃຫຍ່​ຫລວງ ແລະ ເປັນ​ໜ້າ​ຢ້ານ​ກົວ​ດັ່ງນັ້ນ."}]}