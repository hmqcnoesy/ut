{"heading":"ທູດ​ບອກ​ນີ​ໄຟ​ເຖິງ​ພອນ ແລະ ການ​ສາບ​ແຊ່ງ​ຊຶ່ງຕົກ​ມາ​ຫາ​ຄົນ​ຕ່າງ​ຊາດ—ມີ​ສາດສະໜາ​ຈັກ​ສອງ​ແຫ່​ງ​ເທົ່າ​ນັ້ນຄື: ສາດສະໜາຈັກ​ຂອງ​ລູກ​ແກະ​ຂອງ​ພຣະ​ເຈົ້າ ແລະ ສາດສະໜາ​ຈັກ​ຂອງ​ມານ—ໄພ່​ພົນ​ຂອງ​ພຣະ​ເຈົ້າ​ໃນ​ທຸກ​ປະຊາ​ຊາດ​ຖືກ​ຂົ່ມ​ເຫັງ​ໂດຍ​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ—ອັກຄະ​ສາວົກ​ໂຢຮັນ​ຈະ​ຂຽນ​ກ່ຽວ​ກັບ​ການ​ຈົບ​ຂອງ​ໂລກ. ປະມານ 600–592 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":13,"nextNo":15,"chapterTitle":"1 ນີ​ໄຟ 14","prevTitle":"1 ນີ​ໄຟ 13","nextTitle":"1 ນີ​ໄຟ 15","verses":[{"vNo":1,"txt":"ແລະ ເຫດການ​ຈະບັງ​ເກີດ​ຂຶ້ນຄື, ຖ້າ​ຫາກ​ຄົນ​ຕ່າງ​ຊາດ​ຈະ​ເຊື່ອ​ຟັງ​ລູກ​ແກະ​ຂອງ​ພຣະ​ເຈົ້າ​ໃນ​ມື້ນັ້ນ ເວລາ​ທີ່​ພຣະ​ອົງ​ປະກົດ​ຕົວ​ຕໍ່​ພວກ​ເຂົາດ້ວຍ​ຄຳ ແລະ ດ້ວຍ​ອຳນາດ​ໂດຍ​ການ​ກະທຳ​ແທ້​ຈິງ​ອັນ​ເປັນ​ການ​ເອົາ​ສິ່ງ​ທີ່​ເຮັດ​ໃຫ້​ພວກ​ເຂົາ​ສະດຸດ​ໄປ—"},{"vNo":2,"txt":"ແລະ ບໍ່​ເຮັດ​ໃຈ​ແຂງ​ກະດ້າງ​ຕໍ່​ລູກ​ແກະ​ຂອງ​ພຣະ​ເຈົ້າ​ແລ້ວ, ພວກ​ເຂົາ​ຈະ​ຖືກ​ນັບ​ເຂົ້າຢູ່​ໃນ​ບັນດາ​ລູກ​ຫລານ​ຂອງ​ບິດາ​ຂອງ​ເຈົ້າ; ແທ້​ຈິງ​ແລ້ວ, ພວກ​ເຂົາ​ຈະ​ຖືກ​ນັບ​ເຂົ້າຢູ່​ໃນ​ບັນດາ​ເຊື້ອສາຍ​ອິດ​ສະ​ຣາ​ເອນ; ແລະ ພວກ​ເຂົາ​ຈະ​ເປັນ​ຜູ້​ໄດ້ຮັບພອນ​ໃນ​ແຜ່ນດິນ​ແຫ່ງ​ຄຳ​ສັນຍາ​ຕະຫລອດ​ໄປ; ພວກ​ເຂົາ​ຈະ​ບໍ່​ຖືກ​ນຳ​ໄປ​ຫາ​ການ​ເປັນ​ຊະ​ເລີຍ​ອີກ​ຕໍ່​ໄປ; ແລະ ເຊື້ອສາຍ​ອິດ​ສະ​ຣາ​ເອນ​ກໍ​ຈະ​ບໍ່​ສັບສົນ​ອີກ​ຕໍ່​ໄປ."},{"vNo":3,"txt":"ແລະ ຫລຸມ​ໃຫຍ່​ນັ້ນຖືກ​ຂຸດ​ໄວ້​ໃຫ້​ພວກ​ເຂົາ​ໂດຍ​ສາດສະໜາຈັກ​ໃຫຍ່ ແລະ ໜ້າ​ກຽດ​ຊັງ ຊຶ່ງ​ຕັ້ງ​ຂຶ້ນ​ໂດຍ​ມານ ແລະ ລູກ​ຫລານ​ຂອງ​ມັນ, ເພື່ອ​ຈະ​ໄດ້​ພາ​ຈິດ​ວິນ​ຍານ​ມະນຸດ​ລົງ​ໄປ​ສູ່​ນະລົກ—​ແທ້​ຈິງ​ແລ້ວ, ຫລຸມ​ໃຫຍ່​ນັ້ນຖືກ​ຂຸດ​ໄວ້​ເພື່ອ​ຄວາມ​ພິນາດ​ຂອງ​ມະນຸດ​ຈະ​ເຕັມ​ໄປ​ດ້ວຍ​ຜູ້​ທີ່​ຄຸດ​ມັນ​ໄວ້​ຈົນ​ເຖິງ​ຄວາມ​ພິນາດ​ສິ້ນຂອງ​ພວກ​ເຂົາ, ລູກ​ແກະ​ຂອງ​ພຣະ​ເຈົ້າກ່າວ; ບໍ່​ແມ່ນ​ຄວາມ​ພິນາດ​ຂອງ​ຈິດ​ວິນ​ຍານ​ນອກ​ຈາກ​ເປັນ​ການ​ໂຍນ​ມັນ​ລົງ​ໄປ​ໃນ​ນະລົກ​ອັນ​ບໍ່​ມີ​ທີ່​ສິ້ນ​ສຸດ."},{"vNo":4,"txt":"ເພາະ​ຈົ່ງ​ເບິ່ງ, ນີ້​ເປັນ​ໄປ​ຕາມ​ການ​ທີ່​ຕົກ​ເປັນ​ຊະ​ເລີຍ​ຂອງ​ມານ ແລະ ຕາມ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ ຊຶ່ງມີ​ຕໍ່​ທຸກ​ຄົນ​ທີ່​ສ້າງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຕໍ່ພຣະ​ພັກ​ຂອງ​ພຣະ​ອົງ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທູດ​ໄດ້​ກ່າວ​ກັບ​ຂ້າພະ​ເຈົ້ານີ​ໄຟມີ​ຄວາມ​ວ່າ: ເຈົ້າ​ເຫັນ​ແລ້ວ​ວ່າ ຖ້າ​ຫາກ​ຄົນ​ຕ່າງ​ຊາດ​ກັບ​ໃຈ​ມັນ​ຈະ​ດີ​ກັບ​ເຂົາ; ແລ້ວ​ເຈົ້າຮູ້​ກ່ຽວ​ກັບ​ພັນທະ​ສັນຍາ​ຂອງ​ພຣະ​ຜູ້​ເປັນ​ເຈົ້າທີ່​ມີ​ກັບ​ເຊື້ອສາຍ​ອິດ​ສະ​ຣາ​ເອນ​ນຳ​ອີກ; ແລະ ເຈົ້າ​ໄດ້​ຍິນ​ມາ​ອີກ​ວ່າ ຖ້າ​ຫາກ​ຜູ້​ໃດ​ບໍ່​ກັບ​ໃຈ​ຜູ້​ນັ້ນ​ຈະ​ຕ້ອງ​ຕາຍ."},{"vNo":6,"txt":"ສະນັ້ນ, ວິບັດ​ແກ່​ຄົນ​ຕ່າງ​ຊາດ​ຖ້າ​ຫາກ​ພວກ​ເຂົາ​ເຮັດ​ໃຈ​ແຂງ​ກະດ້າງ​ຕໍ່​ລູກ​ແກະ​ຂອງ​ພຣະ​ເຈົ້າ."},{"vNo":7,"txt":"ລູກ​ແກະ​ຂອງ​ພຣະ​ເຈົ້າກ່າວ​ວ່າ ເມື່ອ​ເວລາ​ມາ​ເຖິງ​ເຮົາຈະ​ກະທຳ​ການ​ຍິ່ງ​ໃຫຍ່ ແລະ ໜ້າ​ອັດສະຈັນ​ໃນ​ບັນດາ​ລູກ​ຫລານ​ມະນຸດ ຊຶ່ງ​ເປັນ​ສິ່ງ​ຈະ​ມີ​ຢູ່​ຕະຫລອດ​ໄປ​ເປັນນິດ​ບໍ່​ແມ່ນ​ທາງ​ໃດ​ກໍ​ທາງ​ໜຶ່ງ—​ເພື່ອ​ໃຫ້​ເຂົາ​ຍອມຮັບ​ໄປ​ຫາ​ຄວາມ​ສະຫງົບ​ສຸກ ແລະ ຊີວິດ​ນິລັນດອນ ຫລື ປ່ອຍ​ໃຫ້​ເຂົາ​ໄປ​ສູ່​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ; ແລະ ຄວາມ​ມືດ​ດັບ​ແຫ່ງ​ຈິດ​ໃຈ​ອັນ​ນຳ​ພວກ​ເຂົາລົງ​ໄປ​ສູ່​ການ​ເປັນ​ຊະ​ເລີຍ ແລະ ໄປ​ສູ່​ຄວາມ​ພິນາດ​ນຳ​ອີກ, ທັງ​ທາງ​ໂລກ ແລະ ທາງ​ວິນ​ຍານ​ຕາມ​ການ​ເປັນ​ຊະ​ເລີຍ​ຂອງ​ມານ ຊຶ່ງ​ເຮົາ​ໄດ້​ກ່າວ​ມານັ້ນ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ທູດ​ເວົ້າຂໍ້ຄວາມ​ນີ້​ແລ້ວ, ພຣະ​ອົງ​ໄດ້​ຖາມ​ຂ້າພະ​ເຈົ້າອີກ​ວ່າ: ເຈົ້າ​ຈື່​ພັນທະ​ສັນຍາ​ຂອງ​ພຣະ​ບິດາ​ທີ່​ມີ​ໄວ້​ກັບ​ເຊື້ອສາຍ​ອິດ​ສະ​ຣາ​ເອນ​ໄດ້​ບໍ? ຂ້າພະ​ເຈົ້າຕອບ​ພຣະ​ອົງ​ວ່າ, ຂ້ານ້ອຍ​ຈື່​ໄດ້."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ, ແລະ ຈົ່ງ​ເບິ່ງ​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ​ນັ້ນ ຊຶ່ງ​ເປັນ​ຜູ້​ໃຫ້​ກຳເນີດ​ຂອງ​ຄວາມ​ໜ້າ​ກຽດ​ຊັງ ເພາະ​ມານ​ເປັນ​ພື້ນຖານ​ຂອງ​ມັນ."},{"vNo":10,"txt":"ແລະ ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ ມີ​ພຽງ​ສາ​ດສະໜາ​ຈັກ​ສອງ​ແຫ່ງ​ເທົ່າ​ນັ້ນ; ແຫ່ງ​ໜຶ່ງ​ເປັນ​ສາ​ດສະໜາ​ຈັກ​ຂອງ​ລູກ​ແກະຂອງ​ພຣະ​ເຈົ້າ ແລະ ອີກ​ແຫ່ງໜຶ່ງ​ເປັນ​ສາ​ດສະໜາ​ຈັກ​ຂອງ​ມານ; ດັ່ງນັ້ນ, ຜູ້​ໃດ​ທີ່​ບໍ່​ເປັນ​ຂອງ​ສາ​ດສະໜາ​ຈັກ​ຂອງ​ລູກ​ແກະ​ຂອງ​ພຣະ​ເຈົ້າກໍ​ຕ້ອງ​ເປັນ​ຂອງ​ສາດສະໜາ​ຈັກ​ໃຫຍ່ ຊຶ່ງ​ເປັນ​ຜູ້​ໃຫ້​ກຳເນີດ​ຄວາມ​ໜ້າ​ກຽດ​ຊັງ, ແລະ ມັນ​ຄື​ໂສ​ເພນີ​ຂອງ​ແຜ່ນດິນ​ໂລກ​ທັງ​ໝົດ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ຫລຽວ​ເບິ່ງ ແລະ ໄດ້​ເຫັນ​ໂສ​ເພນີ​ຂອງ​ແຜ່ນດິນ​ໂລກທັງ​ໝົດ, ແລະ ນາງ​ນັ່ງ​ຢູ່​ເທິງ​ຜືນ​ນ້ຳອັນ​ກວ້າງ​ໃຫຍ່, ແລະ ນາງ​ຄອບ​ຄອງ​ທົ່ວ​ຜືນ​ແຜ່ນດິນ​ໂລກ​ທັງ​ໝົດ​ໃນ​ບັນດາ​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ສາດສະໜາ​ຈັກ​ຂອງ​ລູກ​ແກະ​ຂອງ​ພຣະ​ເຈົ້າ; ແລະ ມີ​ສະມາຊິກ​ພຽງ​ເລັກ​ໜ້ອຍ​ເທົ່າ​ນັ້ນ ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ໂສ​ເພນີ ຜູ້​ທີ່​ນັ່ງ​ຢູ່​ເທິງ​ຜືນ​ນ້ຳອັນ​ກວ້າງ​ໃຫຍ່​ນັ້ນ; ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າຍັງ​ເຫັນ​ວ່າ ສາດສະໜາ​ຈັກ​ຂອງ​ລູກ​ແກະ​ຜູ້​ເປັນ​ໄພ່​ພົນ​ຂອງ​ພຣະ​ເຈົ້າ​ມີ​ຢູ່​ທົ່ວ​ໄປ​ຕາມ​ຜືນ​ແຜ່ນດິນ​ໂລກ​ເໝືອນ​ກັນ; ແລະ ການ​ຄອບ​ຄອງ​ຂອງ​ພວກ​ເຂົາ​ໃນ​ຜືນ​ແຜ່ນດິນ​ໂລກ​ມີ​ພຽງ​ເລັກ​ໜ້ອຍ​ເທົ່າ​ນັ້ນ ເພາະ​ຄວາມ​ຊົ່ວ​ຮ້າຍ​ຂອງ​ໂສ​ເພນີ​ໃຫຍ່ ຊຶ່ງຂ້າພະ​ເຈົ້າ​ໄດ້​ເຫັນ​ນັ້ນ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ເຫັນ​ວ່າ​ຜູ້​ໃຫ້​ກຳເນີດ​ຄວາມ​ໜ້າ​ກຽດ​ຊັງ​ໄດ້​ເຕົ້າ​ໂຮມ​ຝູງ​ຊົນ​ໃນ​ຜືນ​ແຜ່ນດິນ​ໂລກ​ທັງ​ໝົດ​ໃນ​ບັນດາ​ທຸກ​ປະຊາ​ຊາດ​ຂອງ​ຄົນ​ຕ່າງ​ຊາດ ເພື່ອ​ຕໍ່​ສູ້​ກັບ​ລູກ​ແກະ​ຂອງ​ພຣະ​ເຈົ້າ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ເຫັນ​ອຳນາດ​ຂອງ​ລູກ​ແກະ​ຂອງ​ພຣະ​ເຈົ້າລົງ​ມາ​ເທິງໄພ່​ພົນ​ຂອງ​ສາດສະໜາ​ຈັກ​ຂອງ​ລູກ​ແກະ ແລະ ຜູ້​ຄົນ​ແຫ່ງ​ພັນທະ​ສັນຍາ​ຂອງ​ພຣະ​ຜູ້​ເປັນ​ເຈົ້າ ຊຶ່ງ​ກະຈັດ​ກະຈາຍ​ໄປ​ຕາມ​ຜືນ​ແຜ່ນດິນ​ໂລກ; ແລະ ພວກ​ເຂົາ​ມີ​ອາວຸດ​ຄື​ຄວາມ​ຊອບ​ທຳ ພ້ອມ​ກັບ​ອຳນາດ​ຂອງ​ພຣະ​ເຈົ້າ​ໃນ​ລັດ​ສະໝີ​ພາບ​ອັນ​ຍິ່ງ​ໃຫຍ່."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ພຣະ​ພິ​ໂລດ​ຂອງ​ພຣະ​ເຈົ້າ​ເທ​ລົງ​ໃສ່​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ, ເຖິງ​ຂະ​ໜາດ​ທີ່​ມີ​ສົງ​ຄາມ ແລະ ຂ່າວ​ລື​ເລື່ອງ​ສົງ​ຄາມ​ໃນ​ບັນດາ​ທຸກ​ປະຊາ​ຊາດ ແລະ ທຸກ​ຕະກຸນ​ຂອງ​ແຜ່ນ​ດິນ​ໂລກ."},{"vNo":16,"txt":"ແລະ ຂະນະ​ທີ່​ເລີ່ມ​ມີ​ສົງຄາມ ແລະ ຂ່າວ​ລື​ເລື່ອງ​ສົງຄາມ​ຢູ່​ໃນ​ບັນດາ​ປະຊາ​ຊາດ​ທັງ​ປວງ​ທີ່​ເປັນ​ຂອງ​ຜູ້​ໃຫ້​ກຳເນີດ​ຄວາມ​ໜ້າ​ກຽດ​ຊັງ​ນັ້ນ, ທູດ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຈົ່ງ​ເບິ່ງ, ພຣະ​ພິ​ໂລດ​ຂອງ​ພຣະ​ເຈົ້າມີ​ຕໍ່​ຜູ້​ໃຫ້​ກຳເນີດ​ຍິງ​ໂສ​ເພນີ; ແລະ ຈົ່ງ​ເບິ່ງ, ເຈົ້າ​ໄດ້​ເຫັນ​ສິ່ງ​ເຫລົ່າ​ນີ້​ທັງ​ໝົດ—"},{"vNo":17,"txt":"ແລະ ເມື່ອ​ເວລາ​ນັ້ນ​ມາ​ເຖິງ ພຣະ​ພິ​ໂລດ​ຂອງ​ພຣະ​ເຈົ້າ​ຈະ​ຖອກ​ເທ​ລົງ​ໃສ່​ຜູ້​ໃຫ້​ກຳເນີດ​ຍິງ​ໂສ​ເພນີ ຊຶ່ງ​ເປັນ​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ​ຂອງ​ແຜ່ນ​ດິນ​ໂລກ​ທັງ​ໝົດ ຊຶ່ງ​ພື້ນ​ຖານ​ຂອງ​ມັນ​ຄື​ມານ, ແລ້ວ​ໃນ​ມື້​ນັ້ນ​ວຽກ​ງານ​ຂອງ​ພຣະ​ບິດາ​ຈະ​ເລີ່ມ​ຕົ້ນ​ໃນ​ການ​ຕຽມ​ທາງ​ເພື່ອ​ໃຫ້​ພັນທະ​ສັນຍາ​ຂອງ​ພຣະ​ອົງ ຊຶ່ງ​ກະທຳ​ໄວ້​ກັບ​ຜູ້​ຄົນ​ຂອງ​ພຣະ​ອົງ​ທີ່​ເປັນ​ເຊື້ອ​ສາຍ​ອິດ​ສະ​ຣາ​ເອນ​ສຳ​ເລັດ​ຄົບ​ຖ້ວນ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທູດ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ເບິ່ງ​ເຖີດ!"},{"vNo":19,"txt":"ແລະ ຂ້າພະ​ເຈົ້າ​ໄດ້​ຫລຽວ​ເບິ່ງ ແລະ ໄດ້​ເຫັນ​ຊາຍ​ຜູ້​ໜຶ່ງ, ແລະ ເພິ່ນ​ສວມ​ເສື້ອ​ຄຸມ​ສີຂາວ."},{"vNo":20,"txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ ຜູ້​ໜຶ່ງ​ໃນ​ຈຳນວນ​ອັກຄະ​ສາວົກ​ສິບ​ສອງ​ຂອງ​ລູກ​ແກະ."},{"vNo":21,"txt":"ຈົ່ງ​ເບິ່ງ, ເພິ່ນ​ຈະ​ເຫັນ ແລະ ບັນທຶກ​ເລື່ອງ​ເຫລົ່າ​ນີ້​ທີ່​ເຫລືອ​ຢູ່; ແທ້​ຈິງ​ແລ້ວ, ຂຽນ​ຫລາຍ​ເລື່ອງ​ທີ່​ມີ​ມາ​ແລ້ວ."},{"vNo":22,"txt":"ແລະ ເພິ່ນ​ຈະ​ບັນທຶກ​ເລື່ອງ​ກ່ຽວ​ກັບ​ຈຸດ​ຈົບ​ຂອງ​ໂລກ​ອີກ."},{"vNo":23,"txt":"ດັ່ງນັ້ນສິ່ງ​ທີ່​ເພິ່ນ​ບັນທຶກ​ນັ້ນຖືກຕ້ອງ ແລະ ຈິງ; ແລະ ຈົ່ງ​ເບິ່ງ ເລື່ອງ​ເຫລົ່າ​ນີ້​ທີ່​ບັນທຶກ​ໄວ້​ມີ​ຢູ່​ໃນ​ໜັງສື​ທີ່​ເຈົ້າ​ເຫັນ​ແມ່ນ​ໄດ້​ອອກ​ມາ​ຈາກ​ປາກ​ຂອງ​ຊາວ​ຢິວ; ແລະ ເວລາ​ທີ່​ມັນ​ອອກ​ມາ​ຈາກ​ປາກ​ຂອງ​ຊາວ​ຢິວ ຫລື ເວລາ​ໜັງສື​ອອກ​ມາ​ຈາກ​ປາກ​ຂອງ​ຊາວ​ຢິວນັ້ນ, ເລື່ອງ​ທີ່ຂຽນ​ໄວ້​ແມ່ນ​ແຈ່ມ​ແຈ້ງ ແລະ ບໍລິສຸດ ແລະ ມີຄ່າ​ທີ່​ສຸດ ແລະ ງ່າຍ​ແກ່​ການ​ເຂົ້າ​ໃຈ​ຂອງ​ຄົນ​ທັງ​ປວງ."},{"vNo":24,"txt":"ແລະ ຈົ່ງ​ເບິ່ງ, ເລື່ອງ​ທີ່​ອັກຄະ​ສາວົກ​ຂອງ​ລູກ​ແກະ​ຜູ້​ນີ້​ຈະ​ຂຽນ​ນັ້ນມີ​ຫລາຍ​ເລື່ອງ ແລະ ມີ​ຫລາຍ​ເລື່ອງ ຊຶ່ງ​ເຈົ້າ​ໄດ້​ເຫັນ​ແລ້ວ; ແລະ ຈົ່ງ​ເບິ່ງ, ເລື່ອງ​ທີ່​ເຫລືອ​ຢູ່​ເຈົ້າກໍ​ຈະ​ໄດ້ເຫັນ."},{"vNo":25,"txt":"ແຕ່​ວ່າ​ສິ່ງ​ທີ່​ເຈົ້າຈະ​ເຫັນ​ຕໍ່ຈາກ​ນີ້ ເຈົ້າຢ່າ​ໄດ້​ຂຽນ​ໄວ້; ເພາະ​ອົງ​ພຣະ​ຜູ້​ເປັນ​ເຈົ້າ​ໄດ້​ແຕ່ງຕັ້ງອັກຄະ​ສາວົກ​ຂອງ​ລູກ​ແກະ​ຂອງ​ພຣະ​ເຈົ້າ​ໃຫ້​ຂຽນ​ເລື່ອງ​ເຫລົ່າ​ນັ້ນ."},{"vNo":26,"txt":"ແລະ ຜູ້​ອື່ນໆ​ທີ່​ເຄີຍ​ເປັນ​ຢູ່​ໃນ​ເວລາ​ນັ້ນ ພຣະ​ອົງ​ກໍ​ຈະ​ສະ​ແດງ​ເລື່ອງ​ລາວ​ທັງ​ໝົດ​ຕໍ່​ພວກ​ເຂົາ​ເໝືອນ​ກັນ, ແລະ ພວກ​ເຂົາ​ຈະ​ຂຽນ ແລະ ຜະ​ນຶກ​ມັນ​ໄວ້​ເພື່ອ​ຈະ​ນຳ​ເອົາ​ອອກ​ມາ​ໃນ​ເວລາ​ອັນ​ເໝາະ​ສົມ​ຂອງ​ພຣະ​ອົງ ແລ້ວ​ພຣະ​ຜູ້​ເປັນ​ເຈົ້າຈະ​ເອົາ​ມັນ​ອອກ​ມາ​ຫາ​ເຊື້ອ​ສາຍ​ອິດ​ສະ​ຣາ​ເອນ​ໃນ​ຄວາມ​ບໍລິສຸດ​ຂອງ​ມັນ ແລະ ຕາມ​ຄວາມ​ຈິງ​ທີ່​ມີ​ຢູ່​ໃນ​ລູກ​ແກະ."},{"vNo":27,"txt":"ແລະ ຂ້າພະ​ເຈົ້ານີ​ໄຟ​ໄດ້​ຍິນ ແລະ ເປັນ​ພະຍານ​ວ່າ ຊື່​ຂອງ​ອັກຄະ​ສາວົກ​ຂອງ​ລູກ​ແກະ​ຄື ໂຢຮັນ ຕາມ​ຄຳ​ເວົ້າຂອງ​ທູດ."},{"vNo":28,"txt":"ແລະ ຈົ່ງ​ເບິ່ງ, ຂ້າພະ​ເຈົ້ານີ​ໄຟຖືກ​ຫ້າມ​ບໍ່​ໃຫ້​ຂຽນ​ເລື່ອງ​ທີ່​ເຫລືອ​ຢູ່​ກ່ຽວ​ກັບ​ສິ່ງ​ທີ່​ຂ້າພະ​ເຈົ້າ​ໄດ້​ເຫັນ ແລະ ໄດ້​ຍິນ​ມາ; ດັ່ງນັ້ນ​ເລື່ອງ​ທີ່​ຂ້າພະ​ເຈົ້າຂຽນ​ໄວ້ ຈຶ່ງ​ພຽງພໍ​ເທົ່າ​ນີ້; ແລະ ຂ້າພະ​ເຈົ້າ​ໄດ້​ຂຽນ​ມັນ​ໄວ້​ພຽງ​ສ່ວນ​ໜ້ອຍ​ໜຶ່ງ​ຂອງ​ສິ່ງ​ທັງໝົດ​ທີ່​ຂ້າພະ​ເຈົ້າ​ໄດ້​ເຫັນ​ມາ."},{"vNo":29,"txt":"ແລະ ຂ້າພະ​ເຈົ້າຂໍ​ເປັນ​ພະຍານ​ວ່າ ຂ້າພະ​ເຈົ້າ​ໄດ້​ເຫັນ​ສິ່ງ​ທີ່​ບິດາ​ຂອງ​ຂ້າພະ​ເຈົ້າ​ໄດ້​ເຫັນ ແລະ ທູດ​ຂອງ​ພຣະ​ຜູ້​ເປັນ​ເຈົ້າ​ໄດ້​ເຮັດ​ໃຫ້​ຂ້າພະ​ເຈົ້າຮູ້."},{"vNo":30,"txt":"ແລະ ບັດ​ນີ້ຂ້າພະ​ເຈົ້າຂໍ​ຈົບ​ການ​ເວົ້າກ່ຽວ​ກັບ​ສິ່ງ​ທີ່​ຂ້າພະ​ເຈົ້າ​ໄດ້​ເຫັນ​ເວລາ​ທີ່​ຂ້າພະ​ເຈົ້າຖືກ​ພາ​ໄປ​ໃນ​ພຣະ​ວິນ​ຍານ; ແລະ ຖ້າ​ຫາກ​ເລື່ອງ​ອື່ນໆ​ທີ່​ຂ້າພະ​ເຈົ້າ​ໄດ້​ເຫັນ​ແຕ່​ບໍ່​ໄດ້​ຂຽນ​ໄວ້, ເລື່ອງ​ທີ່​ຂ້າພະ​ເຈົ້າຂຽນ​ໄວ້​ນີ້​ກໍ​ເປັນຄວາມ​ຈິງ. ແລະ ເປັນ​ໄປ​ດັ່ງນັ້ນ. ອາ​ແມນ."}]}