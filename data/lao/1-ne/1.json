{"heading":"ນີ​ໄຟ​ເລີ່ມ​ບັນທຶກ​ກ່ຽວ​ກັບ​ຜູ້​ຄົນ​ຂອງ​ລາວ—ລີ​ໄຮ​ເຫັນ​ພາບ​ນິມິດ​ທີ່​ເປັນ​ເສົາ​ໄຟ ແລະ ອ່ານ​ຈາກ​ໜັງສື​ຄຳທຳນາຍ—ເພິ່ນ​ສັນລະ​ເສີນ​ພຣະ​ເຈົ້າ, ບອກ​ລ່ວງ​ໜ້າ​ເຖິງ​ການສະ​ເດັດ​ມາ​ຂອງ​ພຣະ​ເມ​ຊີ​ອາ ແລະ ທຳນາຍ​ເຖິງ​ຄວາມ​ພິນາດ​ທີ່​ຈະ​ມາ​ເຖິງ​ເມືອງ​ເຢຣູ​ຊາເລັມ—ເພິ່ນຖືກ​ຊາວ​ຢິວຂົ່ມເຫັງ. ປະມານ 600 ປີ ກ່ອນ ຄ.ສ.","sectionHeading":"ເລື່ອງລາວ​ຂອງ​ລີ​ໄຮ ແລະ ຊາ​ໄຣ​ຢາ ພັນ​ລະ​ຍາ​ຂອງ​ເພິ່ນພ້ອມ​ດ້ວຍ​ລູກ​ຊາຍ​ສີ່​ຄົນ ທີ່​ມີ​ຊື່ວ່າ (ເລີ່ມ​ຕັ້ງ​ແຕ່​ລູກ​ກົກ) ເລ​ມັນ, ເລ​ມູ​ເອນ, ແຊມ, ແລະ ນີ​ໄຟ. ພຣະ​ຜູ້​ເປັນ​ເຈົ້າ​ໄດ້​ເຕືອນ​ລີ​ໄຮ​ໃຫ້​ອອກ​ຈາກ​ແຜ່ນດິນ​ເຢຣູ​ຊາເລັມ​ເພາະ​ເພິ່ນ​ທຳນາຍ​ແກ່​ຜູ້​ຄົນ​ກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ແລະ ພວກ​ເຂົາ​ພະຍາ​ຍາມ​ທຳ​ລາຍ​ຊີວິດຂອງ​ເພິ່ນ. ເພິ່ນ​ເດີນທາງ​ສາມ​ວັນ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ກັບ​ຄອບຄົວ​ຂອງ​ເພິ່ນ. ນີ​ໄຟ​ພາ​ພວກ​ອ້າຍ​ກັບ​ໄປ​ແຜ່ນດິນ​ເຢຣູ​ຊາເລັມ​ເພື່ອ​ຕາມ​ເອົາ​ບັນທຶກ​ຂອງ​ຊາວ​ຢິວ. ເລື່ອງ​ລາວ​ກ່ຽວ​ກັບ​ຄວາມທຸກ​ເວດທະນາ​ຂອງ​ເຂົາ​ເຈົ້າ. ເຂົາ​ເຈົ້າ​ໄດ້​ລູກ​ສາວ​ຂອງ​ອິດ​ຊະ​ມາ​ເອນ​ມາ​ເປັນ​ເມຍ. ເຂົາ​ເຈົ້າພາ​ຄອບຄົວ​ອອກ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ. ຄວາມ​ຍາກ​ລຳບາກ ແລະ ຄວາມທຸກ​ທໍລະມານ​ຂອງ​ເຂົາ​ເຈົ້າ​ໃນ​ຖິ່ນ​ແຫ້ງ​ແລ້ງ​ກັນ​ດານ. ການ​ເດີນ​ທາງ​ຂອງ​ເຂົາ​ເຈົ້າ. ເຂົາ​ເຈົ້າ​ມາ​ເຖິງ​ນ້ຳ​ອັນ​ກວ້າງ​ໃຫຍ່. ພວກ​ອ້າຍ​ຂອງ​ນີ​ໄຟ​ທໍລະ​ຍົດ​ຕໍ່​ລາວ. ລາວ​ເຮັດ​ໃຫ້​ພວກ​ເຂົາ​ຍອມ​ຈຳນົນ ແລະ ສ້າງ​ເຮືອ​ລຳ​ໜຶ່ງ. ເຂົາ​ເຈົ້າ​ເອີ້ນ​ບ່ອນ​ນັ້ນວ່າ ອຸດົມ​ສົມບູນ. ເຂົາ​ເຈົ້າ​ຂ້າມ​ນ້ຳ​ອັນ​ກວ້າງ​ໃຫຍ່​ໄປ​ສູ່​ແຜ່ນດິນ​ແຫ່ງ​ຄຳ​ສັນຍາ ແລະ ອື່ນໆ. ທັງ​ນີ້​ເປັນ​ໄປ​ຕາມ​ເລື່ອງ​ລາວ​ຂອງ​ນີ​ໄຟ ຫລື ອີກ​ປະການ​ໜຶ່ງ ຂ້າພະ​ເຈົ້າ​ນີ​ໄຟ​ເປັນ​ຜູ້​ຂຽນ​ບັນທຶກ​ນີ້.","prevAbbr":"explanation","prevNo":1,"nextAbbr":"1-ne","nextNo":2,"chapterTitle":"1 ນີ​ໄຟ ໑","verses":[{"vNo":"1 ","txt":"ຂ້າພະ​ເຈົ້ານີ​ໄຟ​ທີ່​ໄດ້​ເກີດ​ຈາກ​ບິດາ​ມານ​ດາຜູ້​ປະ​ເສີດ, ສະນັ້ນຂ້າພະ​ເຈົ້າ​ຈຶ່ງ​ໄດ້​ຮັບ​ການ​ສິດສອນ​ມາ​ແດ່​ແລ້ວ ໃນ​ສິ່ງ​ທີ່​ຮຽນ​ຮູ້​ທັງໝົດ​ຂອງ​ບິດາຂອງ​ຂ້າພະ​ເຈົ້າ ແລະ ໂດຍ​ທີ່​ເຫັນ​ຄວາມ​ທຸກທໍລະມານ​ຫລາຍ​ຢ່າງ​ໃນວັນ​ເວລາ​ຂອງ​ຂ້າພະ​ເຈົ້າ ເຖິງ​ຢ່າງ​ໃດ​ກໍ​ຕາມ ໂດຍ​ເປັນ​ທີ່​ໂປດ​ປານ​ຂອງ​ພຣະ​ຜູ້​ເປັນ​ເຈົ້າຕະ​ຫລອດ​ວັນ​ເວລາ​ຂອງ​ຂ້າພະ​ເຈົ້າ, ແທ້​ຈິງ​ແລ້ວ, ໂດຍ​ທີ່​ມີ​ຄວາມ​ຮູ້​ຢ່າງ​ໃຫຍ່​ຫລວງ​ເຖິງ​ພຣະ​ກະລຸນາ​ທິຄຸນ ແລະ ຄວາມ​ລຶກລັບ​ຂອງ​ພຣະ​ເຈົ້າ, ສະນັ້ນ ຂ້າພະ​ເຈົ້າຈຶ່ງ​ເຮັດ​ບັນທຶກ​ກ່ຽວ​ກັບ​ການ​ປະຕິບັດ​ງານ​ຂອງ​ຂ້າພະ​ເຈົ້າ​ໃນ​ວັນ​ເວລາ​ຂອງ​ຂ້າພະ​ເຈົ້າ."},{"vNo":"2 ","txt":"ແທ້​ຈິງ​ແລ້ວ, ຂ້າພະ​ເຈົ້າ​ເຮັດ​ບັນທຶກ​ເປັນ​ພາສາ​ຂອງ​ບິດາຂອງ​ຂ້າພະ​ເຈົ້າ ຊຶ່ງ​ປະກອບ​ດ້ວຍ​ສິ່ງ​ທີ່​ຮຽນ​ຮູ້​ຂອງ​ຊາວ​ຢິວ ແລະ ພາສາ​ຂອງ​ຊາວ​ເອຢິບ."},{"vNo":"3 ","txt":"ແລະ ຂ້າພະ​ເຈົ້າຮູ້​ດີ​ວ່າ ບັນທຶກ​ທີ່​ຂ້າພະ​ເຈົ້າກະທຳ​ນັ້ນ​ເປັນຄວາມ​ຈິງ ເພາະ​ຂ້າພະ​ເຈົ້າ​ເຮັດ​ມັນ​ດ້ວຍ​ມື​ຂອງ​ຂ້າພະ​ເຈົ້າ ແລະ ເຮັດ​ຕາມ​ຄວາມ​ຮູ້​ຂອງ​ຂ້າພະ​ເຈົ້າ​ເອງ."},{"vNo":"4 ","txt":"ເພາະ​ເຫດການ​ໄດ້​ບັງ​ເກີດ​ຂຶ້ນ​ໃນ​ໄລຍະ​ເລີ່ມ​ຕົ້ນ​ປີ​ທຳ​ອິດ​ຂອງ​ການ​ປົກ​ຄອງ​ຂອງ​ເຊ​ເດ​ກີ​ຢາ ກະສັດ​ແຫ່ງ​ຢູດາ (ລີ​ໄຮ​ບິດາ​ຂອງ​ຂ້າພະ​ເຈົ້າ​ຢູ່​ໃນ​ເຢຣູ​ຊາເລັມ​ຕະຫລອດ​ວັນ​ເວລາ​ຂອງ​ເພິ່ນ) ແລະ ໃນ​ປີ​ດຽວ​ກັນ​ນັ້ນ ໄດ້​ມີ​ສາດສະດາ​ຫລາຍ​ທ່ານ​ມາ​ທຳນາຍ​ຕໍ່​ຜູ້​ຄົນ​ວ່າ ພວກ​ເຂົາ​ຕ້ອງ​ກັບ​ໃຈ ຖ້າ​ບໍ່​ດັ່ງນັ້ນ ມະຫາ​ນະຄອນ​ເຢຣູຊາ​ເລັມ​ຈະ​ຕ້ອງ​ຖືກ​ທຳລາຍ."},{"vNo":"5 ","txt":"ດັ່ງນັ້ນ ເຫດການ​ໄດ້​ບັງ​ເກີດ​ຂຶ້ນຄື ລີ​ໄຮ​ບິດາ​ຂອງ​ຂ້າພະ​ເຈົ້າ ເມື່ອ​ເພິ່ນ​ອອກ​ໄປ​ອະທິຖານ​ຫາ​ພຣະ​ຜູ້​ເປັນ​ເຈົ້າ, ແທ້​ຈິງ​ແລ້ວ, ແມ່ນ​ອ້ອນວອນ​ດ້ວຍ​ສຸດ​ໃຈ ເພື່ອ​ຜູ້​ຄົນ​ຂອງ​ເພິ່ນ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ເມື່ອ​ເພິ່ນ​ອະທິຖານ​ຫາ​ພຣະ​ຜູ້​ເປັນ​ເຈົ້າຢູ່​ນັ້ນ, ມີ​ເສົາ​ໄຟມາສະ​ຖິດ​ຢູ່​ເທິງກ້ອນ​ຫີນຊື່​ໜ້າ​ຂອງ​ເພິ່ນ; ແລະ ເພິ່ນ​ກໍ​ໄດ້​ເຫັນ ແລະ ໄດ້​ຍິນ​ຫລາຍ​ເທື່ອ; ເພາະ​ສິ່ງ​ທີ່​ເພິ່ນ​ເຫັນ ແລະ ໄດ້​ຍິນ​ມານັ້ນ ຈຶ່ງ​ເຮັດ​ໃຫ້​ເພິ່ນ​ມີ​ຄວາມ​ສະທ້ານ​ຫວັ່ນ​ໄຫວ ແລະ ຕົວ​ຂອງ​ເພິ່ນ​ກໍ​ສັ່ນ​ຢ່າງ​ຍິ່ງ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເພິ່ນ​ໄດ້​ກັບ​ມາ​ບ້ານ​ຂອງ​ເພິ່ນ​ເອງ ທີ່​ເມືອງ​ເຢຣູ​ຊາເລັມ; ແລະ ໄດ້​ລົ້ມ​ຕົວ​ລົງ​ເທິງ​ຕຽງ​ນອນ​ຂອງ​ເພິ່ນ​ຢ່າງໝົດ​ກຳລັງ​ດ້ວຍ​ພຣະ​ວິນ​ຍານ ແລະ ສິ່ງ​ທີ່​ເພິ່ນ​ໄດ້​ເຫັນ​ມາ."},{"vNo":"8 ","txt":"ແລະ ໂດຍ​ໝົດ​ກຳລັງ​ດ້ວຍ​ພຣະ​ວິນ​ຍານ, ເພິ່ນ​ຈຶ່ງ​ຖືກ​ນຳ​ໄປ​ໃນ​ພາບ​ນິມິດ, ຈົນ​ວ່າ​ເພິ່ນ​ເຫັນ​ທ້ອງຟ້າ​ເປີດ​ອອກ, ແລະ ເພິ່ນ​ຄິດ​ວ່າ​ເພິ່ນ​ເຫັນ​ພຣະ​ເຈົ້າ​ປະ​ທັບ​ຢູ່​ທີ່​ພຣະ​ທີ່​ນັ່ງ, ຫຸ້ມ​ລ້ອມ​ໄປ​ດ້ວຍ​ໝູ່​ທູດ​ທັງຫລາຍ​ຈົນ​ນັບ​ບໍ່​ຖ້ວນ ຢູ່​ໃນ​ທ່າ​ທາງ​ກຳລັງ​ຮ້ອງ​ເພງ ແລະ ສັນລະ​ເສີນພຣະ​ເຈົ້າຂອງ​ພວ​ກ​ເຂົາ​ຢູ່."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເພິ່ນ​ເຫັນ​ຄົນ​ຜູ້​ໜຶ່ງ​ລົງ​ມາ​ຈາກ​ທ່າມກາງ​ສະຫວັນ, ແລະ ເພິ່ນ​ເຫັນ​ວ່າ ລັດສະໝີ​ພາບ​ຂອງ​ຄົນ​ຜູ້ນັ້ນ​ເໜືອ​ກວ່າ​ລັດສະໝີ​ພາບ​ຂອງ​ດວງ​ອາທິດ​ໃນ​ຕອນ​ທ່ຽງ​ວັນ."},{"vNo":"10 ","txt":"ແລະ ເພິ່ນ​ເຫັນ​ຄົນ​ອີກ​ສິບ​ສອງ​ຄົນ​ຕິດຕາມ​ຜູ້ນັ້ນລົງ​ມາ​ນຳ​ກັນ, ແລະ ຄວາມ​ສະຫວ່າງ​ຂອງ​ພວກ​ເຂົາ ເໜືອ​ກວ່າ​ແສງ​ສະຫວ່າງ​ຂອງ​ດວງ​ດາວ​ໃນ​ທ້ອງ​ຟ້າ."},{"vNo":"11 ","txt":"ແລະ ຄົນ​ເຫລົ່ານັ້ນລົງ​ມາ ແລະ ອອກ​ໄປ​ໃນ​ຜືນ​ແຜ່ນດິນ​ໂລກ; ແລະ ຜູ້​ທຳ​ອິດ​ໄດ້​ມາ​ຢືນ​ຢູ່​ຕໍ່ໜ້າ​ບິດາ​ຂອງ​ຂ້າ​ພະ​ເຈົ້າ, ແລະ ມອບ​ໜັງສື​ໃຫ້​ແກ່​ເພິ່ນ​ເຫລັ້ມໜຶ່ງ, ແລະ ຂໍ​ໃຫ້​ເພິ່ນ​ອ່ານ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອ​ເພິ່ນ​ອ່ານໜັງສື​ແລ້ວ, ເພິ່ນ​ກໍ​ເຕັມ​ໄປ​ດ້ວຍ​ພຣະ​ວິນ​ຍານ​ຂອງພຣະ​ຜູ້​ເປັນ​ເຈົ້າ."},{"vNo":"13 ","txt":"ແລະ ເພິ່ນ​ອ່ານ, ມີ​ຄວາມ​ວ່າ: ວິບັດ, ວິບັດ​ແກ່​ເຢຣູ​ຊາເລັມ, ເພາະ​ເຮົາ​ເຫັນ​ຄວາມ​ໜ້າ​ກຽດ​ຊັງ​ຂອງ​ເຈົ້າ! ແທ້​ຈິງ​ແລ້ວ, ແລະ ຫລາຍ​ຢ່າງ​ທີ່​ບິດາ​ຂອງ​ຂ້າ​ພະ​ເຈົ້າ​ໄດ້​ອ່ານ​ມາ​ຫລາຍ​ເລື່ອງ​ກ່ຽວ​ກັບ​ເຢຣູ​ຊາເລັມ ວ່າ​ມັນ​ຈະ​ຖືກ​ທຳລາຍ​ພ້ອມ​ກັບ​ຜູ້​ອາ​ໄສ​ຢູ່​ໃນ​ນັ້ນ; ຄົນ​ຈຳນວນ​ຫລວງຫລາຍ​ກໍ​ຈະ​ຕາຍ​ດ້ວຍ​ດາບ, ແລະ ຈຳນວນ​ໜຶ່ງ​ກໍ​ຈະ​ຖືກ​ເອົາ​ໄປ​ເປັນ​ຊະ​ເລີຍ​ໃນ​ບາ​ບີ​ໂລນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອ​ບິດາ​ຂອງ​ຂ້າພະ​ເຈົ້າ​ໄດ້​ອ່ານ ແລະ ໄດ້​ເຫັນ​ສິ່ງ​ທີ່​ຍິ່ງ​ໃຫຍ່ ແລະ ໜ້າ​ອັດສະຈັນ​ຫລາຍ​ຢ່າງ​ແລ້ວ, ເພິ່ນ​ກໍ​ໄດ້​ທູນ​ຂໍ​ຫລາຍ​ຢ່າງ​ຕໍ່​ພຣະ​ຜູ້​ເປັນ​ເຈົ້າ ເຊັ່ນ: ໂອ້ ອົງ​ພຣະຜູ້​ເປັນ​ເຈົ້າຜູ້​ຊົງ​ລິດ​ອຳນາດ​ຍິ່ງ​ໃຫຍ່​ເອີຍ ວຽກ​ງານ​ຂອງ​ພຣະ​ອົງ​ຊົງ​ຍິ່ງ​ໃຫຍ່ ແລະ ໜ້າ​ອັດສະຈັນ​ແທ້ໆ! ພຣະ​ທີ່​ນັ່ງ​ຂອງ​ພຣະ​ອົງ​ຢູ່​ສູງ​ໃນ​ສະຫວັນ, ອຳນາດ ແລະ ພຣະ​ກະລຸນາ​ທິຄຸນ ແລະ ຄວາມ​ເມດ​ຕາ​ຂອງ​ພຣະ​ອົງ​ມີ​ຢູ່​ເໜືອ​ຊາວ​ໂລກ​ທັງ​ປວງ; ແລະ ເພາະ​ພຣະ​ອົງ​ມີ​ຄວາມ​ເມດ​ຕາ, ພຣະ​ອົງ​ຈະ​ບໍ່​ຍອມ​ໃຫ້​ຜູ້ທີ່​ມາ​ຫາ​ພຣະ​ອົງ​ຖືກ​ທຳລາຍ!"},{"vNo":"15 ","txt":"ແລະ ຕາມ​ນີ້​ຄືພາສາ​ຂອງ​ບິດາ​ຂອງ​ຂ້າພະ​ເຈົ້າ​ໃນ​ການ​ສັນລະ​ເສີນ​ພຣະ​ເຈົ້າຂອງ​ເພິ່ນ; ເພາະ​ຈິດ​ວິນ​ຍານ​ຂອງ​ເພິ່ນ​ປິ​ຕິ​ຍິນ​ດີ, ແລະ ສຸດ​ໃຈ​ຂອງ​ເພິ່ນ​ອີ່ມ​ເອີບ​ເພາະ​ສິ່ງ​ທີ່​ເພິ່ນ​ໄດ້​ເຫັນ, ແທ້​ຈິງ​ແລ້ວ, ສິ່ງ​ທີ່​ພຣະ​ເຈົ້າ​ໄດ້ສະ​ແດງ​ຕໍ່​ເພິ່ນ."},{"vNo":"16 ","txt":"ແລະ ບັດ​ນີ້​ຂ້າພະ​ເຈົ້າ, ນີ​ໄຟ, ບໍ່​ໄດ້​ເຮັດ​ເລື່ອງ​ລາວ​ຄົບ​ຖ້ວນ​ເຖິງ​ເລື່ອງ​ທີ່​ບິດາ​ຂອງ​ຂ້າພະ​ເຈົ້າ​ໄດ້​ບັນທຶກ​ໄວ້, ເພາະ​ເພິ່ນ​ໄດ້​ບັນທຶກ​ໄວ້​ຫລາຍ​ເລື່ອງ​ທີ່​ເພິ່ນ​ໄດ້​ເຫັນ​ໃນ​ພາບ​ນິມິດ ແລະ ໃນ​ຄວາມ​ຝັນ; ແລະ ເພິ່ນ​ໄດ້​ຂຽນ​ໄວ້​ຫລາຍ​ເລື່ອງ​ທີ່​ເພິ່ນ​ໄດ້​ທຳນາຍ ແລະ ໄດ້​ເວົ້າກັບ​ລູກ​ຫລານ​ຂອງ​ເພິ່ນ​ນຳ​ອີກ, ຊຶ່ງຂ້າພະ​ເຈົ້າບໍ່​ໄດ້​ບັນທຶກ​ເລື່ອງ​ລາວ​ໄວ້​ຄົບ​ຖ້ວນ."},{"vNo":"17 ","txt":"ແຕ່​ຂ້າພະ​ເຈົ້າຈະ​ຂຽນ​ເລື່ອງ​ລາວ​ກ່ຽວ​ກັບ​ການ​ປະຕິບັດ​ຂອງ​ຂ້າພະ​ເຈົ້າ​ໃນ​ວັນ​ເວລາ​ຂອງ​ຂ້າພະ​ເຈົ້າ. ຈົ່ງ​ເບິ່ງ, ຂ້າພະ​ເຈົ້າ​ໄດ້​ຫຍໍ້ຂໍ້ຄວາມ​ຈາກ​ບັນທຶກ​ຂອງ​ບິດາ​ຂອງ​ຂ້າພະ​ເຈົ້າ​ໄວ້​ໃນ​ແຜ່ນ​ຈາລຶກ ຊຶ່ງ​ເຮັດ​ດ້ວຍ​ມື​ຂອງຂ້າພະ​ເຈົ້າ​ເອງ. ດັ່ງນັ້ນ ຫລັງ​ຈາກ​ຂ້າພະ​ເຈົ້າຫຍໍ້​ບັນທຶກ​ຂອງ​ບິດາ​ຂອງ​ຂ້າພະ​ເຈົ້າ​ແລ້ວ, ຂ້າພະ​ເຈົ້າຈຶ່ງ​ຈະ​ຂຽນ​ເລື່ອງ​ລາວ​ກ່ຽວ​ກັບ​ຊີວິດ​ຂອງ​ຂ້າພະ​ເຈົ້າ​ເອງ."},{"vNo":"18 ","txt":"ສະນັ້ນ, ຂ້າພະ​ເຈົ້າຈຶ່ງ​ປາ​ຖະໜາ​ຈະ​ໃຫ້​ທ່ານ​ຮູ້​ວ່າ ຫລັງ​ຈາກ​ພຣະ​ຜູ້​ເປັນ​ເຈົ້າ​ໄດ້​ສະ​ແດງ​ສິ່ງ​ທີ່​ໜ້າ​ອັດສະຈັນ​ຫລາຍ​ຢ່າງ​ຕໍ່​ລີ​ໄຮ, ບິດາ​ຂອງ​ຂ້າພະ​ເຈົ້າ, ແທ້​ຈິງ​ແລ້ວ, ກ່ຽວ​ກັບ​ຄວາມ​ພິນາດ​ຂອງ​ເຢຣູ​ຊາເລັມ, ຈົ່ງ​ເບິ່ງ, ເພິ່ນ​ໄດ້​ອອກ​ໄປ​ໃນ​ບັນດາ​ຜູ້​ຄົນ ແລະ ເລີ່ມ​ຕົ້ນທຳນາຍ ແລະ ປະກາດ​ກັບ​ພວກ​ເຂົາ​ເຖິງ​ເລື່ອງ​ທີ່​ເພິ່ນ​ໄດ້​ເຫັນ ແລະ ໄດ້​ຍິນ​ມາ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຊາວ​ຢິວ​ໄດ້​ເຍາະ​ເຍີ້ຍ​ເພິ່ນ ເພາະ​ເລື່ອງ​ທີ່​ເພິ່ນ​ໃຫ້​ຖ້ອຍ​ຄຳ​ກ່ຽວ​ກັບ​ພວກ​ເຂົາ; ເພາະ​ເພິ່ນ​ໃຫ້​ຖ້ອຍ​ຄຳ​ອັນ​ແທ້​ຈິງ​ເຖິງ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ; ແລະ ເພິ່ນ​ໃຫ້​ຖ້ອຍ​ຄຳ​ວ່າ​ເລື່ອງ​ທີ່​ເພິ່ນໄດ້​ເຫັນ ແລະ ໄດ້​ຍິນ, ແລະ ທັງ​ເລື່ອງທີ່​ເພິ່ນ​ອ່ານ​ຈາກ​ໜັງສື​ເຫລັ້ມນັ້ນ ຊຶ່ງສະ​ແດງ​ໃຫ້​ປະກົດ​ຢ່າງ​ແຈ່ມ​ແຈ້ງ​ເຖິງ​ການ​ສະ​ເດັດ​ມາ​ຂອງ​ພຣະ​ເມ​ຊີ​ອາ​ອົງໜຶ່ງ, ແລະ ການ​ໄຖ່​ຂອງ​ໂລກ​ນຳ​ອີກ."},{"vNo":"20 ","txt":"ແລະ ເມື່ອ​ຊາວ​ຢິວ​ໄດ້​ຍິນ​ເຖິງ​ເລື່ອງ​ເຫລົ່າ​ນີ້ ພວກ​ເຂົາ​ກໍ​ຄຽດ​ແຄ້ນ​ໃຫ້​ເພິ່ນ; ແທ້​ຈິງ​ແລ້ວ, ເໝືອນ​ກັນ​ກັບ​ຄຽດ​ແຄ້ນ​ໃຫ້​ສາດສະດາ​ໃນ​ສະ​ໄໝ​ກ່ອນ, ຜູ້​ທີ່​ພວກ​ເຂົາ​ໄດ້​ຂັບ​ໄລ່, ແລະ ແກວ່ງ​ກ້ອນ​ຫີນ​ໃສ່, ແລະ ເຂັ່ນຂ້າ, ແລະ ຄົນ​ເຫລົ່ານັ້ນກໍ​ພະຍາຍາມ​ຊອກ​ຫາ​ຊີວິດ​ຂອງ​ເພິ່ນ​ເໝືອນ​ກັນ, ເພື່ອ​ຈະ​ເອົາ​ມັນ​ໄປ​ເສຍ. ແຕ່​ຈົ່ງ​ເບິ່ງ, ຂ້າພະ​ເຈົ້ານີ​ໄຟຂໍ​ສະ​ແດງ​ຕໍ່​ທ່ານ​ວ່າ ຄວາມ​ເມດ​ຕາ​ອັນ​ລະອຽດ​ອ່ອນ​ຂອງ​ພຣະ​ຜູ້​ເປັນ​ເຈົ້າມີ​ຢູ່​ເໜືອທຸກ​ຄົນ​ທີ່​ພຣະ​ອົງ​ເລືອກ​ໄວ້, ເປັນ​ເພາະ​ສັດທາ​ຂອງ​ພວກ​ເຂົາ, ມັນ​ຈຶ່ງ​ເຮັດ​ໃຫ້​ພວກ​ເຂົາ​ເຂັ້ມ​ແຂງ​ຈົນ​ເຖິງ​ອຳນາດ​ການ​ປົດ​ປ່ອຍ."}]}