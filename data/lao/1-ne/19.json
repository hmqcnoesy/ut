{"heading":"ນີ​ໄຟ​ເຮັດ​ແຜ່ນ​ຈາລຶກ​ດ້ວຍ​ໂລຫະ ແລະ ຂຽນ​ປະຫວັດສາດ​ຂອງ​ຜູ້​ຄົນ​ຂອງ​ເພິ່ນ—ພຣະ​ເຈົ້າຂອງ​ອິດ​ສະ​ຣາ​ເອນ ຈະ​ສະ​ເດັດ​ມາ​ໃນ​ຫົກ​ຮ້ອຍ​ປີ​ນັບ​ແຕ່​ລີ​ໄຮ​ໜີ​ຈາກ​ເຢຣູ​ຊາເລັມ—ນີ​ໄຟ​ບອກ​ເຖິງ​ຄວາມທຸກ​ເວດທະນາ ແລະ ການ​ຄຶງ​ເທິງ​ໄມ້​ກາງ​ແຂນ—ຊາວ​ຢິວຈະ​ຖືກ​ກຽດ​ຊັງ ແລະ ຈະ​ກະຈັດກະຈາຍ​ໄປຈົນ​ເຖິງ​ຍຸກ​ສຸດ​ທ້າຍ, ເມື່ອ​ເວລາ​ທີ່​ພວກ​ເຂົາ​ຈະ​ກັບ​ຄືນ​ມາ​ຫາ​ພຣະຜູ້​ເປັນ​ເຈົ້າ. ປະມານ 588–570 ປີ ກ່ອນ ຄ.ສ.","prevAbbr":"1-ne","prevNo":18,"nextAbbr":"1-ne","nextNo":20,"chapterTitle":"1 ນີ​ໄຟ ໑໙","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພຣະຜູ້​ເປັນ​ເຈົ້າ​ໄດ້​ບັນຊາ​ຂ້າພະ​ເຈົ້າ, ດັ່ງນັ້ນຂ້າພະ​ເຈົ້າຈຶ່ງ​ໄດ້ເຮັດ​ແຜ່ນ​ຈາລຶກ​ດ້ວຍ​ໂລຫະ​ເພື່ອ​ຂ້າພະ​ເຈົ້າຈະ​ໄດ້​ຈາລຶກ​ເລື່ອງ​ລາວ​ຕ່າງໆ​ຂອງ​ຜູ້​ຄົນ​ຂອງ​ຂ້າພະ​ເຈົ້າ​ໄວ້​ໃນ​ນັ້ນ. ແລະ ໃນ​ແຜ່ນ​ຈາລຶກ​ທີ່​ຂ້າພະ​ເຈົ້າ​ໄດ້​ເຮັດ​ຂຶ້ນນີ້ ຂ້າພະ​ເຈົ້າຕ້ອງ​ຈາລຶກ​ເລື່ອງ​ລາວ​ຕ່າງໆ​ຂອງ​ບິດາ​ຂອງ​ຂ້າພະ​ເຈົ້າ ແລະ ການ​ເດີ​ນທາງ​ຂອງ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານ ແລະ ຄຳ​ທຳນາຍ​ຂອງ​ບິດາ​ຂອງ​ຂ້າພະ​ເຈົ້ານຳ​ອີກ; ແລະ ຄຳ​ທຳນາຍຫລາຍ​ຢ່າງຂອງ​ຂ້າພະ​ເຈົ້າ​ເອງ ຂ້າພະ​ເຈົ້າ​ໄດ້​ຂຽນ​ໄວ້​ໃນ​ນັ້ນນຳ​ອີກ."},{"vNo":"2 ","txt":"ແລະ ຂ້າພະ​ເຈົ້າບໍ່​ຮູ້ຈັກ​ໃນ​ເວລາ​ທີ່​ຂ້າພະ​ເຈົ້າ​ເຮັດ​ມັນ​ຂຶ້ນວ່າ ຂ້າພະ​ເຈົ້າຈະ​ໄດ້​ຮັບ​ບັນຊາ​ຈາກ​ພຣະຜູ້​ເປັນ​ເຈົ້າ​ໃຫ້​ເຮັດ​ແຜ່ນ​ຈາລຶກ​ເຫລົ່າ​ນີ້; ດັ່ງນັ້ນ, ບັນທຶກ​ຂອງ​ບິດາ​ຂອງ​ຂ້າພະ​ເຈົ້າ ແລະ ລຳດັບ​ການ​ສືບ​ເຊື້ອສາຍ​ຂອງ​ບັນພະບຸລຸດ​ຂອງ​ເພິ່ນ ແລະ ສ່ວນ​ໃຫຍ່​ຂອງ​ການ​ກະທຳ​ຂອງ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານ ຈຶ່ງ​ມີ​ຈາລຶກ​ໄວ້​ໃນ​ແຜ່ນ​ຈາລຶກ​ເຫລັ້ມທຳ​ອິດທີ່​ຂ້າພະ​ເຈົ້າ​ໄດ້​ເວົ້າ​ເຖິງ​ນັ້ນ; ດັ່ງນັ້ນ, ສິ່ງ​ທີ່​ເປັນຄວາມ​ຈິງ​ທີ່​ເກີດ​ຂຶ້ນກ່ອນ​ຂ້າພະ​ເຈົ້າ​ເຮັດ​ແຜ່ນ​ຈາລຶກ​ເຫລົ່າ​ນີ້ ຈຶ່ງ​ມີ​ກ່າວ​ໄວ້​ສະ​ເພາະ​ໃນ​ແຜ່ນ​ຈາລຶກ​ເຫລັ້ມທຳ​ອິດ."},{"vNo":"3 ","txt":"ແລະ ຫລັງ​ຈາກ​ຂ້າພະ​ເຈົ້າ​ໄດ້​ເຮັດ​ແຜ່ນ​ຈາລຶກ​ເຫລົ່າ​ນີ້​ຕາມ​ພຣະ​ບັນຍັດ​ແລ້ວ, ຂ້າພະ​ເຈົ້ານີ​ໄຟ​ໄດ້​ຮັບ​ພຣະບັນຍັດ​ວ່າການ​ປະຕິບັດ​ສາດສະໜາ​ກິດ ແລະ ຄຳ​ທຳນາຍ​ຢ່າງ​ແຈ່ມ​ແຈ້ງ ແລະ ມີຄ່າ​ຢ່າງ​ຫລວງຫລາຍຈະ​ຖືກ​ຂຽນ​ໄວ້​ໃນ​ແຜ່ນ​ຈາລຶກ​ນີ້; ແລະ ສິ່ງ​ທີ່​ຖືກ​ຂຽນ​ໄວ້​ຈະ​ໄດ້​ຮັບ​ການ​ຮັກສາ​ໄວ້ ເພື່ອ​ເປັນ​ຄຳ​ສອນ​ໃຫ້​ຜູ້​ຄົນ​ຂອງ​ຂ້າພະ​ເຈົ້າຜູ້​ທີ່​ຈະ​ໄດ້​ເປັນ​ເຈົ້າຂອງ​ແຜ່ນດິນ​ນີ້, ແລະ ເພື່ອ​ຈຸດ​ປະສົງ​ອັນ​ສະຫລາດ​ອື່ນໆ​ອີກ​ທີ່​ຈຸດ​ປະສົງ​ນັ້ນ ເປັນ​ທີ່​ຮູ້ຈັກ​ແກ່​ພຣະຜູ້​ເປັນ​ເຈົ້າ."},{"vNo":"4 ","txt":"ດັ່ງນັ້ນ, ຂ້າພະ​ເຈົ້ານີ​ໄຟ​ໄດ້​ເຮັດ​ບັນທຶກ​ອັນ​ໜຶ່ງ​ໄວ້​ໃນ​ແຜ່ນ​ຈາລຶກ​ອື່ນໆ ຊຶ່ງ​ໃຫ້​ເລື່ອງ​ລາວ ຫລື ຊຶ່ງ​ໃຫ້​ເລື່ອງ​ລາວ​ສ່ວນ​ຫລາຍ​ກ່ຽວ​ກັບ​ສົງຄາມ ແລະ ການ​ຂັດ​ແຍ້ງ ແລະ ຄວາມ​ພິນາດ​ຂອງ​ຜູ້​ຄົນ​ຂອງ​ຂ້າພະ​ເຈົ້າ. ແລະ ຂ້າພະ​ເຈົ້າ​ເຮັດ​ການ​ນີ້ ແລະ ສັ່ງ​ຜູ້​ຄົນ​ຂອງ​ຂ້າພະ​ເຈົ້າວ່າ ພວກ​ເຂົາ​ຄວນ​ເຮັດ​ແນວ​ໃດ​ຫລັງ​ຈາກ​ທີ່​ຂ້າພະ​ເຈົ້າຈາກ​ໄປ​ແລ້ວ ແລະວ່າ​ແຜ່ນ​ຈາລຶກ​ເຫລົ່າ​ນີ້​ຈະ​ຖືກ​ມອບ​ໃຫ້​ຄົນ​ລຸ້ນໜຶ່ງ​ຕໍ່​ໃຫ້​ຄົນ​ອີກລຸ້ນໜຶ່ງ ຫລື ຈາກ​ສາດສະດາ​ຜູ້​ໜຶ່ງ​ຕໍ່​ໃຫ້​ສາດສະດາ​ອີກ​ຜູ້​ໜຶ່ງ ຈົນ​ກວ່າ​ຈະ​ໄດ້​ຮັບ​ພຣະບັນຍັດ​ເພີ່ມ​ເຕີມ​ຈາກ​ພຣະຜູ້​ເປັນ​ເຈົ້າ."},{"vNo":"5 ","txt":"ແລະ ເລື່ອງ​ລາວ​ຂອງ​ຂ້າພະ​ເຈົ້າກ່ຽວ​ກັບ​ການ​ເຮັດ​ແຜ່ນ​ຈາລຶກ​ເຫລົ່າ​ນີ້​ຈະ​ມີ​ກ່າວ​ຕໍ່​ຈາກ​ນີ້​ໄປ; ແລະ ແລ້ວ​ຈົ່ງ​ເບິ່ງ, ຂ້າພະ​ເຈົ້າດຳ​ເນີນ​ການ​ຕາມ​ທີ່​ຂ້າພະ​ເຈົ້າ​ເວົ້າມາ; ແລະ ການ​ນີ້​ຂ້າພະ​ເຈົ້າ​ເຮັດ​ເພື່ອ​ສິ່ງ​ທີ່​ສັກສິດ​ຈະ​ໄດ້​ຮັບ​ການ​ຮັກສາ​ໄວ້​ເພື່ອ​ໃຫ້​ເປັນຄວາມ​ຮູ້​ແກ່​ຜູ້​ຄົນ​ຂອງ​ຂ້າພະ​ເຈົ້າ."},{"vNo":"6 ","txt":"ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າກໍ​ບໍ່​ໄດ້​ຂຽນ​ອັນ​ໃດ​ໃນ​ແຜ່ນ​ຈາລຶກ​ນີ້ ນອກ​ຈາກ​ເລື່ອງ​ທີ່​ຂ້າພະ​ເຈົ້າຄິດ​ວ່າ​ມັນ​ສັກສິດ. ແລະ ບັດ​ນີ້, ຖ້າ​ຫາກ​ຂ້າພະ​ເຈົ້າ​ເຮັດ​ຜິດ​ໄປ​ແມ່ນ​ແຕ່​ຄົນ​ແຕ່ກ່ອນ​ກໍ​ຍັງ​ໄດ້​ເຮັດ​ຜິດ​ໄປ; ຂ້າພະ​ເຈົ້າຈະ​ບໍ່​ແກ້​ຕົວ​ໃຫ້​ຕົນ​ເອງ​ວ່າເປັນຄວາມ​ຜິດ​ຂອງ​ຜູ້​ອື່ນ, ແຕ່​ຂ້າພະ​ເຈົ້າຂໍ​ແກ້​ຕົວ​ວ່າ​ມັນ​ເປັນ​ເພາະ​ຄວາມ​ອ່ອນ​ແອ​ທີ່​ມີ​ຢູ່​ກັບ​ຂ້າພະ​ເຈົ້າອັນ​ເປັນ​ເລື່ອງ​ຂອງ​ເນື້ອ​ໜັງ."},{"vNo":"7 ","txt":"ເພາະ​ສິ່ງ​ທີ່​ບາງຄົນ​ຖື​ວ່າ​ມີ​ຄຸນຄ່າ​ທີ່​ສຸດ​ຕໍ່​ຮ່າງກາຍ ແລະ ຈິດ​ວິນ​ຍານ, ບາງຄົນ​ຈະຖື​ວ່າ​ບໍ່​ມີ​ຄຸນຄ່າ ແລະ ຢຽບ​ຍ່ຳ​ໄວ້​ໃຕ້​ຕີນ​ຂອງ​ຕົນ. ແທ້​ຈິງ​ແລ້ວ, ເຖິງ​ແມ່ນພຣະ​ເຈົ້າຂອງ​ອິດ​ສະ​ຣາ​ເອນ​ອົງ​ນີ້​ຍັງ​ຖືກ​ມະນຸດ​ຢຽບ​ຍ່ຳ​ໄວ້​ໃຕ້​ຕີນ​ຂອງ​ເຂົາ; ຂ້າພະ​ເຈົ້າ​ເວົ້າວ່າ​ຢຽບຍ່ຳ​ໄວ້​ໃຕ້​ຕີນ​ຂອງ​ເຂົາ ແຕ່​ຂ້າພະ​ເຈົ້າຈະ​ເວົ້າດ້ວຍ​ຄຳ​ເວົ້າອື່ນ​ຄື—​ເຂົາ​ຖື​ວ່າ​ພຣະ​ອົງ​ບໍ່​ມີ​ຄຸນຄ່າ ແລະ ບໍ່​ຟັງສຽງແນະນຳ​ຂອງ​ພຣະ​ອົງ ແຕ່​ຢ່າງ​ໃດ."},{"vNo":"8 ","txt":"ແລະ ຈົ່ງ​ເບິ່ງພຣະ​ອົງ​ຈະ​ສະ​ເດັດ​ມາ​ຕາມ​ຄຳ​ເວົ້າຂອງ​ທູດ​ໃນ​ຫົກ​ຮ້ອຍ​ປີ​ນັບ​ແຕ່​ບິດາ​ຂອງ​ຂ້າພະ​ເຈົ້າ​ໄດ້​ໜີ​ຈາກ​ເຢຣູ​ຊາເລັມ."},{"vNo":"9 ","txt":"ແລະ ເພາະ​ຄວາມ​ຊົ່ວຮ້າຍ​ຂອງ​ມະນຸດໂລກ, ເຂົາ​ຈະ​ຕັດສິນ​ພຣະ​ອົງ​ວ່າ​ບໍ່​ມີຄ່າ; ດັ່ງນັ້ນ ເຂົາ​ຈຶ່ງ​ຂ້ຽນ​ພຣະ​ອົງ ແລະ ພຣະ​ອົງ​ໄດ້​ທົນ ແລະ ເຂົາ​ຕີ​ພຣະ​ອົງ ແລະ ພຣະ​ອົງ​ໄດ້​ທົນ; ແທ້​ຈິງ​ແລ້ວ, ເຂົາ​ຖົ່ມນ້ຳລາຍ​ໃສ່​ພຣະ​ອົງ ແລະ ພຣະ​ອົງ​ໄດ້​ທົນ, ເພາະ​ຄວາມ​ກະລຸນາ​ຮັກ​ຫອມ​ຂອງ​ພຣະ​ອົງ ແລະ ຄວາມ​ອົດ​ກັ້ນທີ່​ພຣະ​ອົງ​ມີ​ຕໍ່​ລູກ​ຫລານ​ມະນຸດ."},{"vNo":"10 ","txt":"ແລະ ພຣະ​ເຈົ້າ​ຂອງ​ບັນພະ​ບຸລຸດ​ຂອງ​ພວກ​ເຮົາ​ຜູ້​ຖືກ​ນຳພາ​ອອກ​ຈາກ​ເອຢິບ​ຈາກ​ການ​ເປັນ​ທາດ ແລະ ໄດ້​ຮັບ​ການ​ປົກ​ປັກ​ຮັກສາ​ຈາກ​ພຣະ​ອົງ​ໃນ​ຖິ່ນ​ແຫ້ງ​ແລ້ງ​ກັນດານ, ແທ້​ຈິງ​ແລ້ວ, ພຣະ​ເຈົ້າ​ຂອງ​ອັບ​ຣາ​ຮາມ, ແລະ ຂອງ​ອີ​ຊາກ, ແລະ ພຣະ​ເຈົ້າ​ຂອງ​ຢາ​ໂຄບ​ໄດ້​ຍອມ​ຕົວ​ຂອງ​ພຣະ​ອົງ​ເອງ​ຢ່າງ​ມະນຸດ​ໃຫ້​ຕົກ​ຢູ່​ໃນ​ກຳມື​ຂອງ​ຄົນ​ຊົ່ວ​ຕາມ​ຄຳ​ເວົ້າ​ຂອງ​ທູດ, ແລະ ຖືກ​ຍົກ​ຂຶ້ນຕາມ​ຄຳ​ເວົ້າ​ຂອງ​ຊີ​ໂນ​ກ, ແລະ ຖືກ​ຄຶງ​ໄວ້​ເທິງ​ໄມ້​ກາງ​ແຂນ​ຕາມ​ຄຳ​ເວົ້າ​ຂອງ​ນີອຳ, ແລະ ຖືກ​ຝັງ​ໄວ້​ໃນ​ອຸບ​ໂມງ​ຕາມ​ຄຳ​ເວົ້າ​ຂອງ​ຊີ​ນັດ, ຊຶ່ງ​ເພິ່ນ​ເວົ້າກ່ຽວ​ກັບ​ສາມ​ມື້ແຫ່ງ​ຄວາມ​ມືດ ຊຶ່ງຈະ​ເປັນ​ເຄື່ອງ​ໝາຍ​ຂອງ​ການ​ສິ້ນ​ພຣະ​ຊົນ​ໃຫ້​ຄົນ​ທີ່ຢູ່​ຕາມ​ເກາະ​ໃນ​ທະ​ເລ​ຮູ້ຈັກ, ໂດຍ​ສະ​ເພາະ​ໃຫ້​ຄົນ​ທີ່​ເປັນ​ເຊື້ອ​ສາຍ​ອິດ​ສະ​ຣາ​ເອນ​ຫລາຍ​ກວ່າ​ຄົນ​ອື່ນໆ."},{"vNo":"11 ","txt":"ເພາະ​ສາດສະດາ​ໄດ້​ເວົ້າ​ໄວ້​ດັ່ງ​ນີ້: ຄື​ອົງ​ພຣະ​ຜູ້​ເປັນເຈົ້າຈະ​ສະ​ເດັດ​ມາ​ຢ້ຽມຢາມ​ເຊື້ອສາຍ​ອິດ​ສະ​ຣາ​ເອນ​ທັງ​ໝົດຢ່າງ​ແນ່ນອນ​ໃນ​ມື້ນັ້ນ, ອາດ​ຈະ​ເປັນ​ໂດຍ​ສຸລະສຽງ​ຂອງ​ພຣະ​ອົງ ເພາະ​ຄວາມ​ຊອບ​ທຳ​ຂອງ​ພວກ​ເຂົາ​ອັນ​ນຳ​ມາຊຶ່ງຄວາມ​ປິ​ຕິ​ຍິນ​ດີ ແລະ ຄວາມ​ລອດ​ອັນ​ຍິ່ງ​ໃຫຍ່​ຂອງ​ພວກ​ເຂົາ, ແລະ ຄົນ​ອື່ນໆ​ດ້ວຍ​ຟ້າຮ້ອງ ແລະ ຟ້າຜ່າ​ແຫ່ງ​ອຳນາດ​ຂອງ​ພຣະ​ອົງ, ດ້ວຍ​ພາຍຸ​ຮ້າຍ, ດ້ວຍ​ໄຟ, ແລະ ດ້ວຍ​ຄວັນ, ແລະ ດ້ວຍ​ອາຍ​ແຫ່ງ​ຄວາມ​ມືດ ແລະ ດ້ວຍ​ແຜ່ນດິນ​ແຍກ​ອອກ​ຈາກ​ກັນ​ພ້ອມ​ທັງ​ພູ​ເຂົາ ຊຶ່ງຈະ​ຖືກ​ຍົກ​ອອກ​ໄປ."},{"vNo":"12 ","txt":"ແລະ ສາດສະດາ​ຊີ​ນັດ​ໄດ້​ເວົ້າ​ໄວ້​ວ່າ ເລື່ອງ​ທັງ​ໝົດ​ນີ້​ຈະ​ຕ້ອງ​ເກີດ​ຂຶ້ນຢ່າງ​ແນ່ນອນ. ແລະ ຫີນ​ຂອງ​ແຜ່ນດິນ​ໂລກ​ຈະ​ຕ້ອງ​ແຍກ​ອອກ; ແລະ ຍ້ອນ​ສຽງ​ຄວນ​ຄາງຂອງ​ແຜ່ນດິນ​ໂລກ, ກະສັດ​ຈຳນວນ​ຫລວງຫລາຍ​ຂອງ​ເກາະ​ໃນ​ທະ​ເລ​ຈະ​ຖືກ​ພຣະ​ວິນ​ຍານ​ຂອງ​ພຣະ​ເຈົ້າ​ເຮັດ​ໃຫ້​ຮ້ອງ​ອອກ​ມາ​ວ່າ: ພຣະ​ເຈົ້າ​ແຫ່ງ​ທຳ​ມະ​ຊາດ​ຮັບ​ທຸກ​ເວດທະນາ."},{"vNo":"13 ","txt":"ແລະ ສຳລັບ​ຄົນ​ທີ່ຢູ່​ໃນ​ເຢຣູ​ຊາ​ເລັມ, ສາດສະດາ​ໄດ້​ເວົ້າ​ໄວ້​ວ່າ, ພວກ​ເຂົາ​ຈະ​ຖືກ​ຄົນທັງ​ປວງ​ຂ້ຽນ​ຕີ ເພາະ​ພວກ​ເຂົາ​ຄຶງ​ພຣະ​ເຈົ້າ​ຂອງ​ອິດ​ສະ​ຣາ​ເອນ​ໄວ້​ເທິງ​ໄມ້​ກາງ​ແຂນ ແລະ ຫັນ​ໃຈ​ຂອງ​ພວກ​ເຂົາ​ໄປ​ປະຕິ​ເສດ​ເຄື່ອງໝາຍ ແລະ ການ​ແປກ​ປະຫລາດ ແລະ ອຳ​ນາດ ແລະ ລັດ​ສະໝີພາບ​ຂອງ​ພຣະ​ເຈົ້າ​ແຫ່ງ​ອິດ​ສະ​ຣາ​ເອນ."},{"vNo":"14 ","txt":"ສາດສະດາ​ໄດ້​ເວົ້າ​ໄວ້​ວ່າ ແລະ ເປັນ​ຍ້ອນ​ພວກ​ເຂົາ​ຫັນ​ໃຈ​ໄປ ແລະ ດູ​ໝິ່ນ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ, ພວກ​ເຂົາ​ຈະ​ແຊະໆ​ຊຳໆ​ໄປ​ໃນ​ເນື້ອ​ໜັງ, ແລະ ຕາຍ, ແລະ ກັບ​ເປັນຜູ້ຖືກຕິ​ສິນ​ນິນທາ, ແລະ ຖືກ​ກຽດ​ຊັງ​ຢູ່​ໃນ​ບັນດາ​ປະຊາ​ຊາດ​ທັງ​ປວງ."},{"vNo":"15 ","txt":"ເຖິງ​ຢ່າງ​ໃດ​ກໍ​ຕາມ, ສາດສະດາ​ຍັງ​ໄດ້​ເວົ້າອີກ​ວ່າ, ເມື່ອ​ມື້ນັ້ນ​ມາ​ເຖິງ ເມື່ອ​ພວກ​ເຂົາ​ຈະ​ບໍ່​ຫັນ​ໃຈ​ຂອງ​ພວກ​ເຂົາ​ມາ​ຕໍ່ຕ້ານ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ອີກ​ຕໍ່​ໄປ, ເມື່ອນັ້ນພຣະ​ອົງ​ຈະ​ລະນຶກ​ເຖິງ​ພັນທະ​ສັນຍາ ຊຶ່ງພຣະ​ອົງ​ໄດ້​ເຮັດ​ໄວ້​ກັບ​ບັນພະບຸ​ລຸດຂອງ​ພວກ​ເຂົາ."},{"vNo":"16 ","txt":"ແທ້​ຈິງ​ແລ້ວ, ເມື່ອນັ້ນພຣະ​ອົງ​ຈະ​ລະນຶກ​ເຖິງ​ເກາະ​ໃນ​ທະ​ເລ; ແທ້​ຈິງ​ແລ້ວ, ພຣະ​ຜູ້​ເປັນ​ເຈົ້າ​ໄດ້​ກ່າວ​ວ່າ, ເຮົາ​ຈະ​ເຕົ້າ​ໂຮມ ແລະ ທຸກ​ຄົນ​ທີ່​ເປັນ​ເຊື້ອສາຍ​ອິດ​ສະ​ຣາ​ເອນ​ຈະ​ມາ​ເຕົ້າ​ໂຮມກັນ​ຈາກ​ສີ່​ສ່ວນ​ຂອງ​ແຜ່ນດິນ​ໂລກ ຕາມ​ຄຳ​ເວົ້າ​ຂອງ​ສາດສະດາ​ຊີ​ນັດ."},{"vNo":"17 ","txt":"ແທ້​ຈິງ​ແລ້ວ, ແລະ ທົ່ວຜືນ​ແຜ່ນດິນ​ໂລກ​ຈະ​ເຫັນ​ຄວາມ​ລອດ​ຂອງ​ພຣະຜູ້​ເປັນ​ເຈົ້າ, ສາດສະດາ​ໄດ້​ເວົ້າ​ໄວ້​ວ່າທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ​ຈະ​ໄດ້​ຮັບ​ພອນ."},{"vNo":"18 ","txt":"ແລະ ຂ້າພະ​ເຈົ້ານີ​ໄຟໄດ້​ຂຽນ​ເລື່ອງ​ເຫລົ່າ​ນີ້​ເຖິງ​ຜູ້​ຄົນ​ຂອງ​ຂ້າພະ​ເຈົ້າ​ເພື່ອ​ບາງທີ​ຂ້າພະ​ເຈົ້າຈະ​ໄດ້​ຊັກ​ຊວນ​ພວກ​ເຂົາ​ໃຫ້​ລະນຶກ​ເຖິງ​ພຣະຜູ້​ເປັນ​ເຈົ້າພຣະຜູ້​ໄຖ່​ຂອງ​ພວກ​ເຂົາ."},{"vNo":"19 ","txt":"ດັ່ງນັ້ນ, ຂ້າພະ​ເຈົ້າຈຶ່ງ​ໄດ້​ເວົ້າກ່ຽວ​ກັບ​ເຊື້ອສາຍ​ອິດ​ສະ​ຣາ​ເອນ​ທຸກ​ຄົນ, ຖ້າ​ເປັນ​ໄປ​ວ່າ​ພວກ​ເຂົາ​ຈະ​ໄດ້​ຮັບ​ເລື່ອງ​ເຫລົ່າ​ນີ້."},{"vNo":"20 ","txt":"ເພາະ​ຈົ່ງ​ເບິ່ງ, ຂ້າພະ​ເຈົ້າ​ໄດ້​ເຮັດ​ວຽກ​ທາງ​ວິນ​ຍານ​ເພື່ອ​ຜູ້​ທີ່ຢູ່​ໃນ​ເຢຣູ​ຊາເລັມ​ຊຶ່ງ​ເຮັດ​ໃຫ້​ຂ້າພະ​ເຈົ້າ​ອິດ​ເມື່ອຍ​ຈົນ​ວ່າ​ຂ້າພະ​ເຈົ້າ​ອ່ອນ​ເພຍ​ໄປ​ໝົດ, ເພາະ​ຖ້າ​ຫາກ​ພຣະຜູ້​ເປັນ​ເຈົ້າບໍ່​ເມດ​ຕາ​ທີ່​ຈະ​ສະ​ແດງ​ແກ່​ຂ້າພະ​ເຈົ້າ ກ່ຽວ​ກັບ​ຄົນ​ເຫລົ່ານັ້ນ​ເໝືອນ​ດັ່ງ​ທີ່​ພຣະ​ອົງ​ໄດ້​ສະ​ແດງ​ແກ່​ສາດສະດາ​ໃນ​ສະ​ໄໝ​ກ່ອນ​ແລ້ວ, ຂ້າພະ​ເຈົ້າກໍ​ຈະ​ຕາຍ​ເໝືອນ​ກັນ."},{"vNo":"21 ","txt":"ແລະ ພຣະ​ອົງ​ໄດ້​ສະ​ແດງ​ເລື່ອງທັງ​ໝົດ​ທີ່​ກ່ຽວ​ກັບ​ພວກ​ເຂົາ​ແກ່​ສາດສະດາ​ໃນ​ສະ​ໄໝກ່ອນ​ໂດຍ​ແນ່​ແທ້; ແລະ ພຣະ​ອົງ​ໄດ້​ສະ​ແດງ​ແກ່​ສາດສະດາ​ຫລາຍ​ທ່ານ​ກ່ຽວ​ກັບ​ພວກ​ເຮົາ​ນຳ​ອີກ; ດັ່ງນັ້ນ, ຈຶ່ງ​ເປັນ​ການຈຳ​ເປັນ​ທີ່​ພວກ​ເຮົາຕ້ອງ​ຮູ້​ກ່ຽວ​ກັບ​ພວກ​ເຂົາ ເພາະ​ມັນ​ມີ​ຂຽນ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ."},{"vNo":"22 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ສອນ​ເລື່ອງ​ເຫລົ່າ​ນີ້​ໃຫ້​ແກ່​ພວກ​ອ້າຍ​ນ້ອງ​ຂອງ​ຂ້າພະ​ເຈົ້າ; ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ອ່ານ​ຫລາຍ​ເລື່ອງທີ່​ມີ​ຈາລຶກ​ໄວ້​ຢູ່​ໃນ​ແຜ່ນ​ຈາລຶກ​ທອງ​ເຫລືອງ, ເພື່ອ​ພວກ​ເຂົາ​ຈະ​ໄດ້​ຮູ້​ກ່ຽວ​ກັບ​ການ​ກະທຳ​ຂອງ​ພຣະຜູ້​ເປັນ​ເຈົ້າ​ກັບ​ຜູ້​ຄົນ​ສະ​ໄໝ​ກ່ອນ​ໃນ​ແຜ່ນ​ດິນ​ອື່ນໆ."},{"vNo":"23 ","txt":"ແລະ ຂ້າພະ​ເຈົ້າ​ໄດ້​ອ່ານ​ຫລາຍ​ເລື່ອງ​ຊຶ່ງມີ​ຂຽນ​ໄວ້​ໃນ​ໜັງສື​ໂມ​ເຊ​ໃຫ້​ພວກ​ເຂົາ​ຟັງ ເພື່ອ​ຂ້າພະ​ເຈົ້າຈະ​ໄດ້​ຊັກ​ຊວນ​ໃຫ້​ພວກ​ເຂົາ​ເຊື່ອ​ຢ່າງ​ເຕັມທີ່​ໃນ​ພຣະຜູ້​ເປັນ​ເຈົ້າພຣະຜູ້​ໄຖ່​ຂອງ​ພວກ​ເຂົາ, ຂ້າພະ​ເຈົ້າຈຶ່ງ​ໄດ້​ອ່ານ​ເລື່ອງ​ທີ່​ມີ​ຂຽນ​ໄວ້​ໂດຍ​ສາດສະດາ​ເອຊາ​ຢາ​ໃຫ້​ພວກ​ເຂົາ​ຟັງ; ເພາະ​ຂ້າພະ​ເຈົ້າ​ໄດ້​ປຽບທຽບ​ພຣະ​ຄຳ​ພີ​ທັງ​ໝົດ​ກັບ​ຕົວ​ພວກ​ເຮົາ, ເພື່ອ​ມັນ​ຈະ​ໄດ້​ເປັນ​ຜົນ​ປະ​ໂຫຍດ ແລະ ເປັນ​ການ​ຮຽນ​ຮູ້​ຂອງ​ພວກ​ເຮົາ."},{"vNo":"24 ","txt":"ດັ່ງນັ້ນ ຂ້າພະ​ເຈົ້າ​ໄດ້​ເວົ້າກັບ​ພວກ​ເຂົາ ມີ​ຄວາມ​ວ່າ: ພວກ​ເຈົ້າຈົ່ງ​ຟັງ​ຄຳ​ເວົ້າຂອງ​ສາດສະດາ ເພາະ ພວກ​ເຈົ້າ​ເປັນ​ສ່ວນ​ໜຶ່ງ​ທີ່​ເຫລືອ​ຢູ່​ຂອງ​ເຊື້ອສາຍ​ອິດ​ສະ​ຣາ​ເອນ, ຜູ້​ເປັນ​ກິ່ງ​ງ່າ​ທີ່​ແຕກ​ຫັກ​ອອກ​ມາ; ພວກ​ເຈົ້າ​ຈົ່ງ​ຟັງຄຳ​ເວົ້າຂອງ​ສາດສະດາ​ທີ່​ໄດ້​ຂຽນໄວ້​ກ່ຽວ​ກັບ​ເຊື້ອສາຍ​ອິດ​ສະ​ຣາ​ເອນ​ທຸກ​ຄົນ, ແລະ ຈົ່ງ​ປຽບທຽບ​ຂໍ້ຄວາມ​ນັ້ນກັບ​ຕົວ​ຂອງ​ພວກ​ເຈົ້າ​ເອງ, ເພື່ອ​ພວກ​ເຈົ້າຈະ​ມີ​ຄວາມ​ຫວັງ​ເຊັ່ນ​ດຽວ​ກັນກັບພີ່ນ້ອງ​ຂອງ​ພວກ​ເຈົ້າ​ຊຶ່ງພວກ​ເຈົ້າໄດ້​ແຕກ​ອອກ​ມາຈາກພວກເຂົາ; ເພາະ​ສາດສະດາ​ໄດ້​ຂຽນໄວ້​ແນວ​ນັ້ນ."}]}