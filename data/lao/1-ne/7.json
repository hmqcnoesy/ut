{"heading":"ພວກ​ລູກ​ຊາຍ​ຂອງ​ລີ​ໄຮ​ກັບ​ຄືນ​ໄປ​ເຢຣູ​ຊາເລັມ ແລະ ອິດ​ຊະ​ມາ​ເອນ​ກັບ​ຄອບ​ຄົວ​ຕົກລົງ​ໃຈ​ມາ​ຮ່ວມ​ກັບ​ພວກ​ລີ​ໄຮ—ເລ​ມັນ ແລະ ການ​ຂັດ​ຂືນຕ່າງໆ—ນີ​ໄຟ​ຊັກ​ຊວນ​ພວກ​ອ້າຍ​ຂອງ​ລາວ​ໃຫ້​ມີ​ສັດທາ​ໃນ​ພຣະ​ຜູ້​ເປັນ​ເຈົ້າ—ພວກ​ເຂົາ​ມັດ​ລາວ​ດ້ວຍ​ເຊືອກ ແລະ ວາງ​ແຜນການ​ທີ່​ຈະ​ທຳລາຍ​ລາວ—ລາວ​ຖືກ​ປ່ອຍ​ເປັນ​ອິດ​ສະລະ​ໂດຍ​ອຳນາດ​ແຫ່ງ​ສັດທາ—ພວກ​ອ້າຍ​ຂອງ​ລາວ​ຮ້ອງ​ຂໍ​ເພື່ອ​ການ​ອະ​ໄພ​ໂທດ—ລີ​ໄຮ​ກັບ​ຜູ້​ຄົນ​ຂອງ​ເພິ່ນ​ຖະຫວາຍ​ເຄື່ອງ​ບູຊາ ແລະ ເຄື່ອງ​ເຜົາ. ປະມານ 600–592 ປີ ກ່ອນ ຄ.ສ.","prevAbbr":"1-ne","prevNo":6,"nextAbbr":"1-ne","nextNo":8,"chapterTitle":"1 ນີ​ໄຟ ໗","verses":[{"vNo":"1 ","txt":"ແລະ ບັດ​ນີ້ຂ້າພະ​ເຈົ້າຢາກ​ໃຫ້​ທ່ານ​ຮູ້, ວ່າຫລັງ​ຈາກ​ລີ​ໄຮ​ບິດາ​ຂອງ​ຂ້າພະ​ເຈົ້າ​ໄດ້​ທຳນາຍ​ກ່ຽວ​ກັບ​ລູກ​ຫລານ​ຂອງ​ເພິ່ນ​ຈົບ​ແລ້ວ, ເຫດການ​ໄດ້​ບັງ​ເກີດ​ຂຶ້ນຄື ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ເພິ່ນ​ອີກ, ມີ​ຄວາມ​ວ່າ ບໍ່​ສົມຄວນ​ທີ່​ເຈົ້າລີ​ໄຮ​ຈະ​ພາ​ຄອບຄົວ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ຕາມ​ລຳພັງ, ແຕ່​ລູກ​ຂອງ​ເຈົ້າຄວນ​ນຳ​ເອົາ​ຜູ້​ຍິງ​ມາ​ເປັນ​ເມຍ, ເພື່ອ​ຈະ​ໄດ້​ມີ​ລູກ​ຫລານ​ລ້ຽງ​ໄວ້​ໃຫ້​ພຣະ​ຜູ້​ເປັນ​ເຈົ້າ​ໃນ​ແຜ່ນດິນ​ແຫ່ງ​ຄຳ​ສັນຍາ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ຜູ້​ເປັນ​ເຈົ້າບັນຊາ​ເພິ່ນ​ວ່າ ຂ້າພະ​ເຈົ້ານີ​ໄຟ ແລະ ພວກ​ອ້າຍ​ຂອງ​ຂ້າພະ​ເຈົ້າຈະ​ຕ້ອງ​ກັບ​ໄປ​ແຜ່ນດິນ​ເຢຣູ​ຊາເລັມ​ອີກ ແລະ ພາ​ອິດ​ຊະ​ມາ​ເອນ​ກັບ​ຄອບຄົວ​ຂອງ​ລາວ​ລົງ​ມາ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ນີ​ໄຟ​ກັບ​ພວກ​ອ້າຍ​ຂອງ​ຂ້າພະ​ເຈົ້າ​ໄດ້​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ອີກ ເພື່ອ​ຂຶ້ນ​ໄປ​ເຢຣູ​ຊາເລັມ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຂຶ້ນ​ໄປ​ເຖິງ​ບ້ານ​ຂອງ​ອິດ​ຊະ​ມາ​ເອນ, ແລະ ພວກ​ເຮົາ​ໄດ້​ເປັນ​ທີ່​ພໍ​ໃຈ​ໃນ​ສາຍຕາ​ຂອງ​ອິດ​ຊະ​ມາ​ເອນ, ເຖິງ​ຂະໜາດ​ທີ່​ພວກ​ເຮົາ​ໄດ້​ເວົ້າຄຳ​ເວົ້າຂອງ​ພຣະ​ຜູ້​ເປັນ​ເຈົ້າກັບ​ລາວ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ຜູ້​ເປັນ​ເຈົ້າ​ໄດ້​ເຮັດ​ໃຫ້​ໃຈ​ຂອງ​ອິດ​ຊະ​ມາ​ເອນ​ອ່ອນ​ລົງ, ພ້ອມ​ທັງ​ໃຈ​ຂອງ​ຄອບຄົວ​ຂອງ​ລາວ​ນຳ​ອີກ ເຖິງ​ຂະໜາດ​ທີ່​ພວກ​ເຂົາ​ໄດ້​ອອກ​ເດີນທາງ​ລົງ​ມາ​ກັບ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານ ມາ​ຫາ​ຜ້າ​ເຕັ້ນ​ຂອງ​ບິດາ​ຂອງ​ພວກ​ເຮົາ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ກຳລັງ​ເດີນທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ຢູ່​ນັ້ນ, ຈົ່ງ​ເບິ່ງ, ເລ​ມັນ​ກັບ​ເລ​ມູ​ເອນ, ແລະ ລູກ​ສາວ​ສອງ​ຄົນ​ຂອງ​ອິດ​ຊະ​ມາ​ເອນ, ແລະ ລູກ​ຊາຍ​ສອງ​ຄົນ​ຂອງ​ອິດ​ຊະ​ມາ​ເອນ ກັບ​ຄອບຄົວ​ຂອງ​ພວກ​ເຂົາ​ໄດ້​ຂັດ​ຂືນພວກ​ເຮົາ; ແທ້​ຈິງ​ແລ້ວ, ໄດ້​ຂັດ​ຂືນຂ້າພະ​ເຈົ້ານີ​ໄຟ ແລະ ແຊມ, ແລະ ອິດ​ຊະ​ມາ​ເອນ, ຜູ້​ເປັນ​ບິດາ​ຂອງ​ພວກ​ເຂົາ, ແລະ ຂັດ​ຂືນ​ເມຍ​ຂອງ​ລາວ, ແລະ ລູກ​ສາວ​ອີກ​ສາມ​ຄົນ​ຂອງ​ລາວ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນໃນ​ການ​ຂັດ​ຂືນຄັ້ງນັ້ນ, ພວກ​ເຂົາ​ປາ​ຖະ​ໜາຈະ​ກັບ​ໄປ​ແຜ່ນດິນ​ເຢຣູ​ຊາເລັມ."},{"vNo":"8 ","txt":"ແລະ ບັດ​ນີ້ຂ້າພະ​ເຈົ້ານີ​ໄຟ​ໂດຍ​ທີ່​ໂສກ​ເສົ້າ​ເພາະ​ຄວາມ​ແຂງ​ກະດ້າງ​ຂອ​ງ​ໃຈ​ຂອງ​ພວກ​ເຂົາ, ສະນັ້ນ ຂ້າພະ​ເຈົ້າຈຶ່ງ​ໄດ້​ເວົ້າກັບ​ພວກ​ເຂົາ, ແທ້​ຈິງ​ແລ້ວ, ແມ່ນ​ເວົ້າກັບ​ເລ​ມັນ​ກັບ​ເລ​ມູ​ເອນ​ວ່າ: ຈົ່ງ​ເບິ່ງ​ພວກ​ເຈົ້າ ຜູ້​ຊຶ່ງ​ເປັນ​ອ້າຍ​ຂອງ​ເຮົາ, ເປັນ​ຫຍັງ​ພວກ​ເຈົ້າຈຶ່ງ​ມີ​ໃຈ​ແຂງ​ກະດ້າງ​ແທ້, ແລະ ພວກ​ເຈົ້າບໍ່​ຍອມ​ເຂົ້າ​ໃຈ, ຈົນ​ຕ້ອງ​ໃຫ້​ເຮົາ​ຜູ້​ເປັນ​ນ້ອງ​ເວົ້າກັບ​ພວກ​ເຈົ້າ, ແທ້​ຈິງ​ແລ້ວ, ແລະ ເຮັດ​ເປັນ​ຕົວຢ່າງ​ໃຫ້​ພວກ​ເຈົ້າອີກ?"},{"vNo":"9 ","txt":"ເປັນຫຍັງ​ພວກ​ເຈົ້າຈຶ່ງ​ບໍ່​ເຊື່ອ​ຟັງ​ຄຳ​ຂອງ​ພຣະ​ຜູ້​ເປັນ​ເຈົ້າ?"},{"vNo":"10 ","txt":"ເປັນ​ຫຍັງ​ພວກ​ເຈົ້າຈຶ່ງ​ລືມ​ວ່າ ພວກ​ເຈົ້າເຄີຍ​ເຫັນ​ທູດ​ຂອງ​ພຣະ​ຜູ້​ເປັນ​ເຈົ້າ?"},{"vNo":"11 ","txt":"ແທ້​ຈິງ​ແລ້ວ, ແລະ ເປັນ​ຫຍັງ​ພວກ​ເຈົ້າຈຶ່ງ​ລືມ​ສິ່ງ​ທີ່​ຍິ່ງ​ໃຫຍ່​ທີ່​ພຣະ​ຜູ້​ເປັນ​ເຈົ້າ​ໄດ້​ກະທຳ​ເພື່ອ​ພວກ​ເຮົາ, ໃນ​ການ​ປົດ​ປ່ອຍ​ພວກ​ເຮົາ​ໃຫ້​ພົ້ນຈາກ​ກຳມື​ຂອງລາ​ບານ, ແລະ ພວກ​ເຮົາ​ໄດ້​ຮັບ​ບັນທຶກ​ນັ້ນອີກ?"},{"vNo":"12 ","txt":"ແທ້​ຈິງ​ແລ້ວ, ແລະ ເປັນ​ຫຍັງ​ພວກ​ເຈົ້າຈຶ່ງ​ລືມ​ວ່າ ພຣະ​ຜູ້​ເປັນ​ເຈົ້າ​ສາມາດ​ເຮັດ​ທຸກ​ສິ່ງ​ທຸກ​ຢ່າງ​ໄດ້​ຕາມພຣະ​ປະສົງຂອງ​ພຣະ​ອົງ, ເພື່ອ​ລູກ​ຫລານ​ມະນຸດ, ຖ້າ​ຫາກ​ເປັນ​ໄປ​ວ່າ ເຂົາ​ຈະ​ສະ​ແດງ​ສັດທາ​ໃນ​ພຣະ​ອົງ? ດັ່ງນັ້ນ, ຂໍ​ໃຫ້​ພວກ​ເຮົາ​ຊື່ສັດ​ຕໍ່​ພຣະ​ອົງ."},{"vNo":"13 ","txt":"ແລະ ຖ້າ​ຫາກ​ເປັນ​ໄປ​ວ່າ ພວກ​ເຮົາ​ຊື່ສັດ​ຕໍ່​ພຣະ​ອົງ​ແລ້ວ, ພວກ​ເຮົາ​ຈະ​ໄດ້​ຮັບ​ແຜ່ນດິນ​ແຫ່ງ​ຄຳ​ສັນຍາ; ແລະ ເວລາໜຶ່ງ​ໃນ​ອະນາ​ຄົດພວກ​ເຈົ້າຈະ​ຮູ້​ວ່າ ຄຳ​ຂອງ​ພຣະ​ຜູ້​ເປັນ​ເຈົ້າກ່ຽວ​ກັບ​ຄວາມ​ພິນາດ​ຂອງ​ເຢຣູ​ຊາເລັມ​ຈະ​ຕ້ອງ​ສຳ​ເລັດ; ເພາະ​ທຸກ​ເລື່ອງ​ທີ່​ພຣະ​ຜູ້​ເປັນ​ເຈົ້າຮັບ​ສັ່ງ​ກ່ຽວ​ກັບ​ຄວາມ​ພິນາດ​ຂອງ​ເຢຣູ​ຊາເລັມ​ຕ້ອງ​ເປັນ​ຈິງ."},{"vNo":"14 ","txt":"ແລ້ວ​ຈົ່ງ​ເບິ່ງ ໃນ​ບໍ່​ຊ້າ​ພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າ​ຈະ​ເຊົາ​ພະຍາຍາມ​ກັບ​ພວກ​ເຂົາ; ເພາະ​ຈົ່ງ​ເບິ່ງ, ພວກ​ເຂົາ​ບໍ່​ຍອມຮັບ​ສາດສະດາ ແລະ ເອົາ​ເຢ​ເຣ​ມີ​ຢາ​ເຂົ້າຄຸກ. ແລະ ພວກ​ເຂົາ​ພະຍາຍາມ​ເອົາ​ຊີວິດ​ບິດາ​ຂອງ​ເຮົາ ເຖິງ​ຂະໜາດ​ທີ່​ພວກ​ເຂົາ​ໄລ່​ເພິ່ນ​ອອກ​ຈາກ​ແຜ່ນດິນ."},{"vNo":"15 ","txt":"ແລ້ວ​ຈົ່ງ​ເບິ່ງ, ເຮົາ​ກ່າວ​ກັບ​ພວກ​ເຈົ້າວ່າ ຖ້າ​ຫາກ​ພວກ​ເຈົ້າຈະ​ກັບ​ໄປ​ເຢຣູ​ຊາເລັມ​ພວກ​ເຈົ້າ​ຈະ​ຕ້ອງ​ຕາຍ​ໄປ​ກັບ​ພວກ​ນັ້ນ. ແລະ ບັດ​ນີ້, ຖ້າ​ຫາກ​ພວກ​ເຈົ້າຈະ​ເລືອກ​ຂຶ້ນ​ໄປ​ແຜ່ນດິນ​ນັ້ນ, ຈົ່ງ​ຈື່​ຄຳ​ເວົ້າທີ່​ເຮົາ​ເວົ້າກັບ​ພວກ​ເຈົ້າ, ວ່າຖ້າ​ຫາກ​ພວກ​ເຈົ້າ​ໄປ ພວກ​ເຈົ້າ​ຈະ​ຕ້ອງ​ຕາຍ​ເໝືອນ​ກັນ; ຊຶ່ງພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າ​ໄດ້​ບັງຄັບເຮົາ​ໃຫ້​ເວົ້າດັ່ງ​ນີ້."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຂ້າພະ​ເຈົ້ານີ​ໄຟ​ໄດ້​ເວົ້າຂໍ້ຄວາມ​ເຫລົ່າ​ນີ້​ກັບ​ພວກ​ເຂົາ​ແລ້ວ, ພວກ​ເຂົາ​ກໍ​ໃຈ​ຮ້າຍ​ໃຫ້​ຂ້າພະ​ເຈົ້າ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຈັບ​ເອົາ​ຂ້າພະ​ເຈົ້າ, ເພາະ​ຈົ່ງເບິ່ງ, ພວກ​ເຂົາ​ຄຽດ​ແຄ້ນ​ຢ່າງ​ຍິ່ງ, ແລະ ພວກ​ເຂົາ​ໄດ້​ມັດ​ຂ້າພະ​ເຈົ້າ​ໄວ້​ດ້ວຍ​ເຊືອກ ເພາະ​ພວກ​ເຂົາ​ພະຍາຍາມ​ທີ່​ຈະ​ເອົາ​ຊີວິດ​ຂອງ​ຂ້າພະ​ເຈົ້າ, ເພື່ອ​ຈະ​ໄດ້​ປະ​ຖິ້ມ​ຂ້າພະ​ເຈົ້າ​ໄວ້​ໃນ​ຖິ່ນ​ແຫ້ງ​ແລ້ງ​ກັນດານ​ໃຫ້​ສັດປ່າ​ກິນ."},{"vNo":"17 ","txt":"ແຕ່​ເຫດ​ການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ອະທິຖານ​ຫາ​ພຣະ​ຜູ້​ເປັນ​ເຈົ້າ ໂດຍ​ທູນ​ວ່າ: ໂອ້ ພຣະ​ອົງ​ເຈົ້າ​ເອີຍ, ຕາມ​ສັດທາ​ຂອງ​ຂ້ານ້ອຍ​ທີ່​ມີ​ຢູ່​ໃນ​ພຣະ​ອົງ, ຂໍພຣະ​ອົງ​ຈົ່ງ​ປົດ​ປ່ອຍ​ຂ້ານ້ອຍ​ໃຫ້​ພົ້ນຈາກ​ກຳມື​ຂອງ​ພວກ​ອ້າຍ​ຂອງ​ຂ້ານ້ອຍ​ດ້ວຍ​ເທີ້ນ; ແທ້​ຈິງ​ແລ້ວ, ເຖິງ​ແມ່ນ​ປະທານ​ກຳລັງ​ໃຫ້​ຂ້ານ້ອຍ​ເພື່ອ​ຈະ​ເຮັດ​ໃຫ້​ເຊືອກ​ທີ່​ຜູກ​ຂ້ານ້ອຍ​ຂາດ​ອອກ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຂ້າພະ​ເຈົ້າກ່າວ​ຂໍ້ຄວາມ​ນີ້​ແລ້ວ, ຈົ່ງ​ເບິ່ງ, ເຊືອກ​ມັດ​ກໍ​ຫລຸດ​ອອກ​ຈາກ​ມື ແລະ ຕີນ​ຂອງ​ຂ້າພະ​ເຈົ້າ, ແລະ ຂ້າພະ​ເຈົ້າຢືນ​ຢູ່​ຕໍ່ໜ້າ​ພວກ​ອ້າຍ​ຂອງ​ຂ້າພະ​ເຈົ້າ, ແລະ ຂ້າພະ​ເຈົ້າ ໄດ້​ເວົ້າກັບ​ພວກ​ເຂົາ​ອີກ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ໃຈ​ຮ້າຍ​ໃຫ້​ຂ້າພະ​ເຈົ້າ​ອີກ ແລະ ພະຍາຍາມ​ຈະ​ຈັບ​ຂ້າພະ​ເຈົ້າ; ແຕ່​ຈົ່ງ​ເບິ່ງ, ລູກ​ສາວ​ຄົນ​ໜຶ່ງ​ຂອງ​ອິດ​ຊະ​ມາ​ເອນ, ແທ້​ຈິງ​ແລ້ວ, ແມ່​ຂອງ​ນາງ​ນຳ​ອີກ ແລະ ລູກ​ຊາຍ​ຄົນ​ໜຶ່ງ​ຂອງ​ອິດ​ຊະ​ມາ​ເອນ​ໄດ້​ວິງ​ວອນ​ພວກ​ອ້າຍ​ຂອງ​ຂ້າພະ​ເຈົ້າ, ເຖິງ​ຂະ​ໜາດ​ທີ່​ພວກ​ເຂົາ​ໄດ້​ເຮັດ​ໃຫ້​ໃຈ​ຂອງ​ພວກ​ເຂົາ​ອ່ອນ​ລົງ; ແລະ ພວກ​ເຂົາ​ກໍ​ຢຸດ​ພະຍາຍາມ​ທີ່​ຈະ​ເອົາ​ຊີວິດ​ຂອງ​ຂ້າພະ​ເຈົ້າ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ເສົ້າສະຫລົດ​ໃຈ​ຫລາຍ, ເພາະ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາໄດ້​ກົ້ມຂາບ​ລົງ​ຢູ່​ຕໍ່ໜ້າ​ຂ້າພະ​ເຈົ້າ, ແລະ ໄດ້​ວິ​ງວອນ​ຂ້າພະ​ເຈົ້າ​ເພື່ອ​ຍົກ​ໂທດ​ໃຫ້​ພວກ​ເຂົາໃນ​ສິ່ງ​ທີ່​ພວກ​ເຂົາ​ໄດ້​ກະທຳ​ໄປ​ກັບ​ຂ້າພະ​ເຈົ້າ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ຍົກ​ໂທດ​ໃຫ້​ພວກ​ເຂົາ​ຢ່າງ​ເຕັມ​ໃຈ​ຕໍ່​ທຸກ​ຢ່າງ​ທີ່​ພວກ​ເຂົາ​ກະທຳ​ໄປ, ແລະ ຂ້າພະ​ເຈົ້າກໍ​ໄດ້​ຊັກ​ຊວນ​ໃຫ້​ພວກ​ເຂົາ​ອະທິຖານ​ຫາ​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ ເພື່ອ​ຂໍ​ການ​ໃຫ້ອະ​ໄພ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ກະທຳ​ດັ່ງນັ້ນ. ແລະ ຫລັງ​ຈາກ​ພວກ​ເຂົາ​ໄດ້​ອະທິຖານ​ຫາ​ພຣະ​ຜູ້​ເປັນ​ເຈົ້າ​ແລ້ວ, ພວກ​ເຮົາ​ໄດ້​ອອກ​ເດີນທາງ​ອີກ ເພື່ອ​ໄປ​ຫາ​ຜ້າ​ເຕັ້ນ​ຂອງ​ບິດາ​ຂອງ​ພວກ​ເຮົາ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ລົງ​ມາ​ເຖິງ​ຜ້າ​ເຕັ້ນ​ຂອງ​ບິດາ​ຂອງ​ພວກ​ເຮົາ. ແລະ ຫລັງ​ຈາກ​ຂ້າພະ​ເຈົ້າກັບ​ພວກ​ອ້າຍ ແລະ ຄອບຄົວ​ຂອງ​ອິດ​ຊະ​ມາ​ເອນ​ທຸກ​ຄົນ​ລົງ​ມາ​ເຖິງ​ຜ້າ​ເຕັ້ນ​ຂອງ​ບິດາ​ຂອງ​ຂ້າພະ​ເຈົ້າ​ແລ້ວ, ເພິ່ນໄດ້​ຖະຫວາຍ​ຂອບຄຸນ​ແດ່​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ເພິ່ນ; ແລະ ພາກັນ​ຖະຫວາຍ​ເຄື່ອງ​ບູຊາ ແລະ ເຄື່ອງ​ເຜົາ​ແດ່​ພຣະ​ອົງ."}]}