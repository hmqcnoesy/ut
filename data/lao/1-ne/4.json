{"heading":"ນີ​ໄຟ​ຂ້າລາ​ບານ​ໂດຍ​ການ​ບັນຊາ​ຂອງ​ພຣະ​ຜູ້​ເປັນ​ເຈົ້າ ແລະ ດ້ວຍ​ກົນອຸບາຍ​ຈຶ່ງ​ໄດ້ຮັບ​ແຜ່ນ​ຈາລຶກ​ທອງ​ເຫລືອງ ໄວ້​ໃນ​ຄວາມຄອບ​ຄອງ—ໂຊ​ລຳ​ເລືອກ​ເຂົ້າຮ່ວມ​ກັບ​ຄອບຄົວ​ຂອງ​ລີ​ໄຮ​ໃນ​ຖິ່ນ​ແຫ້ງ​ແລ້ງກັນດານ. ປະມານ 600–592 ປີ ກ່ອນ ຄ.ສ.","prevAbbr":"1-ne","prevNo":3,"nextAbbr":"1-ne","nextNo":5,"chapterTitle":"1 ນີ​ໄຟ ໔","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຂ້າ​ພະ​ເຈົ້າ​ໄດ້​ເວົ້າກັບ​ພວກ​ອ້າຍ, ມີ​ຄວາມ​ວ່າ: ຂໍ​ໃຫ້​ພວກ​ເຮົາ​ຈົ່ງ​ກັບ​ຂຶ້ນ​ໄປ​ເຢຣູ​ຊາເລັມ​ອີກ, ແລະ ຂໍ​ໃຫ້​ພວກ​ເຮົາ​ຈົ່ງ​ຊື່ສັດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ; ເພາະ​ຈົ່ງ​ເບິ່ງ, ພຣະ​ອົງ​ມີ​ອານຸພາບ​ຍິ່ງ​ກວ່າ​ຊາວ​ໂລກ​ທັງ​ໝົດ, ແລ້ວ​ເຫດ​ໃດ​ຈະ​ບໍ່​ມີ​ອານຸ​ພາບ​ຍິ່ງ​ກວ່າ​ລາ​ບານ​ກັບ​ຄົນ​ຫ້າ​ສິບ​ຄົນ​ຂອງ​ລາວ, ແທ້​ຈິງ​ແລ້ວ, ເຖິງ​ແມ່ນ​ຄົນ​ນັບ​ໝື່ນ​ຂອງ​ລາວ?"},{"vNo":"2 ","txt":"ສະນັ້ນ ຂໍ​ໃຫ້​ພວກ​ເຮົາ​ຂຶ້ນ​ໄປ; ຂໍ​ໃຫ້​ພວກ​ເຮົາ​ຈົ່ງ​ເຂັ້ມ​ແຂງ​ເໝືອນ​ດັ່ງ​ໂມ​ເຊ; ເພາະ​ເພິ່ນ​ໄດ້​ເວົ້າ​ກັບ​ນ້ຳ​ທະເລ​ແດງ​ແທ້ໆ ແລະ ນ້ຳ​ກໍ​ໄດ້​ແຍກ​ອອກ​ໄປ​ທາງ​ນັ້ນ​ທາງ​ນີ້, ແລະ ບັນພະ​ບຸລຸດ​ຂອງ​ພວກ​ເຮົາ​ໄດ້​ເດີນ​ຜ່ານ​ມາ​ເທິງ​ແຜ່ນ​ດິນ​ແຫ້ງ​ອອກ​ຈາກ​ການ​ເປັນ​ຊະ​ເລີຍ, ແລະ ກອງທັບ​ຂອງ​ຟາ​ຣາ​ໂອ​ໄດ້​ຕາມ​ມາ ແລະ ຈົມ​ຢູ່​ໃນ​ນ້ຳທະ​ເລ​ແດງ​ນັ້ນ."},{"vNo":"3 ","txt":"ບັດ​ນີ້​ຈົ່ງ​ເບິ່ງ ພວກ​ເຈົ້າຮູ້​ວ່າ​ເລື່ອງ​ນີ້​ມີ​ຈິງ; ແລະ ພວກ​ເຈົ້າຮູ້​ອີກ​ວ່າ ທູດ​ໄດ້​ເວົ້າກັບ​ພວກ​ເຈົ້າ​ແລ້ວ; ເຫດ​ໃດ​ພວກ​ເຈົ້າຈຶ່ງ​ສົງ​ໃສ​ອີກ? ຂໍ​ໃຫ້​ພວກ​ເຮົາ​ຂຶ້ນ​ໄປ; ພຣະ​ຜູ້​ເປັນ​ເຈົ້າ​ສາມາດ​ປົດ​ປ່ອຍ​ພວກ​ເຮົາ​ໄດ້, ເຖິງ​ແມ່ນ ເໝືອນ​ດັ່ງ​ບັນພະບຸລຸດ​ຂອງ​ພວກ​ເຮົາ, ແລະ ທຳລາຍ​ລາ​ບານໄດ້, ເຖິງ​ແມ່ນ​ເໝືອນ​ດັ່ງ​ຊາວ​ເອຢິບ."},{"vNo":"4 ","txt":"ແລ້ວ​ເມື່ອ​ຂ້າພະ​ເຈົ້າ​ເວົ້າຄຳ​ເຫລົ່າ​ນີ້, ພວກ​ເຂົາ​ຍັງ​ຄຽດ​ແຄ້ນ, ແລະ ຍັງ​ຈົ່ມ​ຢູ່​ຕໍ່​ໄປ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ໄດ້​ຕິດຕາມ​ຂ້າພະ​ເຈົ້າຂຶ້ນມາ ຈົນ​ພວກ​ເຮົາ​ມາ​ເຖິງ​ນອກ​ກຳ​ແພງ​ເມືອງ​ເຢຣູ​ຊາເລັມ."},{"vNo":"5 ","txt":"ແລະ ມັນ​ເປັນ​ຕອນ​ກາງຄືນ; ແລະ ຂ້າພະ​ເຈົ້າ​ໄດ້​ໃຫ້​ພວກ​ເຂົາ​ລີ້​ຢູ່​ນອກ​ກຳ​ແພງ. ແລະ ຫລັງ​ຈາກ​ພວກ​ເຂົາ​ລີ້​ແລ້ວ, ຂ້າພະ​ເຈົ້ານີ​ໄຟກໍ​ຫລົບ​ຫລີກ​ເຂົ້າ​ໄປ​ໃນ​ເມືອງ ແລະ ມຸ້ງ​ໜ້າ​ໄປ​ທີ່​ບ້ານ​ຂອງ​ລາ​ບານ."},{"vNo":"6 ","txt":"ແລະ ພຣະ​ວິນ​ຍານ​ໄດ້​ນຳ​ຂ້າພະ​ເຈົ້າ​ໄປ, ໂດຍ​ບໍ່​ຮູ້ລ່ວງ​ໜ້າ​ເຖິງ​ສິ່ງ​ທີ່​ຂ້າພະ​ເຈົ້າຄວນ​ຈະ​ເຮັດ."},{"vNo":"7 ","txt":"ເຖິງ​ຢ່າງ​ໃດ​ກໍ​ຕາມ ຂ້າພະ​ເຈົ້າກໍ​ເຂົ້າ​ໄປ, ແລະ ເມື່ອ​ມາ​ຮອດ​ໃກ້​ບ້ານຂອງລາ​ບານ, ຂ້າພະ​ເຈົ້າ​ເຫັນ​ຊາຍ​ຄົນ​ໜຶ່ງ, ແລະ ລາວ​ລົ້ມລົງ​ຢູ່​ກັບ​ພື້ນ​ດິນ​ຕໍ່ໜ້າ​ຂ້າພະ​ເຈົ້າ, ເພາະ​ລາວ​ເມົາ​ເຫລົ້າ​ແວງ."},{"vNo":"8 ","txt":"ແລະ ເມື່ອ​ຂ້າພະ​ເຈົ້າ​ເຂົ້າ​ໄປ​ໃກ້​ກໍ​ພົບ​ວ່າ​ລາວ​ຄືລາ​ບານ."},{"vNo":"9 ","txt":"ແລະ ຂ້າພະ​ເຈົ້າ​ເຫັນ​ດາບ​ຂອງ​ລາວ, ແລະ ຂ້າພະ​ເຈົ້າດຶງ​ມັນ​ອອກ​ຈາກ​ຝັກ; ແລະ ດ້າມ​ຂອງ​ມັນ​ເປັນ​ຄຳ​ສົດ, ແລະ ຝີ​ມື​ອັນ​ປານີດ​ທີ່​ສຸດ, ແລະ ຂ້າພະ​ເຈົ້າ​ເຫັນ​ວ່າ ໃບ​ດາບ​ເຮັດດ້ວຍ​ເຫລັກ​ທີ່​ມີຄ່າ​ສູງ​ທີ່​ສຸດ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພຣະ​ວິນ​ຍານ​ກະ​ຕຸ້ນ​ຂ້າພະ​ເຈົ້າ​ໃຫ້​ຂ້າລາ​ບານ​ສາ, ແຕ່​ຂ້າພະ​ເຈົ້າຄິດ​ຢູ່​ໃນ​ໃຈ​ວ່າ: ຂ້າພະ​ເຈົ້າບໍ່ເຄີຍ​ເຮັດ​ໃຫ້​ຄົນ​ໃດ​ເສຍ​ເລືອດ​ເນື້ອ​ຈັກ​ເທື່ອ. ແລະ ຂ້າພະ​ເຈົ້າຈຶ່ງ​ຢຸດ​ສະຫງັກບໍ່​ຢາກ​ຂ້າ​ລາວ."},{"vNo":"11 ","txt":"ແລະ ພຣະ​ວິນ​ຍານ​ກ່າວ​ກັບ​ຂ້າ​ພະ​ເຈົ້າວ່າ: ຈົ່ງ​ເບິ່ງ ພຣະ​ຜູ້​ເປັນ​ເຈົ້າມອບ​ລາວ​ໃຫ້​ຢູ່​ໃນ​ກຳມື​ຂອງ​ເຈົ້າ. ແທ້​ຈິງ​ແລ້ວ, ຂ້າພະ​ເຈົ້າຮູ້​ວ່າ ລາວ​ພະ​ຍາຍາມ​ເອົາ​ຊີວິດ​ຂອງ​ຂ້າພະ​ເຈົ້າຢູ່​ແລ້ວ; ແທ້​ຈິງ​ແລ້ວ, ລາວ​ບໍ່​ຍອມ​ເຊື່ອ​ຟັງ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ; ແລະ ລາວ​ຍັງ​ເອົາ​ຊັບ​ສົມບັດ​ຂອງ​ພວກ​ເຮົາ​ໄປ​ນຳ​ອີກ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພຣະ​ວິນ​ຍານ​ໄດ້​ກ່າວ​ກັບ​ຂ້າພະ​ເຈົ້າອີກ​ວ່າ: ຈົ່ງ​ຂ້າ​ລາວ​ສາ, ເພາະ​ພຣະ​ຜູ້​ເປັນ​ເຈົ້າມອບ​ລາວ​ໃຫ້​ຢູ່​ໃນ​ກຳມື​ຂອງ​ເຈົ້າ​ແລ້ວ;"},{"vNo":"13 ","txt":"ຈົ່ງ​ເບິ່ງ ພຣະ​ຜູ້​ເປັນ​ເຈົ້າ​ຂ້າ​ຄົນ​ຊົ່ວ​ເພື່ອ​ນຳ​ເອົາ​ຈຸດ​ປະສົງ​ອັນ​ຊອບ​ທຳ​ຂອງ​ພຣະ​ອົງ​ມາ. ການ​ທີ່​ຄົນ​ຜູ້​ດຽວ​ຕາຍ​ກໍ​ດີ​ກວ່າ​ປະຊາ​ຊາດ​ຈະ​ເສື່ອມ​ໂຊມ ແລະ ຕາຍ​ຢູ່​ໃນ​ຄວາມ​ບໍ່​ເຊື່ອ​ຖື."},{"vNo":"14 ","txt":"ແລະ ບັດ​ນີ້, ເມື່ອ​ຂ້າພະ​ເຈົ້າ​ນີ​ໄຟ​ໄດ້​ຂໍ້​ຄວາມ​ນີ້, ຂ້າພະ​ເຈົ້ານຶກ​ເຖິງ​ຄຳ​ຂອງ​ພຣະ​ຜູ້​ເປັນ​ເຈົ້າ ຊຶ່ງ​ໄດ້​ຮັບ​ສັ່ງ​ກັບ​ຂ້າພະ​ເຈົ້າ​ໃນ​ຖິ່ນ​ແຫ້ງ​ແລ້ງ​ກັນດານ, ທີ່​ມີ​ຄວາມ​ວ່າ: ຕາບ​ໃດ​ທີ່​ລູກ​ຫລານ​ຂອງ​ເຈົ້າຈະ​ຮັກສາ​ບັນຍັດ​ຂອງ​ເຮົາ, ພວກ​ເຂົາ​ຈະ​ຮຸ່ງ​ເຮືອງ​ຢູ່​ໃນ​ແຜ່ນດິນ​ແຫ່ງ​ຄຳ​ສັນຍາ."},{"vNo":"15 ","txt":"ແທ້​ຈິງ​ແລ້ວ, ຂ້າພະ​ເຈົ້າຄິດ​ອີກ​ວ່າ ພວກ​ເຂົາ​ຈະ​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າຕາມ​ກົດ​ຂອງ​ໂມ​ເຊບໍ່​ໄດ້, ນອກ​ຈາກ​ພວກ​ເຂົາ​ຈະ​ມີ​ກົດ​ບັງຄັບ."},{"vNo":"16 ","txt":"ແລະ ຂ້າພະ​ເຈົ້າຮູ້​ອີກວ່າ ກົດ​ໄດ້​ຈາລຶກ​ຢູ່​ໃນ​ແຜ່ນ​ຈາລຶກ​ທອງ​ເຫລືອງ​ນັ້ນ."},{"vNo":"17 ","txt":"ແລະ ຂ້າພະ​ເຈົ້າຮູ້​ອີກ​ວ່າ ພຣະ​ຜູ້​ເປັນ​ເຈົ້າມອບລາ​ບານ​ໃຫ້​ຢູ່​ໃນ​ກຳມື​ຂອງ​ຂ້າພະ​ເຈົ້າ ເພາະ​ເຫດ​ນີ້—​ເພື່ອ​ຂ້າພະ​ເຈົ້າຈະ​ໄດ້​ຮັບ​ບັນທຶກ​ຕາມ​ພຣະ​ບັນຍັດ​ຂອງ​ພຣະ​ອົງ."},{"vNo":"18 ","txt":"ສະນັ້ນ ຂ້າພະ​ເຈົ້າ​ໄດ້​ເຊື່ອ​ຟັງສຽງ​ຮຽກຮ້ອງ​ຂອງ​ພຣະ​ວິນ​ຍານ, ແລະ ຂ້າພະ​ເຈົ້າຈັບລາ​ບານ​ໂດຍ​ລວບ​ຜົມຂອງ​ລາວ, ແລະ ຕັດ​ຫົວ​ຂອງ​ລາວ ດ້ວຍ​ດາບ​ຂອງ​ລາວ​ເອງ."},{"vNo":"19 ","txt":"ແລະ ຫລັງ​ຈາກຂ້າພະ​ເຈົ້າ​ໄດ້​ຕັດ​ຫົວ​ຂອງ​ລາວ​ດ້ວຍ​ດາບ​ຂອງ​ລາວ​ເອງ​ແລ້ວ, ຂ້າພະ​ເຈົ້າກໍ​ເອົາ​ເຄື່ອງ​ແຕ່ງ​ກາຍ​ຂອງ​ລາ​ບານ​ມາ​ສວມ​ໃສ່​ຕົວ​ຂອງ​ຂ້າພະ​ເຈົ້າ​ເອງ; ແທ້​ຈິງ​ແລ້ວ, ແມ່ນ​ທຸກ​ຊິ້ນ​ສ່ວນ; ແລະ ຂ້າພະ​ເຈົ້າ​ໄດ້​ຄາດ​ເກາະ​ເຄື່ອງປ້ອງກັນ​ຂອງ​ລາວໄວ້​ຮອບ​ແອວ."},{"vNo":"20 ","txt":"ແລະ ຫລັງ​ຈາກ​ຂ້າພະ​ເຈົ້າປ່ຽນ​ເຄື່ອງ​ແລ້ວ, ຂ້າພະ​ເຈົ້າຈຶ່ງ​ໄປ​ຫາ​ຄັງ​ສົມບັດ​ຂອງລາ​ບານ. ແລະ ໃນ​ຂະນະ​ທີ່​ຂ້າພະ​ເຈົ້າມຸ້ງ​ໜ້າ​ໄປ​ຫາ​ຄັງ​ສົມບັດ​ຂອງ​ລາ​ບານ​ຢູ່​ນັ້ນ, ຈົ່ງ​ເບິ່ງ, ຂ້າພະ​ເຈົ້າ​ເຫັນ​ຄົນ​ໃຊ້​ຂອງ​ລາ​ບານ​ຜູ້​ຖື​ກະ​ແຈ​ຄັງ​ສົມບັດ. ແລະ ຂ້າພະ​ເຈົ້າ​ໄດ້​ບັນຊາ​ລາວ​ດ້ວຍ​ສຽງ​ຂອງ​ລາ​ບານ​ໃຫ້​ລາວ​ເຂົ້າ​ໄປ​ໃນ​ຄັງ​ສົມບັດ​ກັບ​ຂ້າພະ​ເຈົ້າ."},{"vNo":"21 ","txt":"ແລະ ລາວ​ຄິດ​ວ່າ ຂ້າພະ​ເຈົ້າ​ເປັນລາ​ບານນາຍ​ຂອງ​ລາວ, ເພາະ​ເຫັນ​ເຄື່ອງ​ແຕ່ງ​ກາຍ​ກັບ​ດາບ​ທີ່​ຄາດ​ຢູ່​ແອວ​ຂອງ​ຂ້າພະ​ເຈົ້າ."},{"vNo":"22 ","txt":"ແລະ ລາວ​ກໍ​ໄດ້​ສົນທະນາ​ກັບ​ຂ້າພະ​ເຈົ້າກ່ຽວ​ກັບ​ຜູ້​ປົກຄອງ​ຂອງ​ຊາວ​ຢິວ, ໂດຍ​ຮູ້​ວ່າລາ​ບານ​ນາຍ​ຂອງ​ລາວ, ອອກ​ໄປ​ຢູ່​ໃນ​ບັນດາ​ຄົນ​ເຫລົ່ານັ້ນຕອນ​ກາງຄືນ."},{"vNo":"23 ","txt":"ແລະ ຂ້າພະ​ເຈົ້າ​ໄດ້​ເວົ້າກັບ​ລາວ​ເໝືອນ​ກັບ​ວ່າ​ເປັນລາ​ບານ​ແທ້ໆ."},{"vNo":"24 ","txt":"ແລະ ຂ້າພະ​ເຈົ້າ​ໄດ້​ເວົ້າກັບ​ລາວ​ອີກ​ວ່າ ຂ້າພະ​ເຈົ້າຈະ​ເອົາ​ອັກຂະ​ລະ, ຊຶ່ງຢູ່​ໃນ​ແຜ່ນ​ຈາລຶກ​ທອງ​ເຫລືອງ ໄປ​ໃຫ້​ພວກ​ອ້າຍ​ຂອງ​ຂ້າພະ​ເຈົ້າ, ຜູ້ຢູ່​ນອກ​ກຳ​ແພງ."},{"vNo":"25 ","txt":"ແລະ ຂ້າພະ​ເຈົ້າຂໍ​ໃຫ້​ລາວ​ຕິດຕາມ​ຂ້າພະ​ເຈົ້າອອກ​ໄປ​ນຳ."},{"vNo":"26 ","txt":"ແລະ ລາວໂດຍ​ທີ່​ຄິດ​ວ່າຂ້າພະ​ເຈົ້າ​ເວົ້າ​ເຖິງ​ພີ່ນ້ອງ​ຮ່ວມ​ສາ​ດສະໜາຈັກ, ແລະ ຄິດ​ວ່າ​ຂ້າພະ​ເຈົ້າ​ເປັນລາ​ບານ​ແທ້ໆ ຊຶ່ງຂ້າພະ​ເຈົ້າຂ້າ​ເສຍ​ແລ້ວ, ດັ່ງນັ້ນ ລາວ​ຈຶ່ງ​ໄດ້​ຕິດຕາມ​ຂ້າພະ​ເຈົ້າ​ໄປ."},{"vNo":"27 ","txt":"ແລະ ຂະນະ​ທີ່​ຂ້າພະ​ເຈົ້າກຳລັງ​ອອກ​ໄປ​ຫາພວກ​ອ້າຍ​ຂອງ​ຂ້າພະ​ເຈົ້າ​ຊຶ່ງຢູ່​ນອກ​ກຳ​ແພງ, ລາວ​ກໍ​ຍັງ​ເວົ້າກັບ​ຂ້າພະ​ເຈົ້າຫລາຍໆ​ເທື່ອກ່ຽວ​ກັບ​ຜູ້​ປົກຄອງຂອງ​ຊາວ​ຢິວ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ເລ​ມັນ​ເຫັນ​ຂ້າພະ​ເຈົ້າກໍ​ຕົກ​ໃຈຢ່າງ​ຍິ່ງ, ແລະ ເລ​ມູ​ເອນ​ກັບ​ແຊມ​ກໍເໝືອນ​ກັນ. ແລະ ພວກ​ເຂົາ​ໄດ້​ໜີ​ໄປ​ຕໍ່ໜ້າ​ຂອງ​ຂ້າພະ​ເຈົ້າ; ເພາະ​ພວກ​ເຂົາ​ຄິດ​ວ່າ ຂ້າພະ​ເຈົ້າ​ເປັນລາ​ບານ, ແລະ ຄິດ​ວ່າ​ລາວ​ໄດ້​ຂ້າ​ຂ້າພະ​ເຈົ້າ​ເສຍ​ແລ້ວ ແລະ ພະຍາຍາມ​ຈະ​ເອົາ​ຊີວິດຂອງ​ພວກ​ເຂົາ​ນຳ​ອີກ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ເອີ້ນ​ພວກ​ເຂົາ, ແລະ ພວກ​ເຂົາ​ໄດ້​ຍິນ​ສຽງຂອງ​ຂ້າພະ​ເຈົ້າ; ດັ່ງນັ້ນ ພວກ​ເຂົາ​ຈຶ່ງ​ໄດ້​ຢຸດ​ໜີ​ຈາກ​ຂ້າພະ​ເຈົ້າ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຄົນ​ໃຊ້​ຂອງ​ລາ​ບານ​ເຫັນ​ພວກ​ອ້າຍ​ຂອງ​ຂ້າພະ​ເຈົ້າ, ລາວ​ກໍ​ເລີ່ມ​ຕົວ​ສັ່ນ ແລະ ເກືອບ​ໜີ​ໄປ​ຕໍ່ໜ້າ​ຂ້າພະ​ເຈົ້າ ແລະ ກັບ​ໄປ​ນະ​ຄອນ​ເຢຣູ​ຊາເລັມ."},{"vNo":"31 ","txt":"ແລະ ບັດ​ນີ້ຂ້າພະ​ເຈົ້ານີ​ໄຟ​ໂດຍ​ທີ່​ເປັນ​ຄົນ​ຮ່າງກາຍ​ສູງ​ໃຫຍ່, ແລະ ໂດຍ​ທີ່​ໄດ້​ຮັບ​ກຳລັງ​ມະຫາສານ​ຈາກ​ພຣະ​ຜູ້​ເປັນ​ເຈົ້ານຳ​ອີກ, ສະນັ້ນ ຂ້າພະ​ເຈົ້າຈຶ່ງ​ໄດ້​ເຂົ້າຈັບ​ຄົນ​ໃຊ້​ຂອງລາ​ບານ, ແລະ ຍຶດລາວ​ໄວ້, ເພື່ອ​ບໍ່​ໃຫ້​ລາວໜີ​ໄປ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເວົ້າກັບ​ລາວ, ວ່າຖ້າ​ຫາກ​ລາວ​ຈະ​ເຊື່ອ​ຟັງ​ຄຳ​ເວົ້າຂອງ​ຂ້າພະ​ເຈົ້າ, ຕາບ​ໃດ​ທີ່​ພຣະ​ຜູ້​ເປັນ​ເຈົ້າຊົງ​ພຣະ​ຊົນ​ຢູ່, ຕາບ​ໃດ​ທີ່​ຂ້າພະ​ເຈົ້າຍັງ​ມີ​ຊີວິດ​ຢູ່, ຖ້າ​ຫາກ​ລາວ​ຈະ​ເຊື່ອ​ຟັງ​ຄຳ​ເວົ້າຂອງ​ພວກ​ເຮົາ, ພວກ​ເຮົາ​ກໍ​ຈະ​ໄວ້​ຊີວິດ​ລາວ."},{"vNo":"33 ","txt":"ແລະ ຂ້າພະ​ເຈົ້າ​ໄດ້​ເວົ້າກັບ​ລາວ​ດ້ວຍ​ຄຳ​ສາບານ, ວ່າບໍ່​ຕ້ອງ​ຢ້ານ; ລາວ​ຈະ​ເປັນ​ອິດ​ສະລະ​ຄື​ກັນ​ກັບ​ພວກ​ເຮົາ ຖ້າ​ຫາກ​ລາວ​ຈະ​ລົງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ກັບ​ພວກ​ເຮົາ."},{"vNo":"34 ","txt":"ແລະ ຂ້າພະ​ເຈົ້າ​ໄດ້​ເວົ້າກັບ​ລາວ​ອີກ, ມີ​ຄວາມ​ວ່າ: ພຣະ​ຜູ້​ເປັນ​ເຈົ້າ​ໄດ້​ບັນຊາ​ໃຫ້​ພວກ​ເຮົາ​ເຮັດ​ສິ່ງ​ນີ້​ແທ້ໆ; ແລະ ພວກ​ເຮົາ​ຈະ​ບໍ່​ພາກ​ພຽນ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າບໍ? ສະນັ້ນ, ຖ້າ​ຫາກ ເຈົ້າຈະ​ລົງ​ໄປ​ຫາ​ບິດາ​ຂອງ​ຂ້າພະ​ເຈົ້າ​ໃນ​ຖິ່ນ​ແຫ້ງ​ແລ້ງ​ກັນດານ, ເຈົ້າກໍ​ຈະ​ມີສ່ວນ​ກັບ​ພວກ​ເຮົາ."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຊ​ລຳ​ໄດ້​ມີ​ກຳລັງ​ໃຈຂຶ້ນຈາກ​ຄຳ​ເວົ້າທີ່​ຂ້າພະ​ເຈົ້າ​ໄດ້​ເວົ້າ​ໄປ​ແລ້ວ. ບັດ​ນີ້ໂຊ​ລຳ​ຄື​ຊື່​ຂອງ​ຄົນ​ໃຊ້; ແລະ ລາວ​ສັນຍາ​ວ່າ ລາວ​ຈະ​ລົງ​ໄປ​ຫາ​ບິດາ​ຂອງ​ຂ້າພະ​ເຈົ້າ​ໃນ​ຖິ່ນ​ແຫ້ງ​ແລ້ງກັນດານ. ແທ້​ຈິງ​ແລ້ວ, ແລະ ລາວ​ໄດ້​ໃຫ້​ຄຳ​ສາບານ​ກັບ​ພວກ​ເຮົາ​ອີກ​ວ່າ ລາວຈະ​ຢູ່​ກັບ​ພວກ​ເຮົາ​ນັບ​ແຕ່​ເວລາ​ນັ້ນ​ເປັນຕົ້ນ​ໄປ."},{"vNo":"36 ","txt":"ແລ້ວ​ພວກ​ເຮົາ​ປາ​ຖະໜາ​ຢາກ​ໃຫ້​ລາວ​ຢູ່​ກັບ​ພວກ​ເຮົາ​ເພາະ​ເຫດ​ນີ້, ຄື​ຊາວ​ຢິວຈະ​ບໍ່​ຮູ້ຈັກ​ກ່ຽວ​ກັບ​ການ​ໜີ​ໄປ​ຫາ​ຖິ່ນ​ແຫ້ງ​ແລ້ງ​ກັນດານ​ຂອງ​ພວກ​ເຮົາ, ຢ້ານ​ວ່າ​ພວກ​ເຂົາ​ຈະ​ໄລ່​ຕາມ​ມາ ແລະ ທຳຮ້າຍ​ພວກ​ເຮົາ."},{"vNo":"37 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂຊ​ລຳ​ໄດ້​ໃຫ້​ຄຳ​ສາບານກັບ​ພວກ​ເຮົາ​ແລ້ວ, ຄວາມ​ຢ້ານ​ກົວ​ຂອງ​ພວກ​ເຮົາ​ກ່ຽວ​ກັບ​ລາວ​ກໍ​ໝົດ​ໄປ."},{"vNo":"38 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ນຳ​ແຜ່ນ​ຈາລຶກ​ທອງ​ເຫລືອງ ແລະ ຄົນ​ໃຊ້​ຂອງລາ​ບານ, ແລະ ອອກ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ເດີນທາງ​ໄປ​ຫາ​ຜ້າ​ເຕັ້ນ​ຂອງ​ບິດາຂອງ​ພວກ​ເຮົາ."}]}