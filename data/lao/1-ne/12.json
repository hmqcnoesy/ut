{"heading":"ນີ​ໄຟ​ເຫັນ​ພາບ​ນິມິດກ່ຽວ​ກັບ​ແຜ່ນດິນ​ແຫ່ງ​ຄຳ​ສັນຍາ; ຄວາມ​ຊອບ​ທຳ, ຄວາມ​ຊົ່ວ​ຮ້າຍ, ແລະ ການ​ຕົກ​ຂອງ​ຄົນ​ເຫລົ່າ​ນັ້ນ; ການສະ​ເດັດ​ມາ​ຂອງ​ລູກ​ແກະ​ຂອງ​ພຣະ​ເຈົ້າ​ໃນ​ບັນດາ​ພວກ​ເຂົາ; ວິທີ​ທີ່​ສານຸສິດ​ສິບ​ສອງ​ຄົນ​ກັບ​ອັກຄະ​ສາວົກ​ສິບ​ສອງຈະ​ຕັດສິນ​ອິດ​ສະ​ຣາ​ເອນ; ຄວາມ​ໜ້າ​ລັງ​ກຽດ ແລະ ສົກກະປົກ​ຂອງ​ຜູ້​ທີ່​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື. ປະມານ 600–592 ປີ ກ່ອນ ຄ.ສ.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 ນີ​ໄຟ ໑໒","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ, ແລະ ຈົ່ງ​ເບິ່ງ​ລູກ​ຫລານ​ຂອງ​ເຈົ້າ ແລະ ລູກ​ຫລານ​ຂອງ​ພວກ​ອ້າຍ​ຂອງ​ເຈົ້ານຳ​ອີກ. ແລະ ຂ້າພະ​ເຈົ້າ​ໄດ້​ຫລຽວ​ເບິ່ງ ແລະ ໄດ້​ເຫັນ​ແຜ່ນດິນ​ແຫ່ງ​ຄຳ​ສັນຍາ; ແລະ ຂ້າພະ​ເຈົ້າ​ໄດ້​ເຫັນ​ຝູງ​ຊົນ, ແທ້​ຈິງ​ແລ້ວ, ແມ່ນ​ເປັນ​ຄົນ​ຈຳນວນ​ຫລວງຫລາຍ​ຄື​ກັນ​ກັບ​ເມັດ​ຊາຍ​ໃນ​ທະ​ເລ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ຝູງ​ຊົນມາ​ເຕົ້າ​ໂຮມ​ເພື່ອ​ສູ້​ຮົບ​ກັນ; ແລະ ຕໍ່​ສູ້​ຊຶ່ງກັນ​ແລະ​ກັນ; ແລະ ຂ້າພະ​ເຈົ້າ​ໄດ້​ເຫັນ​ສົງຄາມ, ແລະ ຂ່າວ​ລື​ເລື່ອງ​ສົງ​ຄາມ, ແລະ ການ​ຂ້າ​ຟັນ​ກັນ​ຢ່າງ​ໜັກ​ດ້ວຍ​ດາບ​ໃນ​ບັນດາ​ຜູ້​ຄົນ​ຂອງ​ຂ້າພະ​ເຈົ້າ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ຫລາຍ​ຊົ່ວ​ອາຍຸ​ຄົນ​ຜ່ານ​ໄປ, ຫລັງ​ຈາກ​ສົງຄາມ ແລະ ການ​ຂັດ​ແຍ້ງ​ກັນ​ໃນ​ແຜ່ນດິນ​ຜ່ານ​ໄປ; ແລະ ຂ້າພະ​ເຈົ້າ​ໄດ້​ເຫັນ​ຫລາຍ​ຫົວ​ເມືອງ, ແທ້​ຈິງ​ແລ້ວ, ຈົນ​ວ່າ​ຂ້າພະ​ເຈົ້ານັບ​ບໍ່ຖ້ວນ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ໝອກ​ແຫ່ງ​ຄວາມ​ມືດ​ຢູ່​ໃນ​ແຜ່ນ​ດິນ​ແຫ່ງ​ຄຳ​ສັນຍາ; ແລະ ຂ້າພະ​ເຈົ້າ​ໄດ້​ເຫັນ​ແສງຟ້າ​ແມບ, ແລະ ໄດ້​ຍິນ​ສຽງ​ຟ້າຮ້ອງ, ແລະ ແຜ່ນດິນ​ໄຫວ, ແລະ ສຽງ​ກຶກ​ກ້ອງ​ນາໆ​ປະການ; ແລະ ຂ້າພະ​ເຈົ້າ​ໄດ້​ເຫັນ​ແຜ່ນດິນ ແລະ ກ້ອນ​ຫີນ​ແຍກ​ອອກ; ແລະ ຂ້າພະ​ເຈົ້າ​ໄດ້​ເຫັນ​ພູ​ເຂົາ​ພັງ​ທະລາ​ຍ​ແຕກ​ເປັນ​ຫລາຍ​ຊິ້ນ​ສ່ວນ; ແລະ ຂ້າພະ​ເຈົ້າ​ໄດ້​ເຫັນ​ທົ່ງ​ຮາບ​ຂອງ​ແຜ່ນດິນ​ໂລກ​ແຍກ​ອອກ; ແລະ ຂ້າພະ​ເຈົ້າ​ໄດ້​ເຫັນ​ຫລາຍ​ຫົວ​ເມືອງ​ຖືກ​ໄຟ​ເຜົາ​ຜານ; ແລະ ຂ້າພະ​ເຈົ້າ​ໄດ້​ເຫັນ​ຫລາຍ​ຫົວ​ເມືອງ​ເພພັງ​ລົງ​ສູ່​ພື້ນ​ດິນ​ເພາະ​ຄວາມ​ສັ່ນ​ສະ​ເທືອນ​ຂອງ​ແຜ່ນ​ດິນ​ໂລກ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ຂ້າພະ​ເຈົ້າ​ໄດ້​ເຫັນ​ສິ່ງ​ເຫລົ່າ​ນີ້​ແລ້ວ, ຂ້າພະ​ເຈົ້າ​ໄດ້​ເຫັນ​ອາຍ​ແຫ່ງ​ຄວາມ​ມືດ​ຜ່ານ​ພົ້ນ​ໄປ​ຈາກ​ໜ້າດິນ; ແລະ ຈົ່ງ​ເບິ່ງ, ຂ້າພະ​ເຈົ້າ​ໄດ້​ເຫັນ​ຝູງ​ຊົນ​ຢ່າງ​ຫລວງຫລາຍ​ຜູ້​ທີ່​ບໍ່​ໄດ້​ຕົກລົງ​ໄປ​ຍ້ອນ​ການ​ພິພາກສາ​ອັນ​ຍິ່ງ​ໃຫຍ່ ແລະ ໜ້າ​ຢ້ານ​ກົວ​ຂອງ​ພຣະ​ຜູ້​ເປັນ​ເຈົ້າ."},{"vNo":"6 ","txt":"ແລະ ຂ້າພະ​ເຈົ້າ​ໄດ້​ເຫັນ​ທ້ອງຟ້າ​ເປີດ, ແລະ ລູກ​ແກະ​ຂອງ​ພຣະ​ເຈົ້າສະ​ເດັດ​ລົງ​ມາ​ຈາກ​ສະຫວັນ; ແລະ ພຣະ​ອົງ​ສະ​ເດັດ​ລົງ​ມາ​ປະກົດ​ຕົວ​ຕໍ່​ພວກ​ເຂົາ."},{"vNo":"7 ","txt":"ແລະ ຂ້າພະ​ເຈົ້າ​ໄດ້​ເຫັນ ແລະ ໄດ້​ບັນທຶກ​ການ​ເປັນ​ພະຍານ​ອີກ​ວ່າ ພຣະ​ວິນ​ຍານ​ບໍລິສຸດ​ໄດ້​ສະ​ເດັດ​ລົງ​ມາ​ຫາ​ຄົນ​ສິບ​ສອງ​ຄົນ​ນັ້ນອີກ; ແລະ ພວກ​ເຂົາ​ໄດ້​ຮັບ​ການ​ແຕ່ງຕັ້ງ ແລະ ຖືກ​ຄັດ​ເລືອກ​ໂດຍ​ພຣະ​ເຈົ້າ."},{"vNo":"8 ","txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຈົ່ງ​ເບິ່ງ​ອັກຄະ​ສາວົກ​ສິບ​ສອງຄົນ​ຂອງ​ລູກ​ແກະ, ຜູ້​ທີ່​ໄດ້​ຖືກ​ເລືອກ​ໃຫ້​ມາ​ປະຕິບັດ​ຕໍ່​ລູກ​ຫລານ​ຂອງ​ເຈົ້າ."},{"vNo":"9 ","txt":"ແລະ ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ເຈົ້າຈື່​ອັກຄະ​ສາວົກ​ສິບ​ສອງ​ຄົນ​ຂອງ​ລູກ​ແກະ​ໄດ້​ບໍ? ຈົ່ງ​ເບິ່ງ ພວກ​ເພິ່ນ​ຄື​ຜູ້​ທີ່ຈະ​ມາ​ຕັດສິນ​ຝູງ​ຊົນ​ສິບ​ສອງ​ເຜົ່າ​ຂອງ​ອິດ​ສະ​ຣາ​ເອນ; ດັ່ງນັ້ນ, ຜູ້​ປະຕິບັດ​ສາດສະໜາ​ກິດ ສິບ​ສອງ​ຄົນ​ຊຶ່ງ​ເປັນ​ລູກ​ຫລານ​ຂອງ​ເຈົ້າ ຈະ​ຖືກ​ຕັດສິນ​ໂດຍ​ພວກ​ເພິ່ນ​ເຫລົ່ານັ້ນ; ເພາະ​ພວກ​ເພິ່ນ​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":"10 ","txt":"ແລະ ຜູ້​ປະຕິບັດ​ສາດສະໜາ​ກິດ​ສິບ​ສອງ​ຄົນ ຊຶ່ງ​ເຈົ້າ​ເຫັນ​ຢູ່​ນີ້​ຈະ​ມາ​ຕັດສິນ​ລູກ​ຫລານ​ຂອງ​ເຈົ້າ. ແລະ ຈົ່ງ​ເບິ່ງ, ຄົນ​ເຫລົ່າ​ນີ້​ເປັນ​ຄົນ​ຊອບ​ທຳ​ຕະຫລອດ​ໄປ; ເພາະ​ເນື່ອງ​ຈາກ​ສັດທາ​ຂອງ​ພວກ​ເພິ່ນ​ທີ່​ມີ​ຕໍ່​ລູກ​ແກະ​ຂອງ​ພຣະ​ເຈົ້າ ອາພອນ​ຂອງ​ພວກ​ເພິ່ນ​ຈຶ່ງ​ຖືກ​ເຮັດ​ໃຫ້​ຂາວ​ສະອາດ​ໃນ​ໂລຫິດ​ຂອງ​ພຣະ​ອົງ."},{"vNo":"11 ","txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ໄດ້​ເບິ່ງ, ແລະ ໄດ້​ເຫັນ​ຜູ້​ຄົນ​ສາມ​ລຸ້ນຄົນ​ຜ່ານ​ໄປ​ດ້ວຍ​ຄວາມ​ຊອບ​ທຳ; ແລະ ອາພອນ​ຂອງ​ຄົນ​ເຫລົ່ານັ້ນຂາວຄື​ກັບ​ຂອງ​ລູກ​ແກະ​ຂອງ​ພຣະ​ເຈົ້າ. ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ອາພອນ​ເຫລົ່ານີ້ຖືກ​ເຮັດ​ໃຫ້​ຂາວ​ສະ​ອາດ​ໃນ​ໂລຫິດ​ຂອງ​ລູກ​ແກະ​ຍ້ອນວ່າ​ພວກ​ເຂົາມີ​ສັດທາ​ໃນ​ພຣະ​ອົງ."},{"vNo":"12 ","txt":"ແລະ ຂ້າພະ​ເຈົ້ານີ​ໄຟ​ເຫັນ​ຄົນ​ຈຳນວນ​ຫລວງຫລາຍ​ໃນ​ສີ່ລຸ້ນຄົນ​ຜ່ານ​ໄປ​ດ້ວຍ​ຄວາມ​ຊອບ​ທຳ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ຝູງ​ຊົນ​ຢ່າງ​ຫລວງຫລາຍ​ຢູ່​ໃນ​ໂລກ​ເຕົ້າ​ໂຮມ​ກັນ."},{"vNo":"14 ","txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ​ລູກ​ຫລານ​ຂອງ​ເຈົ້າ, ແລະ ລູກ​ຫລານ​ຂອງ​ພວກ​ອ້າຍ​ຂອງ​ເຈົ້ານຳ​ອີກ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ຫລຽວ​ເບິ່ງ ແລະ ເຫັນ​ຜູ້​ຄົນ​ທີ່​ເປັນ​ລູກ​ຫລານ​ຂອງ​ຂ້າພະ​ເຈົ້າ​ເຕົ້າ​ໂຮມ​ກັນ​ເປັນ​ກຸ່ມ​ກ້ອນ​ເພື່ອ​ຕໍ່ຕ້ານ​ລູກ​ຫລານ​ຂອງ​ພວກ​ອ້າຍ​ຂອງ​ຂ້າພະ​ເຈົ້າ; ແລະ ຄົນ​ເຫລົ່ານັ້ນ​ມາ​ເຕົ້າ​ໂຮມ​ເພື່ອ​ສູ້​ຮົບ​ກັນ."},{"vNo":"16 ","txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຈົ່ງ​ເບິ່ງ​ອ່າງ​ນ້ຳສົກກະປົກ ຊຶ່ງບິດາ​ຂອງ​ເຈົ້າ​ໄດ້​ເຫັນ; ແທ້​ຈິງ​ແລ້ວ, ແມ່ນ​ແມ່ນ້ຳ​ຊຶ່ງ​ເຈົ້າ​ເວົ້າ​ເຖິງ; ແລະ ຄວາມ​ເລິກ​ຂອງ​ມັນ​ນັ້ນຄື​ຄວາມ​ເລິກ​ຂອງ​ນະລົກ."},{"vNo":"17 ","txt":"ແລະ ໝອກ​ແຫ່ງ​ຄວາມ​ມືດ​ຄື​ການ​ລໍ້ລວງ​ຂອງ​ມານ​ທີ່​ເຮັດ​ໃຫ້​ຕາບອດ ແລະ ເຮັດ​ໃຫ້​ໃຈ​ຂອງ​ລູກ​ຫລານ​ມະນຸດ​ແຂງ​ກະດ້າງ ແລະ ນຳພາ​ພວກ​ເຂົາ​ໄປ​ໃນ​ເສັ້ນທາງ​ອັນ​ກວ້າງຂວາງ​ເພື່ອ​ພວກ​ເຂົາ​ຈະ​ຕາຍ ແລະ ຫາຍ​ສາບ​ສູນ​ໄປ."},{"vNo":"18 ","txt":"ແລະ ອາຄານ​ຫລັງ​ກວ້າງ​ໃຫຍ່ ຊຶ່ງ​ບິດາ​ຂອງ​ເຈົ້າ​ໄດ້​ເຫັນ​ນັ້ນ​ຄື​ຄວາມ​ຄິດ​ຝັນ​ອັນ​ບໍ່​ມີ​ປະ​ໂຫຍດ ແລະ ຄວາມ​ທະ​ນົງ​ໃຈ​ຂອງ​ລູກ​ຫລານ​ມະນຸດ. ແລະ ເຫວ​ເລິກ​ອັນ​ກວ້າງ​ໃຫຍ່ ແລະ ໜ້າ​ຢ້ານ​ກົວ​ແຍກ​ພວກ​ເຂົາ​ອອກ​ຈາກ​ກັນ; ແທ້​ຈິງ​ແລ້ວ, ແມ່ນ​ພຣະ​ຄຳ​ແຫ່ງ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າຜູ້​ສະຖິດ​ນິລັນ​ດອນ ແລະ ພຣະ​ເມ​ຊີ​ອາ​ຜູ້​ເປັນ​ລູກ​ແກະ​ຂອງ​ພຣະ​ເຈົ້າ, ຜູ້​ທີ່​ພຣະ​ວິນ​ຍານ​ບໍລິສຸດ​ເປັນ​ພະຍານ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ໂລກ​ຈົນ​ເຖິງ​ເວລາ​ນີ້, ແລະ ຈາກ​ເວລາ​ນີ້​ໄປ​ຈົນ​ຕະຫລອດ​ການ."},{"vNo":"19 ","txt":"ແລະ ໃນ​ຂະນະ​ທີ່​ທູດ​ກຳລັງ​ກ່າວ​ຂໍ້ຄວາມ​ນີ້​ຢູ່, ຂ້າພະ​ເຈົ້າ​ໄດ້​ຫລຽວ​ເບິ່ງ ແລະ ໄດ້​ເຫັນ​ລູກ​ຫລານ​ຂອງ​ພວກ​ອ້າຍ​ຂອງ​ຂ້າພະ​ເຈົ້າຕໍ່​ສູ້​ກັບ​ລູກ​ຫລານ​ຂອງ​ຂ້າພະ​ເຈົ້າຕາມ​ຄຳ​ເວົ້າຂອງ​ທູດ​ອົງ​ນັ້ນ; ເພາະວ່າ​ຄວາມ​ທະ​ນົງ​ໃຈ​ຂອງ​ລູກ​ຫລານ​ຂອງ​ຂ້າພະ​ເຈົ້າ ແລະ ການ​ລໍ້ລວງ​ຂອງ​ມານ, ຂ້າພະ​ເຈົ້າ​ໄດ້​ເຫັນ​ລູກ​ຫລານ​ຂອງ​ພວກ​ອ້າຍ​ຂອງ​ຂ້າພະ​ເຈົ້າຊະນະ​ຜູ້​ຄົນ​ທີ່​ເປັນ​ລູກ​ຫລານ​ຂອງ​ຂ້າພະ​ເຈົ້າ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ ແລະ ໄດ້​ເບິ່ງ​ລູກ​ຫລານ​ຂອງ​ພວກ​ອ້າຍ​ຂອງ​ຂ້າພະ​ເຈົ້າວ່າ ພວກ​ເຂົາ​ຊະນະ​ລູກ​ຫລານ​ຂອງ​ຂ້າພະ​ເຈົ້າ; ແລະ ພວກ​ເຂົາ​ເປັນ​ຈຳນວນ​ຫລວງຫລາຍ​ໄດ້​ອອກ​ໄປ​ທົ່ວ​ຜືນ​ແຜ່ນດິນ."},{"vNo":"21 ","txt":"ແລະ ຂ້າພະ​ເຈົ້າ​ໄດ້​ເຫັນ​ພວກ​ເຂົາ​ເປັນ​ຈຳ​ນວນ​ຫລວງຫລາຍ​ມາ​ເຕົ້າ​ໂຮມ​ກັນ; ແລະ ຂ້າພະ​ເຈົ້າ​ໄດ້​ເຫັນ​ສົງຄາມ ແລະ ຂ່າວ​ລື​ເລື່ອງ​ສົງຄາມ​ໃນ​ບັນດາ​ພວກ​ເຂົາ; ແລະ ໃນ​ສົງຄາມ ແລະ ຂ່າວ​ລື​ເລື່ອງ​ສົງຄາມ​ນັ້ນ ຂ້າພະ​ເຈົ້າ​ໄດ້​ເຫັນຫລາຍ​ລຸ້ນຄົນ​ຜ່ານ​ໄປ."},{"vNo":"22 ","txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ​ຄົນ​ເຫລົ່າ​ນີ້​ຈະ​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ວ່າ, ຫລັງ​ຈາກ​ທີ່​ພວກ​ເຂົາ​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື​ແລ້ວ, ແລະ ພວກ​ເຂົາ​ກໍ​ໄດ້​ກາຍ​ເປັນ​ຄົນ​ຜິວຄ້ຳ ແລະ ໜ້າ​ລັງ​ກຽດ ແລະ ສົກກະປົກ​ເຕັມ​ໄປ​ດ້ວຍ​ຄວາມ​ກຽດຄ້ານ ແລະ ຄວາມ​ໜ້າ​ກຽດ​ຊັງ​ທຸກ​ຢ່າງ."}]}