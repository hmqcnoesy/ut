{"heading":"ລີ​ໄຮ​ທຳນາຍ​ວ່າ​ຊາວ​ຢິວ​ຈະ​ຖືກ​ພາ​ໄປ​ເປັນ​ຊະ​ເລີຍ​ຂອງ​ຊາວ​ບາ​ບີ​ໂລນ—ເພິ່ນ​ບອກ​ເຖິງ​ການ​ສະ​ເດັດ​ມາ​ຂອງ​ພຣະ​ເມ​ຊີ​ອາ​ຂອງ​ຊາວ​ຢິວ, ພຣະ​ຜູ້​ຊ່ອຍ​ໃຫ້​ລອດ, ພຣະ​ຜູ້​ໄຖ່—ລີ​ໄຮ​ບອກ​ເຖິງ​ການ​ມາ​ຂອງ​ຄົນ​ຜູ້​ໜຶ່ງ​ທີ່​ຈະ​ໃຫ້​ບັບຕິ​ສະ​ມາ​ລູກ​ແກະ​ຂອງ​ພຣະ​ເຈົ້າ—ລີ​ໄຮ​ບອກ​ເຖິງ​ການ​ສິ້ນ​ພຣະ​ຊົນ ແລະ ການ​ຟື້ນ​ຄືນ​ຊີວິດ​ຂອງ​ພຣະ​ເມ​ຊີ​ອາ—ເພິ່ນ​ປຽບ​ທຽບ​ການ​ກະຈັດ​ກະຈາຍ ແລະ ການ​ເຕົ້າ​ໂຮມ​ຂອງ​ຊາວ​ອິດ​ສະ​ຣາ​ເອນ​ກັບຕົ້ນໝາກກອກ​ເທດ—ນີ​ໄຟ​ເວົ້າ​ເຖິງ​ພຣະ​ບຸດ​ຂອງ​ພຣະ​ເຈົ້າ, ຂອງ​ປະທານ​ແຫ່ງ​ພຣະ​ວິນ​ຍານ​ບໍລິສຸດ, ແລະ ຄວາມ​ຕ້ອງການ​ສຳລັບຄວາມ​ຊອບ​ທຳ. ປະມານ 600–592 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":9,"nextNo":11,"chapterTitle":"1 ນີ​ໄຟ 10","prevTitle":"1 ນີ​ໄຟ 9","nextTitle":"1 ນີ​ໄຟ 11","verses":[{"vNo":1,"txt":"ແລະ ບັດ​ນີ້​ຂ້າພະ​ເຈົ້ານີ​ໄຟຈະ​ໃຫ້​ເລື່ອງ​ລາວ​ໄວ້​ໃນ​ແຜ່ນ​ຈາລຶກ​ເຫລົ່າ​ນີ້​ກ່ຽວ​ກັບ​ການ​ປະຕິບັດ​ສາ​ດສະໜາ​ກິດ ແລະ ການ​ປົກຄອງ​ຂອງ​ຂ້າພະ​ເຈົ້າ; ດັ່ງນັ້ນ, ເພື່ອ​ຈະ​ໃຫ້​ເປັນ​ໄປ​ຕາມ​ເລື່ອງ​ລາວ​ຂອງ​ຂ້າພະ​ເຈົ້າ, ຂ້າພະ​ເຈົ້າຈຶ່ງ​ຈະ​ເວົ້າ​ເຖິງ​ເລື່ອງ​ບິດາ, ແລະ ພວກ​ອ້າຍ​ຂອງ​ຂ້າພະ​ເຈົ້າ​ນຳ​ອີກ."},{"vNo":2,"txt":"ເພາະ​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ບິດາ​ຂອງ​ຂ້າພະ​ເຈົ້າ​ໄດ້​ເລົ່າ​ເລື່ອງ​ກ່ຽວ​ກັບ​ຄວາມ​ຝັນ ຂອງ​ເພິ່ນ​ຈົບ​ລົງ​ແລ້ວ, ແລະ ໄດ້​ຊັກ​ຊວນ​ພວກ​ເຂົາ​ທັງ​ໝົດ​ໃຫ້​ມີ​ຄວາມ​ພາກ​ພຽນ, ແລະ ເພິ່ນ​ກໍ​ໄດ້​ເວົ້າກ່ຽວ​ກັບ​ຊາວ​ຢິວນຳ​ອີກ—"},{"vNo":3,"txt":"ວ່າ​ຫລັງ​ຈາກ​ພວກ​ເຂົາ​ຖືກ​ທຳລາຍ​ພ້ອມ​ທັງ​ມະຫາ​ນະຄອນ​ເຢຣູ​ຊາເລັມ​ແລ້ວ, ຄົນ​ຈຳນວນ​ຫລວງຫລາຍ​ຈະ​ຖືກ​ຈັບ​ໄປ​ເປັນ​ຊະ​ເລີຍ​ໃນ​ບາ​ບີ​ໂລນ​ຕາມ​ເວລາ​ອັນ​ເໝາະ​ສົມ​ຂອງ​ພຣະ​ຜູ້​ເປັນ​ເຈົ້າ, ພວກ​ເຂົາ​ຈະ​ໄດ້​ກັບ​ຕ່າວ​ຄືນ​ອີກ, ແທ້​ຈິງ​ແລ້ວ, ແມ່ນ​ພວກ​ເຂົາ​ຈະ​ຖືກ​ນຳ​ກັບ​ມາ​ຈາກ​ການ​ເປັນ​ຊະ​ເລີຍ; ແລະ ຫລັງ​ຈາກ​ໄດ້​ຖືກ​ນຳ​ກັບ​ມາ​ຈາກ​ການ​ເປັນ​ຊະ​ເລີຍ​ແລ້ວ ພວກ​ເຂົາ​ຈຶ່ງ​ຈະ​ໄດ້​ເປັນ​ເຈົ້າຂອງ​ແຜ່ນດິນ ຊຶ່ງ​ເປັນ​ມູນ​ມໍລະດົກ​ຂອງ​ພວກ​ເຂົາ."},{"vNo":4,"txt":"ແທ້​ຈິງ​ແລ້ວ, ແມ່ນ​ເປັນຫົກຮ້ອຍ​ປີ​ນັບ​ຕັ້ງ​ແຕ່​ເວລາ​ບິດາ​ຂອງ​ຂ້າພະ​ເຈົ້າອອກ​ຈາກ​ເຢຣູ​ຊາເລັມ​ມາ, ອົງ​ພຣະ​ຜູ້​ເປັນ​ເຈົ້າ​ຈະລ້ຽງຄົນ​ຜູ້ໜຶ່ງ​ໃຫ້​ເປັນ​ສາດສະດາ​ໃນ​ບັນດາ​ຊາວ​ຢິວ—ຄື ພຣະ​ເມ​ຊີ​ອາ ຫລື ອີກ​ຄຳ​ໜຶ່ງ​ເອີ້ນ​ວ່າ ພຣະ​ຜູ້​ຊ່ອຍ​ໃຫ້​ລອດ​ຂອງ​ໂລກ."},{"vNo":5,"txt":"ແລະ ເພິ່ນ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ສາດສະດາ​ທັງຫລາຍ​ນຳ​ອີກ​ວ່າ ມີ​ຄົນ​ຈຳນວນ​ຫລວງຫລາຍ​ທີ່​ໄດ້​ສະ​ແດງ​ໃຫ້​ເຫັນ​ຫລາຍ​ເລື່ອງ​ກ່ຽວ​ກັບ​ພຣະ​ເມ​ຊີ​ອາ​ອົງ​ນີ້, ຫລື ພຣະ​ຜູ້​ໄຖ່​ຂອງ​ໂລກ​ອົງ​ນີ້."},{"vNo":6,"txt":"ດັ່ງນັ້ນ, ມະນຸດຊາດ​ທັງ​ປວງ ຊຶ່ງຢູ່​ໃນ​ສະພາບ​ຫາຍຍະນະ​ຢູ່​ໃນ​ສະພາບ​ຕົກຕ່ຳ ແລະ ຈະ​ບໍ່ພົ້ນ​ເລີຍ ນອກ​ຈາກ​ພວກ​ເຂົາ​ຈະ​ວາງ​ໃຈ​ໃນ​ພຣະ​ຜູ້​ໄຖ່​ອົງ​ນີ້."},{"vNo":7,"txt":"ແລະ ເພິ່ນ​ໄດ້​ເວົ້າກ່ຽວ​ກັບ​ສາດສະ​ດາ​ຜູ້​ໜຶ່ງ​ອີກ ຜູ້​ທີ່​ຈະ​ມາ​ກ່ອນ​ພຣະ​ເມ​ຊີ​ອາ, ເພື່ອ​ຕຽມ​ທາງ​ຂອງ​ພຣະ​ຜູ້​ເປັນ​ເຈົ້າ—"},{"vNo":8,"txt":"ແທ້​ຈິງ​ແລ້ວ, ແມ່ນ​ເພິ່ນ​ຈະ​ອອກ​ໄປ ແລະ ຮ້ອງ​ປະກາດ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານວ່າ: ຈົ່ງ​ຕຽມ​ທາງ​ຂອງ​ພຣະ​ຜູ້​ເປັນ​ເຈົ້າ​ເຖີດ ແລະ ເຮັດ​ໃຫ້​ທາງ​ຂອງ​ພຣະ​ອົງ​ຊື່​ຕົງ; ເພາະ​ຈະ​ມີ​ຜູ້​ໜຶ່ງ​ທີ່​ທ່ານບໍ່ຮູ້ຈັກ ຈະ​ມາ​ຢືນ​ຢູ່​ໃນ​ບັນດາ​ພວກ​ທ່ານ ແລະ ເພິ່ນຜູ້​ນີ້​ຍິ່ງ​ໃຫຍ່​ ກວ່າ​ຂ້າພະ​ເຈົ້າ, ຜູ້​ທີ່​ເຖິງ​ແມ່ນ​ແຕ່​ສາຍ​ເກີບ​ຂອງ​ເພິ່ນ ຂ້າພະ​ເຈົ້າກໍ​ບໍ່​ສົມຄວນ​ຈະແກ້​ໃຫ້. ແລະ ບິດາ​ຂອງ​ຂ້າພະ​ເຈົ້າ​ເວົ້າຢ່າງ​ຍືດຍາວ​ກ່ຽວ​ກັບ​ເລື່ອງ​ນີ້."},{"vNo":9,"txt":"ແລະ ບິດາ​ຂອງ​ຂ້າພະ​ເຈົ້າກ່າວ​ອີກ​ວ່າ ເພິ່ນ​ຈະ​ໃຫ້​ບັບຕິ​ສະມາ​ໃນ​ເບັດ​ທາ​ບາ​ຣາ ເລີຍ​ຈາກ​ແມ່ນ້ຳ​ຢໍ​ແດນ​ໄປ; ແລະ ເພິ່ນ​ຍັງ​ກ່າວ​ອີກ​ວ່າ ເພິ່ນ​ຈະ​ໃຫ້​ບັບຕິ​ສະມາ​ດ້ວຍ​ນ້ຳ; ແລະ ເພິ່ນ​ຈະ​ໃຫ້​ບັບຕິ​ສະມາ​ພຣະ​ເມ​ຊີ​ອາ​ດ້ວຍ​ນ້ຳຄື​ກັນ."},{"vNo":10,"txt":"ແລະ ຫລັງ​ຈາກ​ເພິ່ນ​ໃຫ້​ບັບຕິ​ສະມາ​ແກ່​ພຣະ​ເມ​ຊີ​ອາ​ດ້ວຍ​ນ້ຳ​ແລ້ວ, ເພິ່ນ​ຈະ​ເຫັນ ແລະ ເປັນ​ພະຍານ​ວ່າ, ເພິ່ນ​ໄດ້ໃຫ້​ບັບຕິ​ສະ​ມາ​ແກ່ລູກ​ແກະ​ຂອງ​ພຣະ​ເຈົ້າ, ຜູ້​ທີ່​ຈະ​ຍົກ​ເອົາ​ບາບ​ຂອງ​ໂລ​ກ​ໄປ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ບິດາ​ຂອງ​ຂ້າພະ​ເຈົ້າ​ເວົ້າ​ຂໍ້ຄວາມ​ຈົບ​ແລ້ວ, ທ່ານ​ໄດ້​ເວົ້າກັບພວກ​ອ້າຍ​ຂອງ​ຂ້າພະ​ເຈົ້າກ່ຽວ​ກັບ​ພຣະ​ກິດ​ຕິ​ຄຸນ ຊຶ່ງຈະ​ໃຊ້​ສັ່ງສອນ​ໃນ​ບັນດາ​ຊາວ​ຢິວ, ແລະ ກ່ຽວ​ກັບ​ການ​ເສື່ອມ​ໂຊມ​ດ້ວຍ​ຄວາມ​ບໍ່​ເຊື່ອ​ຖືຂອງ​ຊາວ​ຢິວນຳ​ອີກ. ແລະ ຫລັງ​ຈາກ​ພວກ​ເຂົາ​ປະຫານ​ພຣະ​ເມ​ຊີ​ອາ​ຜູ້​ທີ່​ຈະ​ສະ​ເດັດ​ມາ,​ ຫລັງ​ຈາກ​ທີ່​ພຣະ​ອົງ​ຖືກ​ປະຫານ​ຊີວິດ​ແລ້ວ, ພຣະ​ອົງ​ຈະ​ຟື້ນ​ຂຶ້ນ​ຈາກ​ຄວາມ​ຕາຍ ແລະ ຈະ​ມາ​ປະກົດ​ຕົວ​ຕໍ່​ຄົນ​ຕ່າງ​ຊາດ​ໂດຍ​ພຣະ​ວິນ​ຍານ​ບໍລິສຸດ."},{"vNo":12,"txt":"ແທ້​ຈິງ​ແລ້ວ, ບິດາ​ຂອງ​ຂ້າພະ​ເຈົ້າ​ໄດ້​ເວົ້າຢ່າງ​ຍືດ​ຍາວ​ກ່ຽວ​ກັບ​ຄົນ​ຕ່າງ​ຊາດ, ແລະ ກ່ຽວ​ກັບ​ເຊື້ອສາຍ​ອິດ​ສະ​ຣາ​ເອນ​ອີກ​ວ່າ​ພວກ​ເຂົາ​ປຽບ​ເໝືອນ​ຕົ້ນ​ໝາກ​ກອກ​ເທດ​ທີ່​ກິ່ງ​ງ່າ​ຈະ​ຫັກ ແລະ ກະຈັດ​ກະຈາຍ​ໄປ​ທົ່ວ​ຜືນ​ແຜ່ນດິນ​ໂລກ."},{"vNo":13,"txt":"ດັ່ງນັ້ນ, ທ່ານ​ກ່າວ​ວ່າ​ມັນ​ຈຳ​ເປັນ​ຈະ​ຕ້ອງ​ເປັນ​ໄປ​ວ່າ ພວກ​ເຮົາ​ຈະ​ຖືກ​ນຳ​ໄປ​ຫາ​ແຜ່ນດິນ​ແຫ່ງ​ຄຳ​ສັນຍາ​ພ້ອມ​ກັນ, ເພື່ອ​ຈະ​ເຮັດ​ໃຫ້​ຄຳ​ຂອງ​ພຣະ​ຜູ້​ເປັນ​ເຈົ້າສຳ​ເລັດ, ຄື​ພວກ​ເຮົາ​ຈະ​ກະຈັດ​ກະຈາຍ​ໄປ​ທົ່ວ​ຜືນ​ແຜ່ນດິນ​ໂລກ."},{"vNo":14,"txt":"ແລະ ຫລັງ​ຈາກ​ທີ່​ເຊື້ອສາຍ​ອິດ​ສະ​ຣາ​ເອນ​ກະຈັດກະຈາຍ​ໄປ, ພວກ​ເຂົາ​ຈະ​ມາ​ເຕົ້າ​ໂຮມ​ກັນ​ອີກ; ຫລື ຫລັງ​ຈາກ​ທີ່​ຄົນ​ຕ່າງ​ຊາດ​ໄດ້​ຮັບ​ຄວາມ​ສົມບູນ​ຂອງ​ພຣະ​ກິດ​ຕິ​ຄຸນ​ແລ້ວ, ກິ່ງ​ງ່າ​ເດີມ​ຂອງ​ຕົ້ນ​ໝາກ​ກອກ​ເທດ, ຫລື ເຊື້ອ​ສາຍ​ອິດ​ສະ​ຣາ​ເອນ​ທີ່​ເຫລືອ​ຢູ່​ນັ້ນ​ຈະ​ຖືກ​ຕໍ່​ເຂົ້າ​ກັນ​ຄືນ, ຫລື ມີ​ຄວາມ​ຮູ້​ເຖິງ​ພຣະ​ເມ​ຊີ​ອາ​ທີ່​ແທ້​ຈິງ ພຣະ​ຜູ້​ເປັນ​ເຈົ້າ​ຂອງ​ພວກ​ເຂົາ ແລະ ພຣະ​ຜູ້​ໄຖ່​ຂອງ​ພວກ​ເຂົາ."},{"vNo":15,"txt":"ແລະ ຕາມ​ພາສາ​ນີ້ ບິດາ​ຂອງ​ຂ້າພະ​ເຈົ້າ​ໄດ້​ທຳນາຍ ແລະ ເວົ້າຕໍ່​ພວກ​ອ້າຍ​ຂອງ​ຂ້າພະ​ເຈົ້າ, ແລະ ອີກ​ຫລາຍ​ເລື່ອງ ຊຶ່ງຂ້າພະ​ເຈົ້າບໍ່​ໄດ້​ຂຽນ​ໄວ້​ໃນ​ໜັງສື​ເຫລັ້ມນີ້; ເພາະ​ຂ້າພະ​ເຈົ້າຂຽນ​ຫລາຍ​ເລື່ອງທີ່​ສົມຄວນ​ສຳລັບ​ຂ້າພະ​ເຈົ້າ​ໄວ້​ໃນ​ໜັງສື​ອີກ​ເຫລັ້ມ​ໜຶ່ງ​ຂອງ​ຂ້າພະ​ເຈົ້າ​ເອງ."},{"vNo":16,"txt":"ແລະ ເລື່ອງ​ທັງ​ໝົດ​ທີ່​ຂ້າພະ​ເຈົ້າ​ເວົ້າ​ເຖິງ​ເປັນ​ໄປ​ໃນ​ເວລາ​ທີ່​ບິດາ​ຂອງ​ຂ້າພະ​ເຈົ້າ​ອາ​ໄສ​ຢູ່​ໃນ​ຜ້າ​ເຕັ້ນ​ໃນ​ຮ່ອມ​ພູ​ເລ​ມູ​ເອນ."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຂ້າພະ​ເຈົ້ານີ​ໄຟ​ໄດ້​ຍິນ​ຄຳ​ເວົ້າ​ທັງ​ໝົດ​ຂອງ​ບິດາ​ຂອງ​ຂ້າພະ​ເຈົ້າ​ກ່ຽວ​ກັບ​ເລື່ອງ​ທີ່​ເພິ່ນ​ເຫັນ​ໃນ​ພາບ​ນິມິດ, ແລະ ເລື່ອງ​ທີ່​ເພິ່ນ​ໄດ້​ເວົ້າ​ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ, ຊຶ່ງ​ເປັນ​ອຳນາດ​ທີ່​ເພິ່ນ​ໄດ້​ຮັບ​ມາ​ໂດຍ​ມີ​ສັດທາ​ໃນ​ພຣະ​ບຸດ​ຂອງ​ພຣະ​ເຈົ້າ—ແລະ ພຣະ​ບຸດ​ຂອງ​ພຣະ​ເຈົ້າ​ຄື​ພຣະ​ເມ​ຊີ​ອາ​ຜູ້​ທີ່​ຈະ​ສະ​ເດັດ​ມາ—ຂ້າພະ​ເຈົ້າ​ນີ​ໄຟ​ມີ​ຄວາມ​ປາ​ຖະໜາ​ຄື​ກັນ​ວ່າ​ຈະ​ໄດ້​ເຫັນ, ແລະ ຈະ​ໄດ້​ຍິນ, ແລະ ຈະ​ໄດ້​ຮູ້​ເຖິງ​ເລື່ອງ​ເຫລົ່າ​ນີ້, ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ ຊຶ່ງ​ເປັນ​ຂອງ​ປະທານ​ຂອງ​ພຣະ​ເຈົ້າ​ທີ່​ໃຫ້​ຄົນ​ທັງ​ຫລາຍ​ຜູ້​ທີ່​ສະ​ແຫວງ​ຫາ​ພຣະ​ອົງ​ຢ່າງ​ພາກ​ພຽນ ໃນ​ສະ​ໄໝ​ກ່ອນ​ຄື​ກັນ​ກັບ​ສະ​ໄໝ​ທີ່​ພຣະ​ອົງ​ປະກົດ​ຕົວ​ຕໍ່ລູກ​ຫລານ​ມະນຸດ."},{"vNo":18,"txt":"ເພາະ​ພຣະ​ອົງ​ເປັນ​ເໝືອນ​ກັບ​ເຊັ່ນ​ມື້​ວານ​ນີ້, ມື້​ນີ້, ແລະ ຕະ​ຫລອດ​ການ; ແລະ ທາງ​ມີ​ຕຽມ​ໄວ້​ສຳລັບ​ມະນຸດ​ທັງ​ປວງ​ຕັ້ງ​ແຕ່​ການ​ວາງ​ຮາກ​ຖານ​ຂອງ​ໂລກ, ຖ້າ​ຫາກ​ເປັນ​ໄປ​ວ່າ ພວກ​ເຂົາ​ຈະ​ກັບ​ໃຈ ແລະ ມາ​ຫາ​ພຣະ​ອົງ."},{"vNo":19,"txt":"ເພາະ​ຜູ້​ທີ່​ສະ​ແຫວງ​ຫາ​ຢ່າງ​ພາກ​ພຽນ​ຈະ​ໄດ້​ພົບ; ແລະ ຄວາມ​ລຶກລັບ​ຂອງ​ພຣະ​ເຈົ້າ​ຈະ​ຖືກ​ເປີດ​ອອກ​ໃຫ້​ແກ່​ພວກ​ເຂົາ, ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດ, ໃນ​ສະ​ໄໝ​ນີ້​ກໍ​ຄື​ກັນ​ກັບ​ສະ​ໄໝ​ກ່ອນ, ແລະ ສະ​ໄໝ​ກ່ອນ​ກໍ​ຄື​ກັນ​ກັບ​ສະ​ໄໝ​ທີ່​ຈະ​ມາ​ເຖິງ; ດັ່ງນັ້ນ, ເສັ້ນ​ທາງ​ເດີນ​ຂອງ​ພຣະ​ຜູ້​ເປັນ​ເຈົ້າ​ຈຶ່ງ​ເປັນ​ຮອບ​ໜຶ່ງ​ທີ່​ເປັນ​ຊົ່ວ​ນິລັນ​ດອນ."},{"vNo":20,"txt":"ສະນັ້ນ, ໂອ້ ມະນຸດ, ຈົ່ງ​ຈຳ​ໄວ້​ວ່າ, ທ່ານ​ຈະ​ຖືກ​ນຳ​ມາ​ຫາ​ການ​ພິພາກສາ​ເພາະ​ການ​ກະທຳ​ທຸກ​ຢ່າງ​ຂອງ​ທ່ານ."},{"vNo":21,"txt":"ດັ່ງນັ້ນ, ຖ້າ​ຫາກ​ທ່ານ​ພະຍາຍາມ​ເຮັດ​ຄວາມ​ຊົ່ວ​ໃນ​ວັນ​ແຫ່ງ​ການ​ທົດ​ລອງ​ຂອງ​ທ່ານ, ເວລາ​ນັ້ນທ່ານ​ຈະ​ເຫັນ​ວ່າ​ທ່ານ​ເປັນ​ຜູ້​ທີ່​ເປິະ​ເປື້ອນຕໍ່ໜ້າ​ບັນລັງ​ພິພາກສາ​ຂອງ​ພຣະ​ເຈົ້າ; ແລະ ສິ່ງ​ທີ່​ເປິະ​ເປື້ອນຈະ​ບໍ່​ສາມາດ​ຢູ່​ກັບ​ພຣະ​ເຈົ້າ​ໄດ້; ດັ່ງນັ້ນ, ທ່ານ​ກໍ​ຈະ​ຖືກ​ປະ​ຖິ້ມ​ຕະຫລອດ​ການ."},{"vNo":22,"txt":"ແລະ ພຣະ​ວິນ​ຍານ​ບໍລິສຸດ​ໄດ້​ປະທານ​ສິດອຳນາດ​ເພື່ອ​ໃຫ້​ຂ້າພະ​ເຈົ້າ​ເວົ້າ​ເລື່ອງ​ເຫລົ່າ​ນີ້, ແລະ ບໍ່​ປະຕິ​ເສດ​ເລື່ອງ​ເຫລົ່າ​ນີ້​ອີກ."}]}