{"heading":"ລີ​ໄຮ​ເຫັນ​ພາບ​ນິມິດ​ຂອງຕົ້ນ​ໄມ້​ແຫ່ງ​ຊີວິດ—ເພິ່ນ​ຮັບ​ສ່ວນ​ໝາກ​ໄມ້ ແລະ ປາ​ຖະໜາ​ໃຫ້​ຄອບຄົວ​ຂອງ​ເພິ່ນ​ໄດ້​ຮັບ​ສ່ວນ​ເໝືອນ​ກັນ—ເພິ່ນ​ເຫັນ​ຮາວ​ເຫລັກ, ທາງ​ຊື່ ແລະ ແຄບ, ແລະ ໝອກ​ແຫ່ງ​ຄວາມ​ມືດ​ປົກ​ຄຸມ​ຜູ້​ຄົນ—ຊາ​ໄຣ​ຢາ, ນີ​ໄຟ, ແລະ ແຊມ​ໄດ້​ຮັບ​ສ່ວນ​ໝາກ​ໄມ້, ແຕ່​ວ່າ​ເລ​ມັນ​ກັບ​ເລ​ມູ​ເອນ​ປະຕິ​ເສດ​ບໍ່​ຮັບ. ປະມານ 600–592 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":7,"nextNo":9,"chapterTitle":"1 ນີ​ໄຟ 8","prevTitle":"1 ນີ​ໄຟ 7","nextTitle":"1 ນີ​ໄຟ 9","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເຕົ້າ​ໂຮມ​ເມັດ​ພືດ​ຕ່າງໆ, ທັງ​ເຂົ້າ​ເປືອກ​ທຸກ​ຊະນິດ, ແລະ ແກ່ນໝາກ​ໄມ້​ທຸກ​ຊະນິດ​ເຂົ້າກັນ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ເວລາ​ທີ່​ບິດາ​ຂອງ​ຂ້າພະ​ເຈົ້າຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ນັ້ນ ເພິ່ນ​ໄດ້​ເວົ້າກັບ​ພວກ​ເຮົາ​ວ່າ: ຈົ່ງ​ເບິ່ງ, ພໍ່​ໄດ້​ຝັນ​ເຫັນ​ເລື່ອງ​ໜຶ່ງ; ຫລື ອີກ​ປະການ​ໜຶ່ງ, ພໍ່​ໄດ້​ເຫັນ​ພາບ​ນິມິດ."},{"vNo":3,"txt":"ແລະ ຈົ່ງ​ເບິ່ງ, ເພາະ​ສິ່ງ​ທີ່​ພໍ່​ເຫັນ, ພໍ່​ຈຶ່ງມີ​ເຫດຜົນ​ທີ່​ຈະ​ປິ​ຕິ​ຍິນ​ດີໃນ​ພຣະ​ຜູ້​ເປັນ​ເຈົ້າ ຍ້ອນ​ວ່າ​ນີ​ໄຟ ແລະ ແຊມ​ນຳ​ອີກ; ເພາະ​ພໍ່​ມີ​ເຫດຜົນ​ທີ່​ຈະ​ຄິດ​ວ່າເຂົາ, ແລະ ລູກ​ຫລານ​ຂອງ​ເຂົາ​ຢ່າງ​ຫລວງຫລາຍ​ຈະ​ລອດ​ດ້ວຍ​ກັນ."},{"vNo":4,"txt":"ແຕ່ ຈົ່ງ​ເບິ່ງ, ຍ້ອນ​ພວກ​ເຈົ້າ, ເລ​ມັນ ແລະ ເລ​ມູ​ເອນ, ພໍ່​ຈຶ່ງ​ຢ້ານກົວ​ຢ່າງຍິ່ງ; ເພາະ​ຈົ່ງ​ເບິ່ງ, ພໍ່​ຄິດ​ວ່າພໍ່​ເຫັນ​ຄວາມ​ມືດ, ແລະ ຄວາມ​ເສົ້າໝອງ​ຂອງ​ຖິ່ນ​ແຫ້ງ​ແລ້ງ​ກັນດານ​ໃນ​ຄວາມ​ຝັນ​ຂອງພໍ່."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ໄດ້​ເຫັນ​ຊາຍ​ຜູ້​ໜຶ່ງ​ໃສ່​ເສື້ອ​ຄຸມ​ສີຂາວ, ແລະ ເພິ່ນ​ໄດ້​ມາ​ຢືນ​ຢູ່​ຕໍ່ໜ້າ​ພໍ່."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ເວົ້າກັບ​ພໍ່, ແລະ ສັ່ງ​ໃຫ້​ພໍ່​ຕິດຕາມ​ເພິ່ນ​ໄປ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່ພໍ່​ຕິດຕາມ​ເພິ່ນ​ໄປ ພໍ່​ໄດ້​ເຫັນ​ຕົວ​ເອງ​ຢູ່​ໃນ​ຄວາມ​ມືດ ແລະ ຄວາມ​ເສົ້າໝອງ."},{"vNo":8,"txt":"ແລະ ຫລັງ​ຈາກ​ພໍ່​ເດີນ​ທາງ​ເຂົ້າ​ໄປ​ໃນ​ຄວາມ​ມືດ​ເປັນ​ເວລາ​ຫລາຍ​ຊົ່ວ​ໂມງ, ພໍ່​ເລີ່ມ​ອະທິຖານ​ຫາ​ພຣະ​ຜູ້​ເປັນ​ເຈົ້າ ໃຫ້​ມີ​ຄວາມ​ເມດ​ຕາ​ຕໍ່​ພໍ່, ຕາມ​ພຣະ​ກະລຸນາ ແລະ ຄວາມ​ເມດ​ຕາ​ອັນ​ລົ້ນ​ເຫລືອ​ຂອງ​ພຣະ​ອົງ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພໍ່​ໄດ້​ອະທິຖານ​ຫາ​ພຣະ​ຜູ້​ເປັນ​ເຈົ້າ ແລ້ວ​ພໍ່​ໄດ້​ເຫັນ​ທົ່ງ​ອັນ​ກວ້າງ​ໃຫຍ່."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ເຫັນ​ຕົ້ນ​ໄມ້​ທີ່​ມີ​ໝາກ​ອັນ​ເພິ່ງ​ປາ​ຖະໜາ​ຈະ​ເຮັດ​ໃຫ້​ຄົນ​ເປັນ​ສຸກ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ໄດ້​ເຂົ້າ​ໄປ ແລະ ຮັບ​ສ່ວນ​ໝາກ​ໄມ້​ຈາກ​ຕົ້ນນັ້ນ; ແລະ ເຫັນ​ວ່າ​ໝາກ​ໄມ້​ນັ້ນຫວານ​ທີ່​ສຸດ​ເໜືອ​ກວ່າ​ທຸກ​ຢ່າງ​ທີ່​ພໍ່​ເຄີຍ​ກິນ​ມາ. ແທ້​ຈິງ​ແລ້ວ, ພໍ່​ເຫັນ​ໝາກ​ໄມ້​ນັ້ນຂາວ​ເກີນ​ກວ່າ​ຄວາມ​ຂາວ​ທັງ​ໝົດ​ທີ່​ພໍ່​ເຄີຍ​ເຫັນ​ມາ."},{"vNo":12,"txt":"ແລະ ເມື່ອ​ພໍ່​ໄດ້​ຮັບ​ສ່ວນ​ໝາກ​ໄມ້​ຈາກ​ຕົ້ນນັ້ນ​ແລ້ວ ຈິດ​ວິນ​ຍານ​ຂອງ​ພໍ່​ເຕັມ​ໄປ​ດ້ວຍ​ຄວາມ​ຊື່ນ​ຊົມ​ຢ່າງ​ໃຫຍ່​ຫລວງ; ດັ່ງນັ້ນ, ພໍ່​ຈຶ່ງ​ເລີ່ມ​ປາ​ຖະໜາ​ໃຫ້​ຄອບຄົວ​ຂອງ​ພໍ່​ຮັບ​ສ່ວນ​ໝາກ​ໄມ້​ນັ້ນ​ນຳ​ກັນ; ເພາະ​ພໍ່​ຮູ້​ວ່າ ມັນ​ເປັນ​ໝາກ​ໄມ້​ທີ່​ເພິ່ງ​ປາ​ຖະໜາ​ເໜືອ​ກວ່າ​ໝາກ​ໄມ້​ອື່ນ​ໃດ​ທັງ​ສິ້ນ."},{"vNo":13,"txt":"ແລະ ເມື່ອ​ພໍ່​ກວາດ​ສາຍຕາ​ໄປ​ອ້ອມ​ຮອບ, ບາງທີ​ພໍ່​ອາດ​ຈະ​ເຫັນ​ຄອບ​ຄົວ​ຂອງ​ພໍ່​ເໝືອນ​ກັນ, ພໍ່​ໄດ້​ເຫັນ​ແມ່ນ້ຳສາຍ​ໜຶ່ງ ຊຶ່ງ​ໄຫລໄປ​ໃກ້ໆ​ກັບຕົ້ນ​ໄມ້​ທີ່​ພໍ່​ກຳລັງ​ກິນ​ໝາກ​ມັນ​ຢູ່."},{"vNo":14,"txt":"ແລະ ພໍ່​ໄດ້​ຫລຽວ​ໄປ​ເພື່ອຢາກ​ຮູ້​ວ່າ ແມ່ນ້ຳນັ້ນ​ໄຫລ​ມາ​ຈາກ​ໃສ; ແລະ ພໍ່​ເຫັນ​ຕົ້ນ​ແມ່ນ້ຳຢູ່​ບໍ່ໄກ​ເທົ່າ​ໃດ ແລະ ບ່ອນ​ຕົ້ນ​ແມ່ນ້ຳນັ້ນພໍ່​ໄດ້​ເຫັນ​ຊາ​ໄຣ​ຢາ​ແມ່​ຂອງ​ເຈົ້າ, ແລະ ແຊມ, ແລະ ນີ​ໄຟ; ແລະ ເຂົາ​ເຈົ້າຢືນ​ງົງ​ຢູ່​ບໍ່​ຮູ້​ວ່າ ເຂົາ​ເຈົ້າຈະ​ໄປ​ທາງ​ໃດ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ໄດ້​ຮ້ອງຫາ​ພວກ​ເຂົາ; ແລະ ເອີ້ນ​ພວກ​ເຂົາ​ດ້ວຍ​ສຽງ​ດັງ​ເພື່ອ​ໃຫ້​ພວກ​ເຂົາ​ມາ​ຫາ​ພໍ່, ແລະ ຮັບ​ສ່ວນ​ໝາກ​ໄມ້ ຊຶ່ງ​ເປັນ​ໝາກ​ໄມ້​ທີ່​ເພິ່ງ​ປາ​ຖະໜາ​ເໜືອ​ກວ່າ​ໝາກ​ໄມ້​ອື່ນ​ໃດ​ທັງ​ສິ້ນ."},{"vNo":16,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ມາ​ຫາ​ພໍ່ ແລະ ຮັບ​ສ່ວນ​ໝາກ​ໄມ້​ເໝືອນ​ກັນ."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ປາ​ຖະ​ໜາ​ຢາກ​ໃຫ້​ເລ​ມັນ​ກັບ​ເລ​ມູ​ເອນ​ໃຫ້​ໄດ້​ຮັບ​ສ່ວນ​ໝາກ​ໄມ້​ເໝືອນ​ກັນ; ດັ່ງນັ້ນ, ພໍ​ຈຶ່ງ​ກວາດ​ສາຍຕາ​ມາ​ທາງ​ຕົ້ນ​ແມ່ນ້ຳ, ບາງທີ​ອາດ​ຈະ​ເຫັນ​ພວກ​ເຂົາ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ໄດ້​ເຫັນ​ພວກ​ເຂົາ, ແຕ່​ພວກ​ເຂົາ​ບໍ່​ມາ​ຫາ​ພໍ່​ເພື່ອ​ຮັບ​ສ່ວນ​ໝາກ​ໄມ້​ນັ້ນ."},{"vNo":19,"txt":"ແລະ ພໍ່​ເຫັນຮາວ​ເຫລັກ​ຍາວ​ຢຽດ​ຕາມ​ແຄມ​ແມ່ນ້ຳ, ແລະ ພາ​ໄປ​ເຖິງ​ຕົ້ນ​ໄມ້​ບ່ອນ​ພໍ່​ຢືນ​ຢູ່."},{"vNo":20,"txt":"ແລະ ພໍ່​ໄດ້​ເຫັນ​ທາງ​ຄັບ ແລະ ແຄບ​ເປັນ​ສາຍ​ມາ​ຕາມຮາວ​ເຫລັກ​ຈົນ​ເຖິງ​ຕົ້ນ​ໄມ້​ທີ່​ພໍ່​ຢືນ​ຢູ່​ນັ້ນ; ແລະ ມັນ​ພາ​ມາ​ໃກ້​ກັບຕົ້ນອ່າງ​ນ້ຳ​ໄປ​ຫາ​ທົ່ງ​ໃຫຍ່ ແລະ ກວ້າງຂວາງ​ຄື​ກັນ​ກັບ​ວ່າ​ເປັນ​ໜ່ວຍ​ໂລກ​ອີກ​ໜ່ວຍ​ໜຶ່ງ."},{"vNo":21,"txt":"ແລະ ພໍ່ເຫັນ​ຝູງ​ຊົນ​ຢ່າງ​ຫລວງ​ຫລາຍ​ຈົນ​ນັບ​ບໍ່​ຖ້ວນ, ຊຶ່ງຈຳນວນ​ຫລວງ​ຫລາຍ​ຂອງ​ພວກ​ເຂົາ​ກຳລັງ​ມຸ້ງ​ໜ້າ ເພື່ອ​ຈະ​ໄດ້​ເຂົ້າ​ໄປ​ຫາ​ທາງ​ທີ່​ນຳ​ມາ​ຫາ​ຕົ້ນ​ໄມ້​ທີ່​ພໍ່​ຢືນ​ຢູ່."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ອອກ​ມາ, ແລະ ເລີ່ມ​ຕົ້ນ​ເດີນ​ຕາມ​ທາງ​ທີ່​ພາ​ມາ​ຫາ​ຕົ້ນ​ໄມ້​ນັ້ນ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ໝອກ​ແຫ່ງ​ຄວາມ​ມືດ​ບັງ​ເກີດ​ຂຶ້ນ; ແທ້​ຈິງ​ແລ້ວ, ເຖິງ​ກັບ​ວ່າ​ເປັນ​ໝອກ​ແຫ່ງ​ຄວາມ​ມືດ​ຢ່າງ​ໃຫຍ່​ຫລວງ, ເຖິງ​ຂະໜາດ​ທີ່​ພວກ​ເຂົາ​ເລີ່ມ​ຕົ້ນ​ໄປ​ຕາມ​ທາງ​ຈົນ​ບໍ່​ຮູ້​ຈະ​ໄປ​ທາງ​ໃດ ແລະ ສູນ​ຫາຍ​ໄປ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພໍ່​ໄດ້​ເຫັນ​ຄົນ​ອື່ນໆ​ມຸ້ງ​ໜ້າ​ມາ​ຫາ, ແລະ ມາ​ຈັບ​ປາຍຮາວ​ເຫລັກ, ແລະ ພວກ​ເຂົາ​ໄດ້​ມຸ້ງ​ໜ້າ​ຜ່ານ​ໝອກ​ແຫ່ງ​ຄວາມ​ມືດ​ໄປ, ກອດຮາວ​ເຫລັກ, ຈົນ​ວ່າ​ໄດ້​ມາ​ຮັບ​ສ່ວນ​ໝາກ​ໄມ້​ຈາກ​ຕົ້ນ​ໄມ້​ນັ້ນ."},{"vNo":25,"txt":"ຫລັງ​ຈາກ​ພວກ​ເຂົາ​ຮັບ​ສ່ວນ​ໝາກ​ໄມ້​ແລ້ວ ພວກ​ເຂົາ​ໄດ້​ກວາດ​ສາຍຕາ​ໄປມາ ແລະ ຄື​ກັນ​ກັບ​ວ່າ​ພວກ​ເຂົາ​ມີ​ຄວາມ​ອັບ​ອາຍ."},{"vNo":26,"txt":"ແລະ ພໍ່​ກວາດ​ສາຍຕາ​ໄປ​ອ້ອມ​ຮອບ, ແລະ ຈົ່ງ​ເບິ່ງ, ຢູ່​ຟາກ​ແມ່ນ້ຳ, ມີ​ອາຄານ​ໃຫຍ່ ແລະ ກວ້າງຂວາງ​ຫລັງໜຶ່ງ; ແລະ ມັນຕັ້ງຢູ່​ເໝືອນ​ກັບ​ວ່າ ມັນ​ຢູ່​ໃນ​ອາກາດ, ສູງ​ກວ່າ​ແຜ່ນດິນ​ໂລກ."},{"vNo":27,"txt":"ແລະ ມັນ​ເຕັມ​ໄປ​ດ້ວຍ​ຄົນ​ແກ່ ແລະ ຄົນໜຸ່ມ, ທັງ​ຊາຍ ແລະ ຍິງ; ແລະ ການ​ນຸ່ງ​ຖື​ຂອງ​ພວກ​ເຂົາ​ກໍ​ຈົບ​ງາມທີ່​ສຸດ; ແລະ ພວກ​ເຂົາ​ຢູ່​ໃນ​ທ່າ​ທາງ​ເຍາະ​ເຍີ້ຍ ແລະ ຊີ້​ມື​ມາ​ຫາ​ຄົນ​ຜູ້​ທີ່​ມາ​ຮອດ ແລະ ກຳລັງ​ຮັບ​ສ່ວນໝາກ​ໄມ້​ນັ້ນຢູ່."},{"vNo":28,"txt":"ແລະ ຫລັງ​ຈາກ​ພວກ​ເຂົາ​ຊີມ​ໝາກ​ໄມ້​ນັ້ນ​ແລ້ວ ພວກ​ເຂົາ​ກໍ​ມີ​ຄວາມ​ອັບອາຍ, ເພາະວ່າ​ມີ​ຜູ້​ທີ່​ກຳລັງເຍາະ​ເຍີ້ຍ​ພວກ​ເຂົາ​ຢູ່; ແລະ ພວກ​ເຂົາ​ກໍ​ຕົກລົງ​ໄປ​ໃນ​ເສັ້ນທາງ​ຕ້ອງ​ຫ້າມ ແລະ ສູນຫາຍ​ໄປ."},{"vNo":29,"txt":"ແລະ ບັດ​ນີ້ຂ້າພະ​ເຈົ້ານີ​ໄຟບໍ່​ໄດ້​ເວົ້າ​ເຖິງ​ຄຳ​ເວົ້າຂອງ​ບິດາ​ຂອງ​ຂ້າພະ​ເຈົ້າທັງໝົດ."},{"vNo":30,"txt":"ແຕ່​ເພື່ອ​ໃຫ້ການ​ຂຽນ​ສັ້ນລົງ, ຈົ່ງ​ເບິ່ງ, ເພິ່ນ​ເຫັນ​ຝູງ​ຊົນ​ອື່ນໆ​ມຸ້ງ​ໜ້າ​ມາ​ຫາ; ແລະ ຈັບ​ປາຍ​ຮາວ​ເຫລັກ​ນັ້ນ; ແລະ ພວກ​ເຂົາ​ມຸ້ງ​ໜ້າ​ໄປ​ຕາມ​ທິດ​ທາງ​ຂອງ​ພວກ​ເຂົາ​ໂດຍ​ການ​ຈັບ​ຮາວ​ເຫລັກ​ໄວ້​ໃຫ້​ແໜ້ນ​ຢູ່​ຕະຫລອດ​ເວລາ, ຈົນ​ມາ​ເຖິງ​ແລ້ວ​ລົ້ມລົງ ແລະ ຮັບ​ສ່ວນ​ໝາກ​ໄມ້​ຈາກ​ຕົ້ນນັ້ນ."},{"vNo":31,"txt":"ແລະ ເພິ່ນ​ເຫັນ​ຝູງ​ຊົນ​ອື່ນໆ​ກຳລັງ​ລູບຄຳ​ຫາ​ເສັ້ນທາງ​ໄປ​ຫາ​ອາ​ຄານໃຫຍ່ ແລະ ກວ້າງ​ຂວາງ​ນັ້ນຢູ່."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ຈຳນວນ​ຫລວງຫລາຍ​ຈົມ​ຢູ່​ໃນ​ອ່າງ​ນ້ຳ​ເລິກ​ນັ້ນ; ແລະ ຈຳນວນ​ຫລວງຫລາຍ​ສູນຫາຍ​ໄປ​ຈາກ​ສາຍຕາ​ຂອງ​ເພິ່ນ, ແລະ ເດີນ​ແຊະໆ​ຊຳໆ​ໄປ​ຕາມ​ທາງ​ແປກ​ປະຫລາດ."},{"vNo":33,"txt":"ແລະ ຝູງ​ຊົນ​ຈຳນວນ​ຫລວງຫລາຍ​ໄດ້​ເຂົ້າ​ໄປ​ໃນ​ອາ​ຄານແປກ​ປະຫລາດ​ຫລັງ​ນັ້ນ. ແລ້ວ​ພວກ​ເຂົາ​ຊີ້​ມື​ເຍາະ​ເຍີ້ຍ​ຂ້າພະ​ເຈົ້າກັບ​ຜູ້​ທີ່​ກຳລັງ​ຮັບ​ສ່ວນ​ໝາກ​ໄມ້​ນັ້ນຢູ່; ແຕ່​ພວກ​ເຮົາ​ບໍ່​ໄດ້​ຫົວຊາ​ພວກ​ເຂົາ​ເລີຍ."},{"vNo":34,"txt":"ນີ້​ເປັນ​ຄຳ​ເວົ້າຂອງ​ບິດາ​ຂອງ​ຂ້າພະ​ເຈົ້າ: ເພາະ​ຫລາຍ​ຕໍ່​ຫລາຍ​ຄົນ​ທີ່​ຫົວຊາ​ພວກ​ນັ້ນກໍ​ໄດ້​ຕົກ​ໄປ​ແລ້ວ."},{"vNo":35,"txt":"ບິດາ​ຂອງ​ຂ້າພະ​ເຈົ້າ​ເວົ້າວ່າ ເລ​ມັນ​ກັບ​ເລ​ມູ​ເອນ​ບໍ່​ໄດ້ຮັບສ່ວນ​ໝາກ​ໄມ້​ນັ້ນ."},{"vNo":36,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ບິດາ​ຂອງ​ຂ້າພະ​ເຈົ້າ​ໄດ້​ເລົ່າ​ຂໍ້ຄວາມ​ທັງ​ໝົດ ຊຶ່ງມີ​ຢູ່​ຢ່າງ​ຫລວງຫລາຍ​ກ່ຽວ​ກັບ​ຄວາມ​ຝັນ ແລະ ພາບ​ນິມິດ​ຂອງ​ເພິ່ນ​ແລ້ວ, ເພິ່ນ​ໄດ້​ເວົ້າກັບ​ພວກ​ເຮົາ​ວ່າ ເພາະ​ສິ່ງ​ທີ່​ເພິ່ນ​ໄດ້​ເຫັນ​ໃນ​ພາບ​ນີ້, ເພິ່ນ​ຈຶ່ງ​ມີ​ຄວາມ​ຢ້ານ​ກົວ​ຢ່າງ​ຍິ່ງແທນ​ເລ​ມັນ​ກັບ​ເລ​ມູ​ເອນ; ແທ້​ຈິງ​ແລ້ວ, ເພິ່ນ​ຢ້ານກົວ​ວ່າ​ພວກ​ເຂົາ​ຈະ​ຖືກ​ປະ​ຖິ້ມ​ຈາກ​ທີ່​ປະ​ທັບ​ຂອງ​ພຣະ​ຜູ້​ເປັນ​ເຈົ້າ."},{"vNo":37,"txt":"ແລະ ເພິ່ນ​ໄດ້​ແນະນຳ​ພວກ​ເຂົາ​ດ້ວຍ​ຄວາມ​ຮູ້ສຶກ​ທັງ​ໝົດ​ຂອງ​ບິດາ​ມານ​ດາ​ທີ່​ປານີ​ຕໍ່​ລູກ​ເພື່ອ​ພວກ​ເຂົາ​ຈະ​ເຊື່ອ​ຟັງ​ຄຳ​ຂອງ​ເພິ່ນ, ເພື່ອ​ພຣະ​ຜູ້​ເປັນ​ເຈົ້າອາດ​ຈະ​ເມດ​ຕາ ແລະ ບໍ່​ປະ​ຖິ້ມ​ພວກ​ເຂົາ; ແທ້​ຈິງ​ແລ້ວ, ບິດາ​ຂອງ​ຂ້າພະ​ເຈົ້າ​ໄດ້​ສັ່ງສອນ​ພວກ​ເຂົາ."},{"vNo":38,"txt":"ແລະ ຫລັງ​ຈາກ​ເພິ່ນ​ສັ່ງສອນ​ພວກ​ເຂົາ​ແລ້ວ, ເພິ່ນ​ຍັງ​ໄດ້​ທຳນາຍ​ຫລາຍ​ເລື່ອງ​ກ່ຽວ​ກັບ​ພວກ​ເຂົາ​ອີກ, ເພິ່ນ​ຂໍ​ຮ້ອງ​ໃຫ້​ພວກ​ເຂົາ​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ; ແລະ ເພິ່ນ​ໄດ້​ຢຸດ​ເວົ້າກັບ​ພວກ​ເຂົາ."}]}