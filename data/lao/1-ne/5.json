{"heading":"ຊາ​ໄຣ​ຢາ​ຈົ່ມ​ໃຫ້​ລີ​ໄຮ—ທັງ​ສອງ​ປິ​ຕິ​ຍິນ​ດີໃນ​ການ​ກັບ​ມາ​ຂອງ​ພວກ​ລູກ​ຊາຍ​ຂອງ​ເຂົາ​ເຈົ້າ—ເຂົາ​ເຈົ້າຖະຫວາຍ​ເຄື່ອງ​ບູຊາ—ແຜ່ນ​ຈາລຶກ​ທອງ​ເຫລືອງ​ບັນຈຸ​ການ​ບັນທຶກ​ຂອງ​ໂມ​ເຊ ແລະ ສາດສະດາ​ຄົນ​ອື່ນໆ—ລີ​ໄຮ​ເປັນ​ຜູ້​ສືບ​ຕະກຸນ​ຂອງ​ໂຢ​ເຊັບ—ລີ​ໄຮ​ທຳ​ນາຍ​ກ່ຽວ​ກັບ​ລູກ​ຫລານ​ຂອງ​ເພິ່ນ ແລະ ກ່ຽວ​ກັບ​ການ​ຮັກສາ​ແຜ່ນ​ຈາລຶກ​ໄວ້. ປະມານ 600–592 ປີ ກ່ອນ ຄ.ສ.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 ນີ​ໄຟ ໕","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ເຮົາ​ລົງ​ມາ​ຫາ​ບິດາຂອງ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານ, ຈົ່ງ​ເບິ່ງ, ເພິ່ນ​ເຕັມ​ໄປ​ດ້ວຍ​ຄວາມ​ປິ​ຕິ​ຍິນ​ດີ, ແລະ ຊາ​ໄຣ​ຢາ​ແມ່​ຂອງ​ຂ້າພະ​ເຈົ້າກໍ​ດີ​ໃຈ​ຢ່າງ​ຍິ່ງ, ເພາະ​ເພິ່ນ​ໄດ້​ເປັນ​ທຸກ​ເພາະ​ພວກ​ເຮົາ​ແທ້ໆ."},{"vNo":"2 ","txt":"ເພາະ​ເພິ່ນ​ຄິດ​ວ່າ​ພວກ​ເຮົາ​ຕາຍ​ເສຍ​ແລ້ວ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ເພິ່ນ​ໄດ້​ຈົ່ມ​ໃຫ້​ບິດາ​ຂອງ​ຂ້າພະ​ເຈົ້ານຳ​ອີກ, ບອກ​ເພິ່ນ​ວ່າ ເພິ່ນ​ເປັນ​ຄົນ​ຊ່າງ​ເຫັນ​ພາບ; ມີ​ຄວາມ​ວ່າ: ຈົ່ງ​ເບິ່ງ ເຈົ້ານຳ​ພວກ​ເຮົາ​ອອກ​ມາ​ຈາກ​ແຜ່ນດິນ ຊຶ່ງ​ເປັນ​ມູນ​ມໍລະດົກ​ຂອງ​ພວກ​ເຮົາ, ແລະ ຂ້ອຍ​ໄດ້​ເສ​ຍລູກ​ຊາຍ​ໄປໝົດແລ້ວ, ແລະ ພວກ​ເຮົາ​ກຳລັງ​ຈະ​ຕາຍ​ຢູ່​ໃນຖິ່ນ​ແຫ້ງ​ແລ້ງ​ກັນດານ."},{"vNo":"3 ","txt":"ແລະ ດ້ວຍ​ພາສາ​ຢ່າງ​ນີ້​ທີ່​ມານ​ດາຂອງ​ຂ້າພະ​ເຈົ້າ​ໄດ້ຈົ່ມ​ໃຫ້​ບິດາ​ຂອງ​ຂ້າພະ​ເຈົ້າ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ບິດາ​ຂອງ​ຂ້າພະ​ເຈົ້າ​ໄດ້​ເວົ້າກັບ​ເພິ່ນ, ມີ​ຄວາມວ່າ: ຂ້ອຍ​ຮູ້​ວ່າ​ຂ້ອຍ​ເປັນ​ຄົນ​ຊ່າງ​ເຫັນ​ພາບ; ເພາະ​ຖ້າ​ຫາກ​ຂ້ອຍ​ບໍ່​ເຫັນ​ເລື່ອງຕ່າງໆ​ຂອງ​ພຣະ​ເຈົ້າ​ໃນ​ພາບ​ແລ້ວ ຂ້ອຍ​ຈະ​ບໍ່​ຮູ້ຈັກ​ພຣະ​ກະລຸນາ​ທິຄຸນ​ຂອງ​ພຣະ​ເຈົ້າ, ແຕ່ຈະ​ຍັງ​ຢູ່​ທີ່​ເຢຣູ​ຊາເລັມ, ແລະ ຕາຍ​ກັບ​ພີ່ນ້ອງ​ຂອງ​ຂ້ອຍ."},{"vNo":"5 ","txt":"ແຕ່​ຈົ່ງ​ເບິ່ງ, ຂ້ອຍ​ໄດ້​ຮັບ​ແຜ່ນດິນ​ແຫ່ງ​ຄຳ​ສັນຍາ, ຊຶ່ງ​ໃນ​ສິ່ງ​ນີ້​ຂ້ອຍ​ປິ​ຕິ​ຍິນ​ດີ; ແທ້​ຈິງ​ແລ້ວ, ແລະ ຂ້ອຍ​ຮູ້​ວ່າ ພຣະ​ຜູ້​ເປັນ​ເຈົ້າຈະ​ປົດ​ປ່ອຍພວກ​ລູກ​ຊາຍຂອງ​ຂ້ອຍ​ໃຫ້​ພົ້ນ​ຈາກ​ກຳມື​ຂອງລາ​ບານ, ແລະ ນຳ​ພວກ​ເຂົາ​ລົງ​ມາ​ຫາ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານອີກ."},{"vNo":"6 ","txt":"ແລະ ດ້ວຍ​ພາສາ​ຢ່າງ​ນີ້, ລີ​ໄຮ​ບິດາ​ຂອງ​ຂ້າພະ​ເຈົ້າ​ໄດ້​ປອບ​ໃຈ​ຊາ​ໄຣ​ຢາ​ມານ​ດາ​ຂອງ​ຂ້າພະ​ເຈົ້າ​ກ່ຽວ​ກັບ ພວກ​ເຮົາ​ໃນ​ຂະນະ​ທີ່​ພວກ​ເຮົາ​ເດີນທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ຂຶ້ນ​ໄປ​ຫາ​ແຜ່ນດິນ​ເຢຣູ​ຊາເລັມ ເພື່ອ​ເອົາ​ບັນທຶກ​ຂອງ​ຊາວ​ຢິວ."},{"vNo":"7 ","txt":"ແລະ ເມື່ອ​ພວກ​ເຮົາ​ກັບ​ມາ​ເຖິງ​ຜ້າ​ເຕັ້ນ​ຂອງ​ບິດາ​ຂອງ​ຂ້າພະ​ເຈົ້າ​ແລ້ວ, ຈົ່ງ​ເບິ່ງ, ພວກ​ເພິ່ນ​ກໍ​ເຕັມ​ໄປ​ດ້ວຍ​ຄວາມ​ປິຕິ​ຍິນ​ດີ, ແລະ ມານ​ດາ​ຂອງ​ຂ້າພະ​ເຈົ້າ​ກໍ​ສະບາຍ​ໃຈ​ຂຶ້ນ."},{"vNo":"8 ","txt":"ແລະ ເພິ່ນ​ໄດ້​ເວົ້າ, ມີ​ຄວາມ​ວ່າ: ບັດ​ນີ້ຂ້ອຍຮູ້​ແນ່ນອນ​ວ່າ ພຣະ​ຜູ້​ເປັນ​ເຈົ້າ​ໄດ້​ບັນຊາ​ສາມີ​ຂອງ​ຂ້ອຍ​ໃຫ້​ໜີ​ມາ​ໃນ​ຖິ່ນ​ແຫ້ງ​ແລ້ງ​ກັນດານ; ແທ້​ຈິງ​ແລ້ວ, ແລະ ຂ້ອຍ​ຮູ້​ເຖິງ​ຄວາມ​ແນ່​ນອນ​ອີກ​ວ່າ ພຣະ​ຜູ້​ເປັນ​ເຈົ້າປົກ​ປ້ອງພວກລູກ​ຊາຍຂອງ​ຂ້ອຍ, ແລະ ປົດ​ປ່ອຍ​ພວກ​ເຂົາ​ໃຫ້​ພົ້ນຈາກ​ກຳມື​ຂອງລາ​ບານ, ແລະ ປະທານ​ອຳນາດ​ໃຫ້​ພວກ​ເຂົາ​ເພື່ອ​ຈະ​ສຳ​ເລັດ​ໃນ​ສິ່ງ​ທີ່​ພຣະ​ຜູ້​ເປັນ​ເຈົ້າບັນຊາ​ພວກ​ເຂົາ. ແລະ ເພິ່ນ​ໄດ້​ເວົ້າດ້ວຍ​ພາສາ​ຢ່າງ​ນີ້."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ທັງ​ສອງ​ມີ​ຄວາມ​ປິ​ຕິ​ຍິນ​ດີຢ່າງ​ຍິ່ງ, ແລະ ໄດ້​ຖະຫວາຍ​ເຄື່ອງ​ບູຊາ ແລະ ເຄື່ອງ​ເຜົາ​ແດ່​ພຣະ​ຜູ້​ເປັນ​ເຈົ້າ; ແລະ ພວກ​ເພິ່ນ​ໄດ້​ຖະຫວາຍ​ຄວາມ​ຂອບ​ພຣະ​ຄຸນ​ແດ່​ພຣະ​ເຈົ້າຂອງ​ອິດ​ສະ​ຣາ​ເອນ."},{"vNo":"10 ","txt":"ແລະ ຫລັງ​ຈາກ​ພວກ​ເພິ່ນ​ຖະຫວາຍ​ຄວາມ​ຂອບ​ຄຸນ​ແດ່​ພຣະ​ເຈົ້າຂອງ​ອິດ​ສະ​ຣາ​ເອນ​ແລ້ວ, ລີ​ໄຮ​ບິດາ​ຂອງ​ຂ້າພະ​ເຈົ້າ​ໄດ້​ຈັບ​ເອົາ​ບັນທຶກ ຊຶ່ງຈາລຶກ​ໃນ​ແຜ່ນ​ທອງ​ເຫລືອງ​ຂຶ້ນມາ, ແລະ ເພິ່ນ​ໄດ້​ຄົນຄວ້າ​ມັນຕັ້ງ​ແຕ່​ຕົ້ນ."},{"vNo":"11 ","txt":"ແລະ ເພິ່ນ​ເຫັນ​ວ່າ​ມັນ​ປະກອບ​ດ້ວຍ​ໜັງສື​ຫ້າ​ເຫລັ້ມຂອງ​ໂມ​ເຊ, ຊຶ່ງ​ໃຫ້​ເລື່ອງ​ລາວ​ເຖິງ​ການ​ສ້າງ​ໂລກ, ແລະ ເຖິງ​ອາ​ດາມ ແລະ ເອວາ​ຜູ້​ເປັນ​ບິດາ​ມານ​ດາຜູ້​ທຳ​ອິດ​ຂອງ​ພວກ​ເຮົາ​ນຳ​ອີກ;"},{"vNo":"12 ","txt":"ແລະ ບັນທຶກ​ຂອງ​ຊາວ​ຢິວ​ຕັ້ງ​ແຕ່​ຕົ້ນ, ຈົນ​ລົງ​ມາ​ເຖິງ​ໄລຍະ​ເລີ່ມ​ຕົ້ນ​ການ​ປົກຄອງ​ຂອງ​ເຊ​ເດ​ກີ​ຢາ, ກະສັດ​ແຫ່ງ​ຢູດາ​ນຳ​ອີກ;"},{"vNo":"13 ","txt":"ແລະ ຄຳ​ທຳນາຍ​ຂອງ​ສາດສະດາ​ຜູ້​ບໍລິສຸດ, ຕັ້ງ​ແຕ່​ຕົ້ນ, ຈົນ​ລົງ​ມາ​ເຖິງ​ໄລຍະ​ເລີ່ມ​ຕົ້ນການ​ປົກຄອງ​ຂອງ​ເຊ​ເດ​ກີ​ຢາ​ນຳ​ອີກ; ແລະ ຄຳ​ທຳນາຍ​ຫລາຍ​ຂໍ້ ຊຶ່ງ​ເວົ້າດ້ວຍ​ປາກ​ຂອງ​ເຢ​ເຣ​ມີ​ຢາ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື, ລີ​ໄຮ​ບິດາ​ຂອງ​ຂ້າພະ​ເຈົ້າ​ໄດ້​ພົບ​ລຳດັບ​ການ​ສືບ​ເຊື້ອສາຍ​ຂອງ​ບັນພະບຸລຸດ​ຂອງ​ເພິ່ນ​ໃນ​ແຜ່ນ​ຈາລຶກ​ທອງ​ເຫລືອງ​ນຳ​ອີກ. ດັ່ງນັ້ນ, ເພິ່ນ​ຈຶ່ງ​ຮູ້​ວ່າ ເພິ່ນ​ເປັນ​ຜູ້​ສືບ​ຕະກຸນ​ຂອງ​ໂຢ​ເຊັບ; ແທ້​ຈິງ​ແລ້ວ, ແມ່ນ​ໂຢ​ເຊັບ​ຜູ້​ທີ່​ເປັນ​ລູກ​ຊາຍ​ຂອງ​ຢາ​ໂຄບ​ຄົນ​ທີ່​ຖືກ​ຂາຍ​ໄປ​ຫາ​ເອຢິບ, ແລະ ເປັນ​ຜູ້​ທີ່ໄດ້​ຮັບ​ການ​ບຳລຸງ​ຮັກສາ​ໂດຍ​ພຣະຫັດ​ຂອງ​ພຣະ​ຜູ້​ເປັນ​ເຈົ້າ, ເພື່ອ​ລາວ​ຈະ​ໄດ້​ບຳລຸງ​ຮັກສາ​ຢາ​ໂຄບ, ຜູ້​ເປັນ​ບິດາຂອງ​ລາວ, ແລະ ຄອບຄົວ​ຂອງ​ເພິ່ນ​ທັງ​ໝົດ​ໃຫ້​ພົ້ນຈາກ​ຄວາມ​ຕາຍ​ດ້ວຍ​ຄວາມ​ອຶດ​ຢາກ."},{"vNo":"15 ","txt":"ແລະ ພຣະ​ເຈົ້າອົງ​ດຽວ​ກັນ​ນັ້ນ ຜູ້​ບຳລຸງ​ຮັກສາ​ພວກ​ເຂົາ, ໄດ້​ນຳ​ພວກ​ເຂົາ​ໃຫ້​ພົ້ນຈາກ​ການ​ເປັນ​ຊະ​ເລີຍ ແລະ ໃຫ້​ພົ້ນຈາກ​ແຜ່ນ​ດິນ​ເອຢິບ."},{"vNo":"16 ","txt":"ແລະ ລີ​ໄຮ ບິດາ​ຂອງ​ຂ້າພະ​ເຈົ້າ​ໄດ້​ຄົ້ນພົບ​ລຳດັບ​ການ​ສືບ​ເຊື້ອສາຍ​ຂອງ​ບັນພະບຸລຸດ​ຂອງ​ເພິ່ນ. ແລະ ລາ​ບານ​ກໍ​ເປັນ​ຜູ້​ສືບ​ຕະກຸນ​ຂອງ​ໂຢ​ເຊັບ​ເໝືອນ​ກັນ, ດັ່ງນັ້ນ ລາ​ບານ ແລະ ບັນພະບຸລຸດ​ຂອງ​ເພິ່ນ ຈຶ່ງ​ໄດ້ຮັກສາ​ບັນທຶກ​ນີ້​ໄວ້."},{"vNo":"17 ","txt":"ແລະ​ບັດ​ນີ້​ເມື່ອ​ບິດາ​ຂອງ​ຂ້າພະ​ເຈົ້າ​ເຫັນ​ສິ່ງ​ເຫລົ່າ​ນີ້​ທັງ​ໝົດ, ເພິ່ນ​ກໍ​ເຕັມ​ໄປ​ດ້ວຍ​ພຣະ​ວິນ​ຍານ, ແລະ ເລີ່ມ​ທຳນາຍ​ກ່ຽວ​ກັບ​ລູກ​ຫລານ​ຂອງ​ເພິ່ນ—"},{"vNo":"18 ","txt":"ວ່າ​ແຜ່ນ​ຈາລຶກ​ທອງ​ເຫລືອງ​ເຫລົ່າ​ນີ້​ຈະ​ເຂົ້າ​ໄປ​ຫາ​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ ຜູ້​ເປັນ​ລູກ​ຫລານ​ຂອງ​ເພິ່ນ."},{"vNo":"19 ","txt":"ດັ່ງນັ້ນ, ເພິ່ນກ່າວ​ວ່າ ແຜ່ນ​ຈາລຶກ​ທອງ​ເຫລືອງ​ເຫລົ່າ​ນີ້ຈະ​ບໍ່ຖືກ​ທຳລາຍ​ເລີຍ; ທັງ​ຈະ​ບໍ່​ມົວ​ໝອງ​ຕໍ່ໄປ​ອີກ​ໂດຍກາລະ​ເວລາ. ແລະ ເພິ່ນ​ໄດ້​ທຳນາຍ​ໄວ້​ຫລາຍ​ເລື່ອງ​ກ່ຽວ​ກັບ​ລູກ​ຫລານ​ຂອງ​ເພິ່ນ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຈົນ​ເຖິງ​ເວລາ​ນີ້ ຂ້າພະ​ເຈົ້າກັບ​ບິດາ​ຂອງ​ຂ້າພະ​ເຈົ້າ​ໄດ້​ຮັກສາ​ພຣະ​ບັນຍັດ​ດັ່ງ​ທີ່​ພຣະ​ຜູ້​ເປັນ​ເຈົ້າບັນຊາ​ພວກ​ເຮົາ."},{"vNo":"21 ","txt":"ແລະ ພວກ​ເຮົາ​ໄດ້​ຮັບ​ບັນທຶກ​ຊຶ່ງ​ພຣະ​ຜູ້​ເປັນ​ເຈົ້າບັນຊາ​ພວກ​ເຮົາ, ແລະ ຄົ້ນຄວ້າ​ມັນ ແລະ ພົບ​ວ່າ​ເປັນ​ສິ່ງ​ເພິ່ງ​ປາ​ຖະໜາ; ແທ້​ຈິງ​ແລ້ວ, ແມ່ນ​ມີ​ຄຸນຄ່າ​ຫລາຍ​ຕໍ່​ພວກ​ເຮົາ ເຖິງ​ຂະໜາດ​ທີ່​ພວກ​ເຮົາ​ບຳລຸງ​ຮັກສາ ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ​ໄວ້​ເພື່ອ​ລູກ​ຫລານ​ຂອງ​ພວກ​ເຮົາ."},{"vNo":"22 ","txt":"ດັ່ງນັ້ນ ມັນ​ຈຶ່ງ​ເປັນຄວາມ​ສະຫລຽວ​ສະຫລາດຂອງ​ພຣະ​ຜູ້​ເປັນ​ເຈົ້າ ທີ່​ພວກ​ເຮົາ​ຈະ​ເອົາ​ມັນ​ໄປ​ນຳ, ເວລາ​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ໄປ​ຫາ​ແຜ່ນດິນ​ແຫ່ງ​ຄຳ​ສັນຍາ."}]}