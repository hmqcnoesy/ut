{"heading":"ອິດ​ສະ​ຣາ​ເອນ​ຈະ​ກະຈັດກະຈາຍ​ໄປ​ທົ່ວ​ທຸກ​ແຫ່ງ​ຂອງ​ແຜ່ນດິນ​ໂລກ—ຄົນ​ຕ່າງ​ຊາດ​ຈະ​ບຳລຸງ ແລະ ລ້ຽງ​ດູ​ອິດ​ສະ​ຣາ​ເອນ​ດ້ວຍ​ພຣະ​ກິດ​ຕິ​ຄຸນ​ໃນ​ຍຸກ​ສຸດ​ທ້າຍ—ອິດ​ສະ​ຣາ​ເອນ​ຈະ​ເຕົ້າ​ໂຮມ​ກັນ ແລະ ຈະ​ລອດ, ແລະ ຄົນ​ຊົ່ວ​ຈະ​ຖືກ​ໄຟ​ເຜົາ​ຄືກັນ​ກັບ​ມັດ​ເຟືອງ​ເຂົ້າ—ອານາຈັກ​ຂອງ​ຊາຕານຈະ​ຖືກ​ທຳລາຍ ແລະ ຊາ​ຕານ​ຈະ​ຖືກ​ມັດ​ໄວ້. ປະມານ 588–570 ປີ ກ່ອນ ຄ.ສ.","prevAbbr":"1-ne","nextAbbr":"2-ne","prevNo":21,"nextNo":1,"chapterTitle":"1 ນີ​ໄຟ 22","prevTitle":"1 ນີ​ໄຟ 21","nextTitle":"2 ນີ​ໄຟ 1","verses":[{"vNo":1,"txt":"ແລະ ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຂ້າພະ​ເຈົ້ານີ​ໄຟ​ໄດ້​ອ່ານ​ເລື່ອງ​ເຫລົ່າ​ນີ້​ທີ່​ມີ​ຈາລຶກ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ​ແລ້ວ, ພວກ​ອ້າຍ​ຂອງ​ຂ້າພະ​ເຈົ້າ​ໄດ້​ມາ​ຫາ​ຂ້າພະ​ເຈົ້າ ແລະ ຖາມ​ວ່າ: ເລື່ອງ​ທີ່​ເຈົ້າອ່ານ​ມານັ້ນໝາຍ​ຄວາມ​ວ່າ​ແນວ​ໃດ? ຈົ່ງ​ເບິ່ງ, ຈະໃຫ້​ພວກ​ເຮົາ​ເຂົ້າ​ໃຈ​ເລື່ອງ​ເ​ຫລົ່ານີ້​ວ່າ​ມັນ​ເປັນ​ຕາ​ມ​ເລື່ອງ​ທາງ​ວິນ​ຍານ​ທີ່​ຈະ​ເກີດ​ຂຶ້ນ​ຝ່າຍ​ວິນ​ຍານ ແລະ ບໍ່​ແມ່ນ​ຝ່າຍ​ເນື້ອ​ໜັງ​ບໍ?"},{"vNo":2,"txt":"ແລະ ຂ້າພະ​ເຈົ້ານີ​ໄຟກ່າວ​ກັບ​ພວກ​ເຂົາ​ວ່າ: ຈົ່ງ​ເບິ່ງ ເລື່ອງ​ເຫລົ່າ​ນີ້​ໄດ້​ປະກົດ​ຕໍ່​ສາດສະດາ​ໂດຍ​ສຸລະສຽງ​ຂອງ​ພຣະ​ວິນ​ຍານ; ເພາະ​ໂດຍ​ພຣະ​ວິນ​ຍານ​ທຸກ​ຢ່າງ​ທີ່​ຈະ​ເກີດ​ກັບ​ລູກ​ຫລານ​ມະນຸດ​ຕາມ​ທາງ​ເນື້ອ​ໜັງ​ຍ່ອມ​ເປັນ​ທີ່​ຮູ້​ແກ່​ສາດສະດາ."},{"vNo":3,"txt":"ດັ່ງນັ້ນ, ເລື່ອງ​ທີ່ເຮົາ​ອ່ານ​ມານັ້ນ ຈຶ່ງ​ເປັນ​ເລື່ອງ​ກ່ຽວ​ກັບ​ທັງ​ຝ່າຍ​ໂລກ ແລະ ຝ່າຍ​ວິນ​ຍານ​ເພາະ​ເບິ່ງ​ວ່າບໍ່​ຊ້າ​ກໍ​ໄວ​ທີ່​ເຊື້ອສາຍ​ອິດ​ສະ​ຣາ​ເອນ​ຈະ​ກະຈັດກະຈາຍ​ໄປ​ທົ່ວ​ຜືນ​ແຜ່ນດິນ​ໂລກ ແລະ ໃນບັນດາ​ປະຊາ​ຊາດ​ທັງ​ປວງ​ນຳ​ອີກ."},{"vNo":4,"txt":"ແລະ ຈົ່ງ​ເບິ່ງ, ມີ​ຄົນ​ຈຳນວນ​ຫລວງ​ຫລາຍ​ທີ່​ຫາຍ​ສາບ​ສູນ​ໄປ​ແລ້ວ​ຈາກ​ຄວາມ​ຮູ້​ຂອງ​ຜູ້​ທີ່​ຢູ່​ໃນ​ເຢຣູ​ຊາເລັມ. ແທ້​ຈິງ​ແລ້ວ, ສ່ວນ​ໃຫຍ່​ຂອງ​ຄົນ​ທຸກ​ເຜົ່າ​ໄດ້​ຖືກ​ພາ​ໄປ; ແລະ ເຂົາ​ໄດ້​ກະຈັດ​ກະຈາຍ​ໄປ​ຕາມ​ເກາະ​ໃນ​ທະ​ເລ; ແລະ ເຂົາ​ຢູ່​ໃສ​ບໍ່​ມີ​ໃຜ​ໃນ​ພວກ​ເຮົາ​ຮູ້​ເລີຍ, ນອກ​ຈາກ​ພວກ​ເຮົາ​ຮູ້​ມາ​ວ່າ​ເຂົາ​ໄດ້​ຖືກ​ພາ​ໄປ​ເທົ່າ​ນັ້ນ."},{"vNo":5,"txt":"ແລະ ເນື່ອງ​ຈາກ​ເຂົາ​ຖືກ​ພາ​ໄປ ຈຶ່ງ​ມີ​ສາດສະດາ​ທຳນາຍ​ເຖິງ​ເລື່ອງ​ເຫລົ່າ​ນີ້ ຊຶ່ງກ່ຽວ​ກັບ​ເຂົາ ແລະ ກ່ຽວ​ກັບ​ທຸກ​ຄົນຊຶ່ງຕໍ່ຈາກ​ນີ້​ຈະ​ກະຈັດກະຈາຍ​ໄປ ແລະ ສັບສົນ​ເພາະ​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ; ເພາະ​ເຂົາ​ເຮັດ​ໃຈ​ແຂງ​ກະດ້າງ​ຕໍ່​ພຣະ​ອົງ; ດັ່ງນັ້ນ, ເຂົາ​ຈຶ່ງ​ຈະ​ກະຈັດກະຈາຍ​ໄປ​ໃນ​ບັນດາ​ປະຊາ​ຊາດ​ທັງ​ປວງ ແລະ ຈະ​ເປັນ​ທີ່​ກຽດ​ຊັງ​ຂອງ​ທຸກ​ຄົນ."},{"vNo":6,"txt":"ເຖິງ​ຢ່າງ​ໃດ​ກໍ​ຕາມ, ຫລັງ​ຈາກ​ເຂົາ​ໄດ້​ຮັບ​ການ​ບຳລຸງ​ລ້ຽງ​ດູ​ຈາກ​ຄົນ​ຕ່າງ​ຊາດ​ແລ້ວ, ພຣະ​ເຈົ້າຍົກ​ພຣະຫັດ​ໃຫ້​ຄົນ​ຕ່າງ​ຊາດ, ແລະ ຕັ້ງ​ເຂົາ​ໄວ້​ເປັນ​ຫລັກ​ສັນຍານ, ແລະ ລູກ​ຫລານ​ຂອງ​ເຂົາ​ຈະ​ຖືກ​ອູ້ມ​ມາ​ໃນ​ອ້ອມ​ແຂນ ແລະ ລູກ​ສາວ​ຂອງ​ເຂົາ​ຈະ​ຖືກ​ແບກ​ມາ​ເທິງ​ບ່າ, ຈົ່ງ​ເບິ່ງ ເລື່ອງ​ເຫລົ່າ​ນີ້ ຊຶ່ງມີ​ເວົ້າ​ໄວ້​ເປັນ​ເລື່ອງ​ຝ່າຍ​ໂລກ; ເພາະ​ພັນທະ​ສັນຍາ​ຂອງ​ພຣະຜູ້​ເປັນ​ເຈົ້າກັບ​ບັນພະບຸລຸດ​ຂອງ​ພວກ​ເຮົາ​ເປັນ​ດັ່ງນັ້ນ; ແລະ ໝາຍ​ເຖິງ​ພວກ​ເຮົາ​ໃນ​ວັນ​ທີ່​ຈະ​ມາ​ເຖິງ, ແລະ ພີ່ນ້ອງ​ທຸກ​ຄົນ​ຂອງ​ພວກ​ເຮົາ​ທີ່​ເປັນ​ເຊື້ອສາຍ​ອິດ​ສະ​ຣາ​ເອນ​ນຳ​ອີກ."},{"vNo":7,"txt":"ແລະ ໝາຍ​ຄວາມ​ວ່າ ເວລາ​ຈະ​ມາ​ເຖິງ​ຄື ຫລັງ​ຈາກ​ເຊື້ອສາຍ​ອິດ​ສະ​ຣາ​ເອນ​ທັງ​ໝົດ​ໄດ້​ກະຈັດກະຈາຍ​ໄປ ແລະ ສັບສົນແລ້ວ, ອົງ​ພຣະຜູ້​ເປັນ​ເຈົ້າຈະ​ຍົກ​ປະ​ເທດ​ທີ່​ຍິ່ງ​ໃຫຍ່​ປະ​ເທດ​ໜຶ່ງ​ຂຶ້ນ​ໃນ​ບັນດາ​ຄົນ​ຕ່າງ​ຊາດ, ແທ້​ຈິງ​ແລ້ວ, ມັນ​ແມ່ນ​ຜືນ​ແຜ່ນດິນ​ນີ້ ແລະ ໂດຍ​ພວກ​ເຂົາ​ລູກ​ຫລານ​ຂອງ​ພວກ​ເຮົາຈຶ່ງ​ຈະ​ກະຈັດກະຈາຍ​ໄປ."},{"vNo":8,"txt":"ແລະ ຫລັງ​ຈາກ​ທີ່​ລູກ​ຫລານ​ຂອງ​ພວກ​ເຮົາ​ໄດ້​ກະຈັດກະຈາຍ​ໄປ​ແລ້ວ ອົງ​ພຣະຜູ້​ເປັນ​ເຈົ້າຈະ​ເຮັດ​ສິ່ງ​ອັດສະຈັນ​ຢ່າງ​ໜຶ່ງ​ໃນ​ບັນດາ​ຄົນ​ຕ່າງ​ຊາດ ຊຶ່ງຈະ​ມີ​ຄຸນຄ່າ​ທີ່​ຍິ່ງ​ໃຫຍ່​ກັບ​ລູກ​ຫລານ​ຂອງ​ພວກ​ເຮົາ; ດັ່ງນັ້ນ, ມັນ​ຈຶ່ງ​ເປັນ​ເໝືອນ​ກັບ​ພວກ​ເຂົາ​ຖືກ​ບຳລຸງ​ລ້ຽງ​ຈາກ​ຄົນ​ຕ່າງ​ຊາດ ແລະ ຖືກ​ອູ້ມ​ມາ​ໃນ​ອ້ອມ​ແຂນ​ຂອງ​ພວກ​ເຂົາ ແລະ ແບກ​ໃສ່​ບ່າຂອງ​ພວກ​ເຂົາ​ມາ."},{"vNo":9,"txt":"ແລະ ມັນ​ຈະ​ມີ​ຄຸນຄ່າ​ກັບ​ຄົນ​ຕ່າງ​ຊາດ, ແລະ ບໍ່​ພຽງ​ແຕ່​ກັບ​ຄົນ​ຕ່າງ​ຊາດ​ເທົ່າ​ນັ້ນ ແຕ່​ຍັງ​ມີ​ຄຸນຄ່າ​ກັບ​ເຊື້ອສາຍ​ອິດ​ສະ​ຣາ​ເອນ​ທັງ​ໝົດ​ນຳ​ອີກ, ໃນ​ວັນ​ທີ່​ຈະ​ໃຫ້​ຮູ້ຈັກ​ເຖິງ​ພັນທະ​ສັນຍາ​ຂອງ​ພຣະ​ບິດາ​ເທິງ​ສະຫວັນທີ່​ຊົງ​ກະທຳ​ໄວ້​ກັບ​ອັບ​ຣາ​ຮາມ, ໂດຍ​ກ່າວ​ວ່າ: ໃນ​ລູກ​ຫລານ​ຂອງ​ເຈົ້າທຸກ​ຕະກຸນ​ຂອງ​ແຜ່ນດິນ​ໂລກ​ຈະ​ໄດ້​ຮັບ​ພອນ."},{"vNo":10,"txt":"ແລະ ພວກ​ອ້າຍ​ຂອງ​ເຮົາ​ເອີຍ, ເຮົາ​ຢາກ​ໃຫ້​ພວກ​ເຈົ້າຮູ້​ວ່າ ທຸກ​ຕະກຸນ​ຂອງ​ແຜ່ນດິນ​ໂລກ​ຈະ​ຮັບ​ພອນ​ບໍ່​ໄດ້ ເວັ້ນ​ເສຍ​ແຕ່​ພຣະ​ອົງ​ຈະ​ກາງ​ແຂນຂອງ​ພຣະ​ອົງ​ຕໍ່​ສາຍຕາ​ຂອງ​ປະຊາ​ຊາດ​ເສຍ​ກ່ອນ."},{"vNo":11,"txt":"ດັ່ງນັ້ນ, ອົງ​ພຣະຜູ້​ເປັນ​ເຈົ້າຈະ​ດຳ​ເນີນ​ການ​ກາ​ງ​ແຂນ​ຂອງ​ພຣະ​ອົງ​ຕໍ່​ສາຍຕາ​ຂອງ​ປະຊາ​ຊາດ, ໂດຍ​ນຳ​ເອົາ​ພັນທະ​ສັນຍາ​ຂອງ​ພຣະ​ອົງ ແລະ ພຣະ​ກິດ​ຕິ​ຄຸນ​ຂອງ​ພຣະ​ອົງ​ມາ​ໃຫ້​ຜູ້​ທີ່​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":12,"txt":"ດັ່ງນັ້ນ, ພຣະ​ອົງ​ຈະ​ນຳ​ພວກ​ເຂົາ​ອອກ​ມາ​ຈາກ​ການ​ເປັນ​ຊະ​ເລີຍ​ນຳ​ອີກ, ແລະ ພວກ​ເຂົາ​ຈະ​ຖືກ​ເຕົ້າ​ໂຮມ​ເຂົ້າມາ​ຫາ​ແຜ່ນດິນ​ອັນ​ເປັນ​ມູນ​ມໍລະດົກ​ຂອງ​ພວກ​ເຂົາ; ແລະ ພວກ​ເຂົາ​ຈະ​ຖືກ​ນຳ​ອອກ​ຈາກ​ການ​ປິດ​ບັງ ແລະ ຄວາມ​ມືດ; ແລະ ພວກ​ເຂົາ​ຈະ​ຮູ້ຈັກ​ວ່າ ພຣະຜູ້​ເປັນ​ເຈົ້າຄືພຣະຜູ້​ຊ່ອຍ​ໃຫ້​ລອດ ແລະ ພຣະຜູ້​ໄຖ່​ຂອງ​ພວກ​ເຂົາ, ພຣະ​ຜູ້​ຍິ່ງ​ໃຫຍ່​ຂອງ​ອິດ​ສະ​ຣາ​ເອນ."},{"vNo":13,"txt":"ແລະ ເລືອດ​ຂອງ​ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ​ນັ້ນ ຊຶ່ງ​ເປັນ​ໂສ​ເພນີ​ຂອງ​ແຜ່ນ​ດິນ​ໂລກ ຈະ​ໄຫລ​ລົງ​ໃສ່​ຫົວ​ຂອງ​ພວກ​ເຂົາ​ເອງ, ເພາະ​ພວກ​ເຂົາ​ຈະ​ເຮັດ​ສົງ​ຄາມ​ລະ​ຫວ່າງ​ພວກ​ເຂົາ​ເອງ, ແລະ ດາບ​ໃນ​ມື​ຂອງ​ພວກ​ເຂົາ​ຈະ​ຕົກ​ໃສ່​ຫົວ​ຂອງ​ພວກ​ເຂົາ​ເອງ ແລະ ພວກ​ເຂົາ​ຈະ​ມຶນ​ເມົາ​ດ້ວຍ​ເລືອດ​ຂອງ​ພວກ​ເຂົາ​ເອງ."},{"vNo":14,"txt":"ໂອ້ ເຊື້ອສາຍ​ອິດ​ສະ​ຣາ​ເອນ​ເອີຍ ແລະ ທຸກ​ປະຊາ​ຊາດ​ທີ່​ຈະ​ເຮັດ​ສົງຄາມ​ຕໍ່ຕ້ານ​ເຈົ້າຈະ​ຫັນ​ມາ​ຕໍ່ສູ້​ກັນ​ເອງ ແລະ ພວກ​ເຂົາ​ຈະ​ຕົກ​ຫລຸມ​ຊຶ່ງຂຸດ​ໄວ້​ດັກ​ຜູ້​ຄົນ​ຂອງ​ພຣະຜູ້​ເປັນ​ເຈົ້າ; ແລະ ທຸກ​ຄົນ​ທີ່​ຕໍ່ສູ້​ກັບສີໂອນ​ຈະ​ຖືກ​ທຳລາຍ; ແລະ ໂສ​ເພນີ​ໃຫຍ່​ຜູ້ນັ້ນ, ຜູ້​ເຮັດ​ໃຫ້​ທາງ​ອັນ​ຖືກຕ້ອງ​ຂອງ​ພຣະຜູ້​ເປັນ​ເຈົ້າ​ບິດ​ເບືອນ​ໄປ, ແທ້​ຈິງແລ້ວ, ສາດສະໜາ​ຈັກ​ໃຫຍ່ ແລະ ໜ້າ​ກຽດ​ຊັງ​ຈະ​ເພພັງ​ລົງ​ຢູ່​ພື້ນ​ດິນ ແລະ ການ​ຕົກ​ຂອງ​ມັນ​ຈະ​ໃຫຍ່​ຫລວງ​ທີ່​ສຸດ."},{"vNo":15,"txt":"ເພາະ​ຈົ່ງ​ເບິ່ງ, ສາດສະດາ​ກ່າວ​ວ່າ, ເວລາ​ຈະ​ມາ​ເຖິງ​ຢ່າງ​ວ່ອງ​ໄວ​ຄື ຊາ​ຕານ​ຈະ​ບໍ່​ມີ​ອຳນາດ​ເໜືອ​ໃຈ​ຂອງ​ລູກ​ຫລານ​ມະນຸດ​ອີກ; ເພາະ​ວັນ​ເວລາ​ຈະ​ມາ​ເຖິງ​ໃນ​ບໍ່​ຊ້າ​ນີ້ ເມື່ອ​ຄົນ​ທີ່​ຈອງ​ຫອງ ແລະ ຄົນ​ທີ່​ເຮັດ​ຄວາມ​ຊົ່ວ​ຈະ​ເປັນ​ຄື​ມັດ​ເຟືອງ​ເຂົ້າ; ແລະ ວັນ​ເວລາ​ຈະ​ມາ​ເຖິງ​ເມື່ອ​ພວກ​ເຂົາ​ຈະ​ຕ້ອງ​ຖືກ​ໄຟ​ເຜົາ."},{"vNo":16,"txt":"ເພາະ​ວັນ​ເວລາ​ຈະ​ມາ​ເຖິງ​ໃນ​ບໍ່​ຊ້າ​ນີ້​ຄື ຄວາມ​ສົມບູນ​ຂອງ​ພຣະ​ພິ​ໂລດ​ຂອງ​ພຣະ​ເຈົ້າຈະ​ເທ​ລົງ​ມາ​ເທິງລູກ​ຫລານ​ມະນຸດ​ທຸກ​ຄົນ; ເພາະ​ພຣະ​ອົງ​ຈະ​ບໍ່​ຍອມ​ໃຫ້​ຄົນ​ຊົ່ວ​ມາ​ທຳລາຍ​ຄົນ​ຊອບ​ທຳ."},{"vNo":17,"txt":"ດັ່ງນັ້ນ, ພຣະ​ອົງ​ຈະ​ຮັກສາ​ຄົນ​ຊອບ​ທຳ​ໄວ້​ໃນ​ອຳນາດ​ຂອງ​ພຣະ​ອົງ​ເຖິງ​ແມ່ນ​ຈະ​ເປັນ​ໄປ​ວ່າ ຄວາມ​ສົມບູນ​ຂອງ​ພຣະ​ພິ​ໂລດ​ຂອງ​ພຣະ​ອົງ​ຕ້ອງ​ມາ​ເຖິງ ແລະ ຄົນ​ຊອບ​ທຳ​ຈະ​ໄດ້​ຮັບ​ການ​ຮັກສາ ເຖິງ​ແມ່ນ​ຈະ​ເປັນ​ການ​ທຳລາຍ​ສັດຕູ​ຂອງ​ພວກ​ເຂົາ​ດ້ວຍ​ໄຟ. ດັ່ງນັ້ນຄົນ​ຊອບ​ທຳບໍ່​ຕ້ອງ​ຢ້ານ​ກົວ ເພາະ​ສາດສະດາ​ໄດ້​ກ່າວ​ໄວ້​ວ່າ, ພວກ​ເຂົາ​ຈະ​ລອດ​ເຖິງ​ແມ່ນ​ວ່າ​ມັນ​ຈະ​ເປັນ​ຄື​ກັນ​ກັບ​ໄຟ​ກໍ​ຕາມ."},{"vNo":18,"txt":"ຈົ່ງ​ເບິ່ງ, ພວກ​ອ້າຍ​ຂອງ​ເຮົາ​ເອີຍ, ເຮົາ​ເວົ້າກັບ​ພວກ​ເຈົ້າວ່າ ສິ່ງ​ເຫລົ່າ​ນີ້​ຈະ​ຕ້ອງ​ມາ​ເຖິງ​ໃນ​ບໍ່​ຊ້າ​ນີ້; ແທ້​ຈິງ​ແລ້ວ, ແມ່ນ​ເລືອດ​ກັບ​ໄຟ, ແລະ ອາຍ​ຄວັນ​ຈະ​ຕ້ອງ​ມາ​ເຖິງ; ແລະ ມັນ​ຈະ​ຕ້ອງ​ມີ​ຂຶ້ນ​ໃນ​ຜືນ​ແຜ່ນດິນ​ໂລກ​ນີ້; ແລະ ມັນ​ຈະ​ມາ​ເຖິງ​ມະນຸດ​ຕາມ​ທາງ​ເນື້ອໜັງ​ຖ້າ​ຫາກ​ພວກ​ເຂົາ​ເຮັດ​ໃຈແຂງ​ກະດ້າງ​ຕໍ່​ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ."},{"vNo":19,"txt":"ຈົ່ງ​ເບິ່ງ, ຄົນ​ຊອບ​ທຳ​ຈະ​ບໍ່​ຕາຍ; ເພາະ​ເວລາ​ຈະ​ຕ້ອງ​ມາ​ເຖິງ​ຢ່າງ​ແນ່ນອນ​ຄື ທຸກ​ຄົນ​ທີ່​ຕໍ່ຕ້ານ​ສີ​ໂອນ​ຈະ​ຖືກ​ຕັດ​ອອກ."},{"vNo":20,"txt":"ແລະ ພຣະຜູ້​ເປັນ​ເຈົ້າຈະ​ຕຽມ​ທາງ​ໄວ້​ໃຫ້​ຜູ້​ຄົນ​ຂອງ​ພຣະ​ອົງ​ຢ່າງ​ແນ່ນອນ ເພື່ອ​ໃຫ້​ຄຳ​ເວົ້າຂອງ​ໂມ​ເຊ​ສຳ​ເລັດ, ຊຶ່ງ​ເພິ່ນ​ໄດ້​ກ່າວ​ໄວ້ ມີ​ຄວາມ​ວ່າ: ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ເຈົ້າຈະ​ຍົກ​ສາດສະດາ​ທ່ານ​ໜຶ່ງ​ຂຶ້ນຄືກັນ​ກັບຂ້າພະ​ເຈົ້າ​ໃຫ້​ເຈົ້າ; ເຈົ້າຈະ​ໄດ້​ຍິນ​ຈາກ​ເພິ່ນ​ຜູ້ນັ້ນທຸກ​ຢ່າງ ບໍ່​ວ່າ​ເລື່ອງ​ອັນ​ໃດ​ກໍ​ຕາມ​ທີ່​ເພິ່ນ​ຜູ້ນັ້ນ​ເວົ້າກັບ​ເຈົ້າ. ແລະ ເຫດການ​ຈະ​ບັງ​ເກີດ​ຂຶ້ນຄື ຜູ້​ໃດ​ທີ່​ບໍ່​ຟັງ​ສາດສະດາ​ຜູ້ນັ້ນຈະ​ຖືກ​ຕັດ​ອອກ​ຈາກ​ບັນດາ​ຜູ້​ຄົນ."},{"vNo":21,"txt":"ແລະ​ບັດ​ນີ້ຂ້າພະ​ເຈົ້ານີ​ໄຟປະກາດ​ກັບ​ພວກ​ເຈົ້າວ່າ ສາດສະດາ​ຜູ້​ທີ່​ໂມ​ເຊ​ເວົ້າ​ເຖິງ​ຄື ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ; ດັ່ງນັ້ນ, ພຣະ​ອົງ​ຈະ​ກະທຳ​ການ​ພິພາກສາ​ດ້ວຍ​ຄວາມ​ຊອບ​ທຳ."},{"vNo":22,"txt":"ແລະ ຄົນ​ຊອບ​ທຳ​ບໍ່​ຕ້ອງ​ຢ້ານ​ກົວ​ເພາະ​ພວກ​ເຂົາ​ຄື​ຜູ້​ທີ່​ຈະ​ບໍ່​ຖືກ​ທຳລາຍ, ແຕ່​ຈະ​ເປັນ​ອານາຈັກ​ຂອງ​ມານ ຊຶ່ງມັນ​ຈະ​ຖືກ​ສ້າງ​ຂຶ້ນ​ໃນ​ບັນດາ​ລູກ​ຫລານ​ມະນຸດ, ຊຶ່ງອານາຈັກ​ນັ້ນຖືກ​ສະຖາປະນາ​ຂຶ້ນ​ໃນ​ບັນດາ​ຜູ້​ຄົນ​ທີ່ຢູ່​ໃນ​ເນື້ອ​ໜັງ—"},{"vNo":23,"txt":"ເພາະ​ວັນ​ເວລາ​ຈະ​ມາ​ເຖິງ​ຢ່າງ​ວ່ອງ​ໄວ​ຄື ເມື່ອ​ສາດສະໜາ​ຈັກ​ທຸກ​ແຫ່ງ​ທີ່​ສ້າງ​ຂຶ້ນ​ເພື່ອ​ຫາ​ຜົນ​ປະ​ໂຫຍດ, ແລະ ສາດສະໜາ​ຈັກ​ທີ່​ສ້າງ​ຂຶ້ນ​ເພື່ອ​ມີ​ອຳນາດ​ທາງ​ເນື້ອ​ໜັງ, ແລະ ສາດສະໜາ​ຈັກ​ທີ່​ສ້າງ​ຂຶ້ນ​ເພື່ອ​ເປັນ​ທີ່​ນິຍົມ​ໃນ​ສາຍຕາ​ຂອງ​ໂລກ, ແລະ ສາດສະໜາ​ຈັກ​ທີ່​ສະ​ແຫວງ​ຫາ​ຄວາມ​ໂລບ​ມາກ​ທາງ​ເນື້ອ​ໜັງ ແລະ ສິ່ງ​ຂອງ​ທາງ​ໂລກ ແລະ ເພື່ອ​ການ​ຊົ່ວ​ຮ້າຍ​ຕ່າງໆ; ແທ້​ຈິງ​ແລ້ວ, ສະ​ຫລຸບ​ໄດ້​ວ່າ, ພວກ​ທີ່​ເປັນ​ອານາຈັກ​ຂອງ​ມານ​ຄື ຜູ້​ທີ່​ຕ້ອງ​ຢ້ານ​ກົວ​ຕົວ​ສັ່ນ ແລະ ຫວັ່ນ​ໄຫວ, ພວກ​ເຂົາ​ຈະ​ຕ້ອງ​ຖືກ​ນຳ​ລົງ​ຕ່ຳ​ຢູ່​ພື້ນ​ດິນ; ພວກ​ເຂົາ​ຈະ​ຕ້ອງ​ຖືກ​ໄຟ​ເຜົາ​ຄື​ກັນ​ກັບ​ມັດ​ເຟືອງ​ເຂົ້າ ແລະ ນີ້​ຈະ​ເປັນ​ຕາມ​ຄຳ​ເວົ້າ​ຂອງ​ສາດສະ​ດາ."},{"vNo":24,"txt":"ແລະ ວັນ​ເວລາ​ຈະ​ມາ​ເຖິງ​ຢ່າງ​ວ່ອງ​ໄວ​ຄື ຄົນ​ຊອບ​ທຳ​ຈະ​ຕ້ອງ​ຖືກ​ພາ​ຂຶ້ນ​ໄປ​ຄື​ກັນ​ກັບ​ລູກ​ງົວ​ໃນ​ຄອກ ແລະ ພຣະຜູ້​ບໍ​ລິ​ສຸດ​ຂອງ​ອິດ​ສະ​ຣາ​ເອນ​ຈະ​ປົກຄອງ​ດ້ວຍ​ລິດ​ເດດ, ດ້ວຍ​ອຳນາດ ແລະ ລັດ​ສະ​ໝີ​ພາບ​ອັນ​ຍິ່ງ​ໃຫຍ່."},{"vNo":25,"txt":"ແລະ ພຣະ​ອົງ​ຈະ​ເຕົ້າ​ໂຮມ​ລູກ​ຫລານ​ຂອງ​ພຣະ​ອົງ​ຈາກ​ສີ່​ສ່ວນ​ຂອງ​ແຜ່ນດິນ​ໂລກ ແລະ ພຣະ​ອົງ​ຈະ​ນັບ​ຈຳນວນ​ແກະ​ຂອງ​ພຣະ​ອົງ, ແລະ ພວກ​ເຂົາ​ກໍ​ຈະ​ຮູ້ຈັກ​ພຣະ​ອົງ ແລະ ຈະ​ມີ​ແກະ​ຄອກ​ດຽວ ແລະ ມີ​ຜູ້​ລ້ຽງ​ຜູ້​ດຽວ, ແລະ ພຣະ​ອົງ​ຈະ​ລ້ຽງ​ແກະ​ຂອງ​ພຣະ​ອົງ, ແລະ ໃນ​ຕົວ​ຂອງ​ພຣະ​ອົງ ພວກ​ເຂົາ​ຈະ​ພົບ​ທົ່ງ​ຫຍ້າ."},{"vNo":26,"txt":"ແລະ ເພາະ​ຄວາມ​ຊອບ​ທຳ​ຂອງ​ຜູ້​ຄົນ​ຂອງ​ພຣະ​ອົງ, ຊາ​ຕານ​ຈຶ່ງ​ບໍ່​ມີ​ອຳນາດ; ດັ່ງນັ້ນ, ມັນ​ຈຶ່ງ​ຫລຸດ​ອອກ​ມາ​ບໍ່​ໄດ້​ເປັນ​ເວລາ​ຫລາຍ​ປີ ເພາະ​ມັນ​ບໍ່​ມີ​ອຳນາດ​ເໜືອ​ໃຈ​ຂອງ​ຜູ້​ຄົນ; ເພາະ​ພວກ​ເຂົາຢູ່​ໃນ​ຄວາມ​ຊອບ​ທຳ ແລະ ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ປົກຄອງ."},{"vNo":27,"txt":"ແລະ ບັດ​ນີ້​ຈົ່ງ​ເບິ່ງ, ຂ້າພະ​ເຈົ້ານີ​ໄຟກ່າວ​ກັບ​ພວກ​ເຈົ້າວ່າ ເລື່ອງ​ທັງ​ໝົດ​ນີ້​ຕ້ອງ​ມາ​ເຖິງ​ຕາມ​ທາງ​ຝ່າຍ​ເນື້ອໜັງ."},{"vNo":28,"txt":"ແຕ່, ຈົ່ງ​ເບິ່ງ, ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ​ຈະ​ຢູ່​ຢ່າງ​ປອດ​ໄພ​ໃນ ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ ຖ້າ​ຫາກ​ເປັນ​ໄປ​ວ່າ​ພວກ​ເຂົາ​ຈະ​ກັບ​ໃຈ."},{"vNo":29,"txt":"ແລະ ບັດ​ນີ້ຂ້າພະ​ເຈົ້ານີ​ໄຟຂໍ​ຈົບ​ພຽງ​ເທົ່າ​ນີ້; ເພາະວ່າ​ເຮົາ​ບໍ່​ກ້າ​ເວົ້າກ່ຽວ​ກັບ​ເລື່ອງ​ເຫລົ່າ​ນີ້​ອີກ​ຕໍ່​ໄປ."},{"vNo":30,"txt":"ດັ່ງນັ້ນ, ພວກ​ອ້າຍ​ຂອງ​ເຮົາ​ເອີຍ, ເຮົາ​ຢາກ​ໃຫ້​ພວກ​ເຈົ້າພິຈາລະນາ​ວ່າ ເລື່ອງ​ຊຶ່ງມີ​ຂຽນ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ​ນີ້​ເປັນຄວາມ​ຈິງ; ແລະ ມັນ​ໃຫ້​ຖ້ອຍ​ຄຳ​ວ່າມະນຸດ​ຕ້ອງ​ເຊື່ອຟັງ​ພຣະ​ບັນຍັດ​ຂອງພຣະ​ເຈົ້າ."},{"vNo":31,"txt":"ດັ່ງນັ້ນ, ພວກ​ເຈົ້າບໍ່​ຕ້ອງຄິດ​ວ່າເຮົາ​ກັບ​ບິດາ​ຂອງ​ເຮົາ​ເທົ່າ​ນັ້ນທີ່​ເປັນ​ຜູ້​ໃຫ້​ຖ້ອຍ​ຄຳ ແລະ ສິດສອນ​ສິ່ງ​ເຫລົ່າ​ນີ້. ດັ່ງນັ້ນ, ຖ້າ​ພວກ​ເຈົ້າຈະ​ເຊື່ອ​ຟັງ​ພຣະ​ບັນຍັດ ແລະ ອົດທົນ​ຈົນ​ເຖິງ​ທີ່​ສຸດ, ພວກ​ເຈົ້າຈະ​ລອດ​ໃນ​ວັນ​ສຸດ​ທ້າຍ. ແລະ ເປັນ​ໄປ​ດັ່ງນັ້ນ. ອາ​ແມນ."}]}