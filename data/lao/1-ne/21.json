{"heading":"ພຣະ​ເມ​ຊີ​ອາ​ຈະ​ເປັນ​ແສງ​ສະຫວ່າງ​ໃຫ້​ແກ່​ຄົນ​ຕ່າງ​ຊາດ ແລະ ຈະ​ປ່ອຍ​ນັກ​ໂທດ​ເປັນ​ອິດ​ສະລະ—ອິດ​ສະ​ຣາ​ເອນ​ຈະ​ເຕົ້າ​ໂຮມ​ກັນ​ໂດຍ​ອຳນາດ​ໃນ​ຍຸກ​ສຸດ​ທ້າຍ—ກະ​ສັດ​ຈະ​ເປັນ​ພໍ່​ລ້ຽງ​ຂອງ​ພວກ​ເຂົາ—ປຽບທຽບ​ກັບ​ເອ​ຊາ​ຢາ 49. ປະມານ 588–570 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":20,"nextNo":22,"chapterTitle":"1 ນີ​ໄຟ 21","prevTitle":"1 ນີ​ໄຟ 20","nextTitle":"1 ນີ​ໄຟ 22","verses":[{"vNo":1,"txt":"ແລະ ອີກ​ເທື່ອ​ໜຶ່ງ: ຈົ່ງ​ຟັງ, ໂອ້ ທ່ານ​ຜູ້​ເປັນ​ເຊື້ອສາຍ​ອິດ​ສະ​ຣາ​ເອນ, ທ່ານ​ທຸກ​ຄົນ​ທີ່​ແຕກ​ອອກ​ມາ ແລະ ຖືກ​ຂັບ​ໄລ່​ໄປ​ເພາະ​ຄວາມ​ຊົ່ວ​ຮ້າຍ​ຂອງ​ພວກ​ນັກທຳ​ຂອງ​ຜູ້​ຄົນ​ຂອງ​ຂ້າພະ​ເຈົ້າ; ແທ້​ຈິງ​ແລ້ວ, ທ່ານ​ທຸກ​ຄົນ​ທີ່​ແຕກ​ອອກ​ມາ ແລະ ກະຈັດກະຈາຍ​ໄປ​ຕ່າງ​ຖິ່ນ​ຖານ ຜູ້​ທີ່​ເປັນ​ຄົນ​ຂອງ​ຂ້າພະ​ເຈົ້າ, ໂອ້ ເຊື້ອ​ສາຍ​ອິດ​ສະ​ຣາ​ເອນ​ເອີຍ. ຈົ່ງ​ຟັງ, ໂອ້ ເກາະ​ເອີຍ, ຈົ່ງ​ຟັງ​ຂ້າພະ​ເຈົ້າ, ແລະ ຈົ່ງ​ຟັງ​ຄົນ​ຂອງ​ທ່ານ​ຜູ້​ທີ່ຢູ່​ໄກ; ພຣະ​ເຈົ້າ​ໄດ້​ເອີ້ນ​ຂ້າພະ​ເຈົ້າຕັ້ງ​ແຕ່​ຂ້າພະ​ເຈົ້າຢູ່​ໃນ​ທ້ອງ; ພຣະ​ອົງ​ໄດ້​ບົ່ງ​ຊື່​ຂອງ​ຂ້າພະ​ເຈົ້າຕັ້ງ​ແຕ່​ຂ້າພະ​ເຈົ້າຢູ່​ໃນ​ອຸທອນ​ແມ່​ຂອງ​ຂ້າພະ​ເຈົ້າ."},{"vNo":2,"txt":"ແລະ ພຣະ​ອົງ​ໄດ້​ເຮັດ​ໃຫ້​ປາກ​ຂອງ​ຂ້າ​ພະ​ເຈົ້າ​ເປັນ​ຄື​ກັນ​ກັບ​ດາບ​ທີ່​ແຫລມ​ຄົມ; ພຣະ​ອົງ​ໄດ້​ເຊື່ອງ​ຂ້າພະ​ເຈົ້າ​ໃນ​ຮົ່ມ​ພຣະ​ຫັດ​ຂອງ​ພຣະ​ອົງ, ແລະ ໄດ້​ເຮັດ​ໃຫ້​ຂ້າພະ​ເຈົ້າ​ເປັນ​ລູກ​ສອນທີ່​ເຫລື້ອມ​ເປັນ​ເງົາ;"},{"vNo":3,"txt":"ແລະ ໄດ້​ກ່າວ​ກັບ​ຂ້າພະ​ເຈົ້າວ່າ: ເຈົ້າຄື​ຜູ້ຮັບ​ໃຊ້​ຂອງ​ເຮົາ, ໂອ້ ອິດ​ສະ​ຣາ​ເອນ​ເອີຍ, ໃນ​ເຈົ້າ​ເຮົາ​ຈະ​ໄດ້​ຮັບ​ກຽ​ດຕິ​ຍົດ."},{"vNo":4,"txt":"ຫລັງ​ຈາກ​ນັ້ນ ຂ້າພະ​ເຈົ້າ​ໄດ້​ເວົ້າວ່າ ຂ້າພະ​ເຈົ້າ​ໄດ້​ອອກ​ແຮງ​ງານ​ໂດຍ​ບໍ່​ມີ​ປະ​ໂຫຍດ; ຂ້າພະ​ເຈົ້າ​ໄດ້​ເປືອງ​ແຮງ​ຂອງ​ຂ້າພະ​ເຈົ້າລ້າໆ ແລະ ບໍ່​ມີ​ປະ​ໂຫຍດ; ແຕ່​ແນ່ນອນ ຄວາມ​ຍຸດ​ຕິ​ທຳ​ອັນ​ຄວນ​ຕົກ​ແກ່​ຂ້າພະ​ເຈົ້າຢູ່​ກັບ​ພຣະຜູ້​ເປັນ​ເຈົ້າ, ແລະ ຄ່າ​ຕອບ​ແທນ​ຂອງ​ຂ້າພະ​ເຈົ້ານັ້ນຢູ່​ກັບ​ພຣະ​ເຈົ້າຂອງ​ຂ້າພະ​ເຈົ້າ."},{"vNo":5,"txt":"ແລະ ບັດ​ນີ້, ພຣະຜູ້​ເປັນ​ເຈົ້າ—​ຜູ້​ປັ້ນຂ້າພະ​ເຈົ້າຕັ້ງ​ແຕ່​ຢູ່​ໃນ​ທ້ອງ​ເພື່ອ​ຂ້າພະ​ເຈົ້າຈະ​ໄດ້​ເປັນ​ຜູ້​ຮັບ​ໃຊ້​ຂອງ​ພຣະ​ອົງ ເພື່ອ​ຈະ​ນຳ​ຢາ​ໂຄບ​ມາ​ຫາ​ພຣະ​ອົງ—​ເຖິງ​ແມ່ນ​ອິດ​ສະ​ຣາ​ເອນ​ບໍ່​ໄດ້​ມາ​ຮ່ວມ​ກັນ, ຂ້າພະ​ເຈົ້າກໍ​ຍັງ​ຈະ​ມີ​ກຽດ​ໃນ​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າ, ແລະ ພຣະ​ເຈົ້າຂອງ​ຂ້າພະ​ເຈົ້າຈະ​ເປັນ​ກຳລັງ​ໃຫ້​ຂ້າພະ​ເຈົ້າ."},{"vNo":6,"txt":"ແລະ ພຣະ​ອົງ​ກ່າວ​ວ່າ: ມັນ​ເປັນ​ການ​ເລັກ​ໜ້ອຍ​ທີ່​ເຈົ້າ​ຈະ​ເປັນ​ຜູ້​ຮັບ​ໃຊ້​ຂອງ​ເຮົາ ເພື່ອ​ສະຖາປະນາ​ເຜົ່າ​ຕ່າງໆ​ຂອງ​ຢາ​ໂຄບ ແລະ ເພື່ອ​ນຳ​ຊາວ​ອິດ​ສະ​ຣາ​ເອນ​ທີ່​ເກັບ​ຮັກສາ​ໄວ້​ກັບ​ຄືນ​ມາ ແລະ ເຮົາ​ຈະ​ໃຫ້​ເຈົ້າ​ເປັນ​ຄວາມ​ສະຫວ່າງ​ແກ່​ຄົນ​ຕ່າງ​ຊາດ​ນຳ​ອີກ, ເພື່ອ​ເຈົ້າ​ຈະ​ໄດ້​ເປັນ​ຄວາມ​ລອດ​ຂອງ​ເຮົາ​ທີ່​ໃຫ້​ແກ່​ທີ່​ສຸດ​ຂອງ​ແຜ່ນດິນ​ໂລກ."},{"vNo":7,"txt":"ພຣະ​ຜູ້​ເປັນ​ເຈົ້າ ພຣະຜູ້​ໄຖ່​ຂອງ​ອິດ​ສະ​ຣາ​ເອນ, ພຣະຜູ້​ບໍລິສຸດ​ຂອງ​ພຣະ​ອົງ​ໄດ້​ກ່າວ​ດັ່ງ​ນີ້, ພຣະ​ອົງ​ຜູ້​ທີ່​ມະນຸດ​ໝິ່ນ​ປະໝາດ​ຕໍ່​ພຣະ​ອົງ​ຜູ້​ທີ່​ປະ​ເທດ​ລັງ​ກຽດ ຕໍ່​ຜູ້​ຮັບ​ໃຊ້​ຂອງ​ຜູ້​ປົກຄອງ: ກະສັດ​ຈະ​ເຫັນ ແລະ ລຸກຂຶ້ນ, ເຈົ້າຊາຍ​ຈະ​ນະ​ມັດສະ​ການ​ເຊັ່ນ​ກັນ, ເພາະ​ພຣະ​ຜູ້​ເປັນ​ເຈົ້າ​ຜູ້​ທ່ຽງ​ທຳ."},{"vNo":8,"txt":"ພຣະຜູ້​ເປັນ​ເຈົ້າ​ໄດ້​ກ່າວ​ວ່າ: ໃນ​ເວລາ​ໂປດ​ປານ ເຮົາ​ໄດ້​ຍິນ​ເຈົ້າ, ໂອ້ ເກາະ​ໃນ​ທະ​ເລ ແລະ ໃນ​ວັນ​ແຫ່ງ​ຄວາມ​ລອດ ເຮົາ​ໄດ້​ຊ່ອຍ​ເຈົ້າ ແລະ ເຮົາ​ຈະ​ຮັກສາ​ເຈົ້າ; ແລະ ມອບ​ຜູ້​ຮັບ​ໃຊ້​ຂອງ​ເຮົາ​ໃຫ້​ແກ່​ເຈົ້າ ເພື່ອ​ເປັນ​ພັນທະ​ສັນຍາ​ຂອງ​ຜູ້​ຄົນ ເພື່ອ​ສະຖາປະນາ​ແຜ່ນດິນ​ໂລກ ເພື່ອ​ໃຫ້​ໄດ້​ຮັບ​ມູນ​ມໍລະດົກ​ທີ່​ຮ້າງ​ຫວ່າງ​ເປົ່າ;"},{"vNo":9,"txt":"ເພື່ອ​ເຈົ້າຈະ​ກ່າວ​ກັບ​ນັກ​ໂທດ​ວ່າ: ຈົ່ງ​ອອກ​ໄປ; ກັບ​ຜູ້​ທີ່​ນັ່ງ​ຢູ່​ໃນ​ຄວາມ​ມືດ​ວ່າ: ຈົ່ງ​ສະ​ແດງ​ຕົວ​ຂອງ​ເຈົ້າ ເຂົາ​ຈະ​ມີ​ອາຫານ​ການ​ກິນ​ຕາມ​ທາງ ແລະ ບ່ອນ​ສູງ​ທຸກ​ແຫ່ງ​ຈະ​ເປັນ​ບ່ອນ​ຫາ​ກິນ​ຂອງ​ເຂົາ."},{"vNo":10,"txt":"ເຂົາ​ຈະ​ບໍ່​ຫິວ​ເຂົ້າ ແລະ ບໍ່​ຫິວ​ນ້ຳ, ຄວາມ​ຮ້ອນ ແລະ ແສງ​ແດດ​ຈະ​ບໍ່​ເຜົາ​ໄຫມ້​ເຂົາ ເພາະພຣະ​ອົງ​ໄດ້​ເມດ​ຕາ​ເຂົາ, ແລະ ຈະ​ນຳ​ເຂົາ​ໄປ​ເຖິງ​ແມ່ນ​ຕາມ​ແຫ​ລ່ງ​ນ້ຳ ພຣະ​ອົງ​ກໍ​ຈະ​ນຳ​ເຂົາ​ໄປ."},{"vNo":11,"txt":"ແລະ ເຮົາ​ຈະ​ເຮັດ​ໃຫ້​ພູ​ເຂົາ​ທັງ​ໝົດ​ຂອງ​ເຮົາ​ເປັນ​ທາງ ແລະ ທາງ​ຫລວງ​ຂອງ​ເຮົາ​ສູງ​ຂຶ້ນ."},{"vNo":12,"txt":"ແລະ ເມື່ອນັ້ນ ໂອ້ ເຊື້ອສາຍ​ອິດ​ສະ​ຣາ​ເອນ​ເອີຍ, ຈົ່ງ​ເບິ່ງ, ຄົນ​ເຫລົ່າ​ນີ້ ຈະ​ມາ​ຈາກ​ທາງ​ໄກ ແລະ ບາງ​ຈຳພວກ​ຈະ​ມາ​ຈາກ​ທາງເໜືອ ແລະ ຈາກ​ທາງຕາ​ເວັນ​ຕົກ ແລະ ບາງ​ຈຳພວກ​ຈະ​ມາ​ຈາກ​ແຜ່ນດິນ​ຊີນີມ."},{"vNo":13,"txt":"ໂອ້ ທ້ອງຟ້າ, ຈົ່ງຮ້ອງ​ເພງ​ເຖີດ; ໂອ້ ແຜ່ນດິນ, ຈົ່ງ​ປິ​ຕິ​ຍິນ​ດີ​ເຖີດ; ເພາະ​ຕີນ​ຂອງ​ຄົນ​ທີ່ຢູ່​ທາງຕາ​ເວັນ​ອອກຈະ​ມີ​ບ່ອນ​ຮັບຮອງ; ແລະ ໂອ້ ພູ​ເຂົາ​ຈົ່ງ​ເປັ່ງສຽງ​ຮ້ອງ​ເພງ​ເຖີດ ເພາະ​ເຂົາ​ຈະ​ບໍ່​ຖືກ​ລົງ​ທັນ​ອີກ​ຕໍ່​ໄປ; ເພາະ​ພຣະ​ເຈົ້າປອບ​ໂຍນ​ຜູ້​ຄົນ​ຂອງ​ພຣະ​ອົງ​ແລ້ວ ແລະ ຈະ​ເມດ​ຕາ​ຄົນ​ຂອງ​ພຣະ​ອົງ​ຜູ້​ທີ່​ເປັນ​ທຸກ."},{"vNo":14,"txt":"ແຕ່​ຈົ່ງ​ເບິ່ງ, ສີ​ໂອນ​ກ່າວ​ວ່າ: ພຣະຜູ້​ເປັນ​ເຈົ້າຄົງ​ປະປ່ອຍ​ຂ້ານ້ອຍ​ແລ້ວ, ແລະ ພຣະຜູ້​ເປັນ​ເຈົ້າຂອງ​ຂ້ານ້ອຍ ຄົງ​ລືມ​ຂ້ານ້ອຍ​ແລ້ວ—​ແຕ່​ພຣະ​ອົງ​ຈະ​ສະ​ແດງ​ວ່າ ພຣະ​ອົງ​ຈະ​ບໍ່​ກະທຳ​ເຊັ່ນ​ນັ້ນ."},{"vNo":15,"txt":"ຜູ້ຍິງ​ຈະ​ລືມ​ລູກ​ທີ່​ຍັງ​ກິນ​ນົມ​ຂອງ​ນາງ ແລະ ຈະ​ບໍ່​ມີ​ເມດ​ຕາ​ສົງສານ​ລູກ​ທີ່​ເກີດ​ຈາກ​ອຸທອນ​ຂອງ​ນາງ​ບໍ? ແທ້​ຈິງ​ແລ້ວ, ນາງ​ອາດ​ລືມ​ໄດ້, ແຕ່​ເຮົາ​ຈະ​ບໍ່​ລືມ​ເຈົ້າ, ໂອ້ ເຊື້ອສາຍ​ອິດ​ສະ​ຣາ​ເອນ."},{"vNo":16,"txt":"ຈົ່ງ​ເບິ່ງ, ເຮົາ​ຈາລຶກ​ເຈົ້າ​ໄວ້​ໃນ​ຝາ​ມື​ຂອງ​ເຮົາ; ກຳ​ແພງ​ເມືອງ​ຂອງ​ເຈົ້າຢູ່​ຕໍ່ໜ້າ​ເຮົາ​ຕະຫລອດ​ເວລາ."},{"vNo":17,"txt":"ລູກ​ຫລານ​ຂອງ​ເຈົ້າຈະ​ຟ້າວ​ຕໍ່ຕ້ານ​ຜູ້​ທຳລາຍ​ເຈົ້າ; ແລະ ຜູ້​ທີ່​ເຮັດ​ໃຫ້​ເຈົ້າ​ເສຍ​ຫາຍ​ຈະ​ໄປ​ຈາກ​ເຈົ້າ."},{"vNo":18,"txt":"ຈົ່ງ​ຫລຽວ​ເບິ່ງ​ອ້ອມຮອບຄົນ​ທັງ​ໝົດ​ນີ້​ມາ​ລວມກັນ ແລະ ເຂົາ​ຈະ​ມາ​ຫາ​ເຈົ້າ, ພຣະຜູ້​ເປັນ​ເຈົ້າ​ໄດ້​ກ່າວ​ວ່າ ເຮົາ​ມີ​ຊີວິດ​ຢູ່​ສັນ​ໃດ ເຈົ້າຈະ​ໄດ້​ເຂົາ​ທຸກ​ຄົນ​ມາ​ເປັນ​ເຄື່ອງ​ນຸ່ງ​ຫົ່ມ​ຂອງ​ເຈົ້າ​ເໝືອນ​ກັບ​ເຄື່ອງ​ປະດັບ ແລະ ຜູກ​ມັດ​ໄວ້​ເໝືອນ​ດັ່ງ​ເຈົ້າສາວ​ສັນນັ້ນ."},{"vNo":19,"txt":"ເພາະ​ບ່ອນ​ທີ່​ບໍ່​ມີ​ປະ​ໂຫຍດ ແລະ ບ່ອນ​ທີ່​ແຫ້ງ​ແລ້ງ, ແລະ ແຜ່ນດິນ​ແຫ່ງ​ຄວາມ​ພິນາດ​ຂອງ​ເຈົ້າຈົນ​ກະ​ທັ້ງບັດ​ນີ້ຈະ​ແຄບ​ເກີນ​ໄປ ເພາະ​ດ້ວຍ​ຜູ້ອາ​ໄສ; ແລະ ພວກ​ທີ່​ກືນ​ກິນ​ເຈົ້າຈະ​ຫ່າງ​ໄກ​ໄປ​ຈາກ​ເຈົ້າ."},{"vNo":20,"txt":"ລູກ​ຫລານທີ່​ເຈົ້າຈະ​ມີ​ຫລັງ​ຈາກ​ເຈົ້າສູນ​ເສຍພວກ​ທຳ​ອິດ​ໄປຈະ​ເວົ້າ​ເຂົ້າຫູ​ຂອງ​ເຈົ້າວ່າ: ບ່ອນ​ນີ້​ແຄບ​ເກີນ​ໄປ​ສຳລັບ​ລູກ; ຈົ່ງ​ຫາ​ບ່ອນ​ໃໝ່ໃຫ້​ລູກ​ຢູ່​ເຖີດ."},{"vNo":21,"txt":"ເມື່ອນັ້ນ ເຈົ້າຈະ​ກ່າວ​ຢູ່​ໃນ​ໃຈ​ວ່າ: ແມ່ນ​ໃຜ​ໜໍ​ເກີດ​ຄົນ​ເຫລົ່າ​ນີ້​ໃຫ້​ເຮົາ, ເມື່ອ​ເຫັນ​ເຮົາ​ສູນ​ເສຍ​ລູກ​ຫລານ​ຂອງ​ເຮົາ​ໄປ, ແລະ ເຮົາ​ເປັນ​ຜູ້​ສູນ​ເສຍ​ທຸກ​ສິ່ງ, ເປັນ​ຊະ​ເລີຍ ແລະ ຍົກຍ້າຍ​ໄປມາ? ແມ່ນ​ຜູ້​ໃດ​ໜໍ​ລ້ຽງ​ດູຄົນ​ເຫລົ່າ​ນີ້? ຈົ່ງ​ເບິ່ງ ເຮົາ​ຖືກ​ປະ​ຖິ້ມ​ໄວ້​ຕາມ​ລຳພັງ ຄົນ​ເຫລົ່າ​ນີ້​ໄປ​ຢູ່​ບ່ອນ​ໃດ​ມາ?"},{"vNo":22,"txt":"ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ຈົ່ງ​ເບິ່ງ, ເຮົາ​ຈະ​ຍົກ​ມື​ກວັກ​ຄົນ​ຕ່າງ​ຊາດ ແລະ ຍົກ​ສັນຍານ​ຂອງ​ເຮົາ​ຕໍ່​ຜູ້​ຄົນ; ແລະ ເຂົາ​ຈະ​ອູ້ມ​ລູກ​ຊາຍ​ຂອງ​ເຈົ້າມາ​ໃນ​ອ້ອມ​ແຂນ​ຂອງ​ເຂົາ, ແລະ ສ່ວນ​ລູກ​ສາວ​ຂອງ​ເຈົ້ານັ້ນ ເຂົາ​ຈະ​ໃສ່​ບ່າ​ແບກ​ມາ."},{"vNo":23,"txt":"ແລະ ກະສັດ​ຈະ​ເປັນ​ພໍ່​ລ້ຽງ​ຂອງ​ເຈົ້າ ແລະ ລາ​ຊິນີທັງຫລາຍ​ຈະ​ເປັນ​ແມ່ລ້ຽງ​ຂອງ​ເຈົ້າ; ເຂົາ​ເຫລົ່ານັ້ນຈະ​ກົ້ມໜ້າ​ລົງ​ເຖິງ​ດິນ​ກາບ​ເຈົ້າ, ເຂົາ​ຈະ​ເລຍ​ຂີ້ຝຸ່ນ​ທີ່​ຕີນ​ຂອງ​ເຈົ້າ; ແລ້ວ​ເຈົ້າຈະ​ຮູ້​ວ່າ ເຮົາ​ຄື​ພຣະຜູ້​ເປັນ​ເຈົ້າ; ຜູ້​ທີ່​ລໍຄອຍ​ເຮົາ​ຈະ​ບໍ່​ປະສົບ​ຄວາມ​ອາຍ."},{"vNo":24,"txt":"ຈະ​ເອົາ​ເຫຍື່ອ​ໄປ​ຈາກ​ຜູ້​ທີ່​ມີ​ກຳລັງ ຫລື ຈະ​ຊ່ອຍ​ຊະ​ເລີຍ​ຂອງ​ຜູ້​ຊະນະ​ໃຫ້​ພົ້ນ​ໄດ້​ບໍ?"},{"vNo":25,"txt":"ແຕ່​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້, ເຖິງ​ແມ່ນຊະ​ເລີຍ​ຂອງ​ຄົນ​ທີ່​ຍິ່ງ​ໃຫຍ່​ກໍ​ຈະ​ຖືກ​ເອົາ​ໄປ, ແລະ ເຫຍື່ອ​ຂອງ​ຄົນ​ທີ່​ຫ້ຽມ​ໂຫດ​ກໍ​ຈະ​ຖືກ​ຊ່ອຍ​ໃຫ້​ພົ້ນ; ເພາະ​ເຮົາ​ຈະ​ຕໍ່​ສູ້ກັບ​ຜູ້​ທີ່​ຕໍ່​ສູ້ເຈົ້າ, ແລະ ເຮົາ​ຈະ​ຊ່ອຍ​ລູກ​ຫລານ​ຂອງ​ເຈົ້າ​ໃຫ້​ລອດ."},{"vNo":26,"txt":"ແລະ ເຮົາ​ຈະ​ໃຫ້​ຜູ້​ບີບ​ບັງຄັບ​ເຈົ້າກິນ​ເນື້ອ​ຂອງ​ຕົນ​ເອງ; ແລະ ເຂົາ​ຈະ​ເມົາ​ເລືອດ​ຂອງ​ເຂົາ​ເອງ​ເໝືອນ​ເມົາ​ເຫລົ້າ​ແວງ; ແລະ ມະນຸດ​ທັງ​ປວງ​ຈະ​ຮູ້​ວ່າ​ເຮົາ, ພຣະຜູ້​ເປັນ​ເຈົ້າ, ຄື​ພຣະຜູ້​ຊ່ອຍ​ໃຫ້​ລອດ ແລະ ພຣະຜູ້​ໄຖ່​ຂອງ​ເຈົ້າ, ແລະ ພຣະ​ຜູ້​ມີ​ລິດ​ທາ​ນຸພາບ​ຂອງ​ຢາ​ໂຄບ."}]}