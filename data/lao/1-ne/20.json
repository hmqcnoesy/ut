{"heading":"ພຣະ​ຜູ້ເປັນ​ເຈົ້າ​ເປີດ​ເຜີຍ​ພຣະ​ປະສົງ​ຂອງ​ພຣະ​ອົງ​ແກ່​ອິດ​ສະ​ຣາ​ເອນ—ອິດ​ສະ​ຣາ​ເອນ​ຈະ​ອອກ​ໄປ​ຈາກ​ບາ​ບີ​ໂລນ ແລະ ຖືກ​ເລືອກ​ໃນ​ເຕົາ​ໄຟ​ແຫ່ງ​ຄວາມ​ທຸກ​ທໍລະມານ—ປຽບທຽບ​ກັບ​ເອ​ຊາ​ຢາ 48. ປະມານ 588–570 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":19,"nextNo":21,"chapterTitle":"1 ນີ​ໄຟ 20","prevTitle":"1 ນີ​ໄຟ 19","nextTitle":"1 ນີ​ໄຟ 21","verses":[{"vNo":1,"txt":"ຈົ່ງ​ຟັງ​ຂໍ້ຄວາມ​ນີ້​ເຖີດ, ໂອ້ ເຊື້ອສາຍ​ຂອງ​ຢາ​ໂຄບ, ຜູ້​ທີ່​ຖືກ​ເອີ້ນ​ໃນ​ນາມ​ຂອງ​ເຊື້ອສາຍ​ອິດ​ສະ​ຣາ​ເອນ, ແລະ ຜູ້​ທີ່​ອອກ​ມາ​ຈາກ​ນ້ຳ​ແຫ່ງ​ຢູດາ ຫລື ອອກ​ມາ​ຈາກ​ນ້ຳ​ແຫ່ງ​ການ​ບັບຕິ​ສະມາ, ຜູ້​ທີ່​ໄດ້​ສາບານ​ໃນ​ພຣະ​ນາມ​ຂອງ​ພຣະຜູ້​ເປັນ​ເຈົ້າ ແລະ ເວົ້າ​ເຖິງ​ພຣະ​ເຈົ້າຂອງ​ອິດ​ສະ​ຣາ​ເອນ, ແຕ່​ເຂົາ​ຍັງ​ບໍ່​ສາມາດ​ສາບານ​ດ້ວຍ​ຄວາມ​ຈິງ ຫລື ຄວາມ​ຊອບ​ທຳ​ເທື່ອ."},{"vNo":2,"txt":"ເຖິງ​ຢ່າງ​ໃດ​ກໍ​ຕາມ, ເຂົາ​ຂະ​ໜາ​ນນາ​ມ​ຕົນ​ເອງ​ຕາມ​ເມືອງ​ສັກສິດ, ແຕ່​ເຂົາ​ບໍ່​ໄດ້​ມີ​ຄວາມ​ໝັ້ນຄົງ​ຢູ່​ໃນ​ພຣະ​ເຈົ້າຂອງ​ອິດ​ສະ​ຣາ​ເອນ, ຜູ້​ເປັນ​ຈອມ​ໂຍທາ; ແທ້​ຈິງ​ແລ້ວ, ພຣະ​ນາມ​ຂອງ​ພຣະ​ອົງ​ຄືຈອມ​ໂຍທາ."},{"vNo":3,"txt":"ຈົ່ງ​ເບິ່ງ, ເລື່ອງ​ລາວ​ແຕ່​ກ່ອນ​ນັ້ນ ເຮົາ​ປະກາດ​ແລ້ວ​ຕັ້ງ​ແຕ່​ຕົ້ນ ແລະ ມັນ​ອອກ​ມາ​ຈາກ​ປາກ​ຂອງ​ເຮົາ​ແລ້ວ, ແລະ ເຮົາ​ໄດ້​ສະ​ແດງ​ແລ້ວ​ແກ່​ເຂົາ. ເຮົາ​ໄດ້​ສະ​ແດງ​ແກ່​ເຂົາ​ໂດຍ​ທັນທີ."},{"vNo":4,"txt":"ແລະ ເຮົາ​ໄດ້​ເຮັດ​ເພາະ​ເຮົາ​ຮູ້ຈັກ​ວ່າ ເຈົ້າ​ເປັນ​ຄົນ​ດື້​ດ້ານ ແລະ ຄໍ​ຂອງ​ເຈົ້າ​ແຂງ​ເໝືອນ​ເຫລັກ, ແລະ ໜ້າ​ຂອງ​ເຈົ້າ​ເປັນ​ທອງ​ເຫລືອງ;"},{"vNo":5,"txt":"ແລະ ເຮົາ​ປະກາດ​ແກ່​ເຈົ້າ​ແລ້ວ​ຕັ້ງ​ແຕ່​ຕົ້ນວ່າ ເຮົາ​ໄດ້​ສະ​ແດງ​ມັນ​ກ່ອນ​ເຫດການ​ຈະ​ເກີດ​ຂຶ້ນ ແລະ ເຮົາ​ໄດ້​ສະ​ແດງ​ມັນ​ແກ່​ເຈົ້າ ເພາະ​ຢ້ານ​ເຈົ້າ​ເວົ້າວ່າ—ຮູບ​ບູຊາ​ຂອງ​ເຮົາ​ໄດ້​ເຮັດຂຶ້ນມາ ແລະ ຮູບຄວັດ​ສະ​ຫລັກ​ຂອງ​ເຮົາ ແລະ ຮູບລໍ່​ຂອງ​ເຮົາ​ໄດ້​ບັນຊາ​ມັນ​ຂຶ້ນມາ."},{"vNo":6,"txt":"ເຈົ້າ​ໄດ້​ເຫັນ ແລະ ໄດ້​ຍິນ​ເລື່ອງ​ທັງ​ໝົດ​ນີ້​ແລ້ວ ເຈົ້າຈະ​ບໍ່​ປະກາດ​ມັນ​ບໍ? ແລະ ຕັ້ງ​ແຕ່​ເວລາ​ນີ້​ໄປ ເຮົາ​ຈະ​ເລົ່າ​ສິ່ງ​ໃໝ່ໆ​ໃຫ້​ເຈົ້າຟັງ, ເປັນ​ສິ່ງ​ທີ່​ປິດ​ຊ້ອນ​ໄວ້ ຊຶ່ງ​ເຈົ້າບໍ່​ເຄີຍ​ໄດ້​ຍິນ​ມາ​ກ່ອນ."},{"vNo":7,"txt":"ເປັນ​ສິ່ງ​ທີ່​ສ້າງ​ຂຶ້ນ​ໃໝ່, ບໍ່​ແມ່ນ​ດົນ​ມາ​ແລ້ວ, ກ່ອນ​ມື້​ນີ້​ເຈົ້າບໍ່​ເຄີຍ​ໄດ້​ຍິນ​ກ່ຽວ​ກັບ​ມັນ ຢ້ານ​ວ່າເຈົ້າຈະ​ເວົ້າວ່າ—ຈົ່ງ​ເບິ່ງ ຂ້ານ້ອຍ​ຮູ້​ແລ້ວ."},{"vNo":8,"txt":"ແທ້​ຈິງ​ແລ້ວ, ເຈົ້າບໍ່​ໄດ້​ຍິນ​ມັນ​ດອກ; ແທ້​ຈິງ​ແລ້ວ, ເຈົ້າບໍ່​ຮູ້ຈັກ​ມັນ​ດອກ; ແທ້​ຈິງ​ແລ້ວ, ນັບ​ແຕ່​ເວລາ​ນັ້ນຫູ​ຂອງ​ເຈົ້າບໍ່​ໄດ້​ເປີດ; ເພາະ​ເຮົາ​ຮູ້​ວ່າ​ເຈົ້າຈະ​ກະທຳ​ການ​ທໍລະ​ຍົດ​ຢ່າງ​ໃຫຍ່​ຫລວງ ແລະ ຖືກ​ເອີ້ນ​ວ່າ​ຜູ້​ລະ​ເມີດ​ຕັ້ງ​ແຕ່​ໃນ​ທ້ອງ​ແມ່."},{"vNo":9,"txt":"ເຖິງ​ຢ່າງ​ໃດ​ກໍ​ຕາມ ເພາະ​ເຫັນ​ແກ່​ຊື່​ຂອງ​ເຮົາ ເຮົາ​ຈຶ່ງ​ອົດ​ກັ້ນພຣະ​ພິ​ໂລດ​ໄວ້, ແລະ ເພາະ​ເຫັນ​ແກ່​ຄວາມ​ສັນລະ​ເສີນ​ຂອງ​ເຮົາ, ເຮົາ​ຈຶ່ງ​ຫ້າມ​ບໍ່​ໃຫ້​ຕັດ​ເຈົ້າອອກ​ໄປ."},{"vNo":10,"txt":"ເພາະ​ຈົ່ງ​ເບິ່ງ, ເຮົາ​ຫລໍ່​ຫລອມ​ເຈົ້າ, ເຮົາ​ເລືອກ​ເຈົ້າ​ໃນ​ເຕົາ​ໄຟແຫ່ງຄວາມທຸກ​ທໍລະມານ."},{"vNo":11,"txt":"ເພື່ອ​ເຫັນ​ແກ່​ເຮົາ, ແທ້​ຈິງ​ແລ້ວ, ເພື່ອ​ເຫັນ​ແກ່​ເຮົາ, ເຮົາຈະ​ທຳ​ການ​ນີ້, ເພາະວ່າ​ເຮົາ​ຈະ​ບໍ່​ຍອມ​ໃຫ້​ຊື່​ຂອງ​ເຮົາ​ມີ​ມົນທິນ, ແລະ ເຮົາ​ຈະ​ບໍ່​ສະລະ​ລັດສະໝີ​ພາບ​ຂອງ​ເຮົາ​ໃຫ້​ແກ່​ຜູ້​ອື່ນ."},{"vNo":12,"txt":"ຈົ່ງ​ເຊື່ອ​ຟັງ​ເຮົາ, ໂອ້ ຢາ​ໂຄບ, ແລະ ອິດ​ສະ​ຣາ​ເອນ, ຜູ້​ທີ່​ເຮົາ​ເອີ້ນ​ແລ້ວ ເຮົາ​ກໍ​ຄື​ເຂົາ; ເຮົາ​ເປັນ​ຜູ້​ທຳ​ອິດ ແລະ ເປັນ​ຜູ້​ສຸດ​ທ້າຍ​ນັ້ນ."},{"vNo":13,"txt":"ມື​ຂອງ​ເຮົາ​ວາງ​ພື້ນຖານ​ຂອງ​ແຜ່ນດິນ​ໂລກ, ແລະ ມື​ຂວາ​ຂອງ​ເຮົາ​ຄືບ​ເຖິງ​ສະຫວັນ. ເຮົາ​ເອີ້ນ​ມັນ ແລະ ມັນ​ພາກັນ​ລຸກຂຶ້ນ."},{"vNo":14,"txt":"ທ່ານ​ທັງຫລາຍ​ຈົ່ງ​ຊຸມນຸມ​ກັນ, ແລະ ຟັງ; ຜູ້​ໃດ​ໃນ​ບັນດາ​ພວກ​ນັ້ນທີ່​ປະກາດ​ເລື່ອງ​ເຫລົ່າ​ນີ້​ແກ່​ພວກ​ເຂົາ? ພຣະຜູ້​ເປັນ​ເຈົ້າຮັກ​ຜູ້ນັ້ນ; ແທ້​ຈິງ​ແລ້ວ ແລະ ຜູ້ນັ້ນຈະ​ເຮັດ​ໃຫ້​ພຣະ​ຄຳ​ຂອງ​ພຣະ​ອົງ​ທີ່​ພວກ​ເຂົາ​ປະກາດ​ສຳ​ເລັດ; ແລະ ພຣະ​ອົງ​ຈະ​ເຮັດ​ກັບ​ບາ​ບີ​ໂລນ​ຕາມ​ພຣະ​ໄທ​ຂອງ​ພຣະ​ອົງ ແລະ ແຂນ​ຂອງ​ພຣະ​ອົງ​ຈະ​ມາ​ຢູ່​ເທິງ​ຊາວ​ຄັນ​ເດ​ອາ."},{"vNo":15,"txt":"ພຣະຜູ້​ເປັນ​ເຈົ້າກ່າວ​ອີກ​ວ່າ; ເຮົາ​ພຣະ​ຜູ້​ເປັນ​ເຈົ້າ, ແທ້​ຈິງ​ແລ້ວ, ເຮົາ​ໄດ້​ກ່າວ​ໄວ້; ແທ້​ຈິງ​ແລ້ວ, ເຮົາ​ໄດ້​ເອີ້ນ​ເຂົາ​ໃຫ້​ມາ​ປະກາດ, ເຮົາ​ພາ​ເຂົາ​ມາ, ແລະ ເຂົາ​ຈະ​ເຮັດ​ທາງ​ຂອງ​ເຂົາ​ໃຫ້​ຈະ​ເລີນ."},{"vNo":16,"txt":"ຈົ່ງ​ເຂົ້າ​ມາ​ໃກ້​ເຮົາ; ເຮົາ​ບໍ່​ໄດ້​ເວົ້າ​ໃນ​ທີ່​ລີ້​ລັບ; ນັບ​ແຕ່​ຕົ້ນມາ ນັບ​ແຕ່​ເວລາ​ທີ່​ມີ​ປະກາດ​ເຮົາ​ກໍ​ເວົ້າ​ແລ້ວ ແລະ ອົງ​ພຣະ​ຜູ້​ເປັນ​ເຈົ້າ ແລະ ພຣະ​ວິນ​ຍານ​ຂອງ​ພຣະ​ອົງ​ໄດ້​ສົ່ງ​ເຮົາ​ມາ."},{"vNo":17,"txt":"ແລະ ພຣະຜູ້​ເປັນ​ເຈົ້າ, ພຣະຜູ້​ໄຖ່​ຂອງ​ເຈົ້າ ແລະ ພຣະຜູ້​ບໍລິສຸດ​ຂອງ​ອິດ​ສະ​ຣາ​ເອນ​ກ່າວ​ໄວ້; ດັ່ງນັ້ນ, ເຮົາ​ສົ່ງ​ເຂົາ​ໄປ, ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ເຈົ້າ, ຜູ້​ສອນ​ເຈົ້າ​ເພື່ອ​ໃຫ້​ເປັນ​ປະ​ໂຫຍດ​ຜູ້ນຳ​ພາ​ເຈົ້າ​ໄປ​ຕາມ​ທາງ​ທີ່​ຄວນ​ເຮັດ​ດັ່ງນັ້ນ."},{"vNo":18,"txt":"ໂອ້ ຖ້າ​ເຈົ້າ​ຟັງ​ບັນ​ຍັດ​ຂອງ​ເຮົາ ເມື່ອ​ນັ້ນ​ຄວາມ​ສັນຕິ​ຂອງ​ເຈົ້າ​ຈະ​ເປັນ​ດັ່ງ​ແມ່ນ້ຳ—​ແລະ ຄວາມ​ຊອບ​ທຳ​ຂອງ​ເຈົ້າ​ຈະ​ເປັນ​ດັ່ງ​ຄື້ນ​ໃນ​ທະ​ເລ."},{"vNo":19,"txt":"ແລະ ລູກ​ຫລານ​ຂອງ​ເຈົ້າ​ຈະ​ເປັນ​ດັ່ງ​ດິນ​ຊາຍ; ແລະ ລູກ​ຜູ້​ອອກ​ຈາກ​ອຸ​ທອນ​ຂອງ​ເຈົ້າກໍ​ຈະ​ເປັນ​ເໝືອນ​ດັ່ງ​ເມັດ​ຊາຍ; ຊື່​ຂອງ​ເຂົາ​ຈະ​ບໍ່​ຖືກ​ຕັດ​ອອກ ຫລື ຖືກ​ທຳລາຍ​ຕໍ່ໜ້າ​ເຮົາ."},{"vNo":20,"txt":"ຈົ່ງ​ອອກ​ໄປ​ຈາກ​ບາ​ບີ​ໂລນ, ຈົ່ງ​ໜີ​ໄປ​ຈາກ​ຊາວ​ຄັນ​ເດອາ, ຈົ່ງ​ປະກາດ​ດ້ວຍ​ສຽງ​ເພງ, ຈົ່ງ​ບອກ​ເລື່ອງ​ນີ້, ຈົ່ງ​ອອກ​ໄປ​ສຸດ​ແຜ່ນດິນ​ໂລກ; ເຈົ້າຈົ່ງ​ກ່າວ​ວ່າ: ພຣະຜູ້​ເປັນ​ເຈົ້າ​ໄດ້​ໄຖ່​ຢາ​ໂຄບ​ຜູ້​ຮັບ​ໃຊ້​ຂອງ​ພຣະ​ອົງ​ແລ້ວ."},{"vNo":21,"txt":"ແລະ ພວກ​ເຂົາ​ບໍ່​ໄດ້​ຫິວ​ນ້ຳ​ເວລາ​ພຣະ​ອົງ​ພາ​ເຂົາ​ໄປ​ທາງ​ທະ​ເລ​ຊາຍ; ພຣະ​ອົງ​ໄດ້​ເຮັດ​ໃຫ້​ນ້ຳ​ໄຫລ​ອອກ​ຈາກ​ຫີນ​ເພື່ອ​ເຂົາ; ພຣະ​ອົງ​ໄດ້​ຕີ​ຫີນ ແລະ ນ້ຳ​ໄດ້​ພຸ່ງ​ອອກ​ມາ."},{"vNo":22,"txt":"ທັງໆ​ທີ່​ພຣະ​ອົງ​ເຮັດ​ໄປ​ທັງ​ໝົດ​ນີ້​ແລ້ວ, ແລະ ຫລວງ​ຫລາຍ​ກວ່າ​ນີ້​ອີກ, ກໍ​ຍັງ​ບໍ່​ມີ​ສັນຕິ​ສຸກ​ສຳລັບ​ຄົນ​ຊົ່ວ, ພຣະ​ເຈົ້າ​ກ່າວ​ດັ່ງ​ນີ້."}]}