{"heading":"ຄົນ​ຊົ່ວ​ຖື​ເອົາ​ຄວາມ​ຈິງ​ເປັນ​ເລື່ອງ​ຮຸນ​ແຮງ—ລູກ​ຊາຍ​ຂອງ​ລີ​ໄຮ​ແຕ່ງງານ​ກັບ​ລູກ​ສາວ​ຂອງ​ອິດ​ຊະ​ມາ​ເອນ—ເລຍ​ໂຮ​ນາ​ພາ​ພວກ​ເຂົາ​ເດີນທາງ​ໃນ​ຖິ່ນ​ແຫ້ງ​ແລ້ງ​ກັນ​ດານ—ຂ່າວສານ​ຈາກ​ພຣະ​ຜູ້​ເປັນ​ເຈົ້າ​ໄດ້​ຖືກ​ຂຽນ​ໄວ້​ເທິງເລຍ​ໂຮ​ນາ​ເປັນ​ບາງ​ຄັ້ງ—ການຕາຍ​ຂອງ​ອິດ​ຊະ​ມາ​ເອນ; ຄອບຄົວ​ຂອງ​ລາວ​ຈົ່ມ​ຍ້ອນ​ຄວາມທຸກ​ທໍລະມານ. ປະມານ 600–592 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":15,"nextNo":17,"chapterTitle":"1 ນີ​ໄຟ 16","prevTitle":"1 ນີ​ໄຟ 15","nextTitle":"1 ນີ​ໄຟ 17","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື, ຂ້າພະ​ເຈົ້ານີ​ໄຟ​ໄດ້​ເວົ້າກັບ​ພວກ​ອ້າຍ​ຂອງ​ຂ້າພະ​ເຈົ້າຈົບ​ແລ້ວ, ຈົ່ງ​ເບິ່ງ ພວກ​ເຂົາ​ໄດ້​ເວົ້າກັບ​ຂ້າພະ​ເຈົ້າວ່າ: ເຈົ້າ​ໄດ້​ກ່າວ​ເລື່ອງ​ຮຸນ​ແຮງ​ກັບ​ພວກ​ເຮົາ​ເກີນ​ກວ່າ​ພວກ​ເຮົາ​ຈະ​ທົນ​ໄດ້."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເວົ້າກັບ​ພວກ​ເຂົາ​ວ່າ ເຮົາ​ຮູ້​ວ່າ​ເຮົາ​ໄດ້​ເວົ້າ​ເລື່ອງ​ຮຸນ​ແຮງ​ຕໍ່​ຄົນ​ຊົ່ວ​ຕາມ​ຄວາມ​ຈິງ; ແລ້ວ​ຄົນ​ຊອບ​ທຳນັ້ນ​ເຮົາ​ຮັບຮອງ ແລະ ໃຫ້​ຖ້ອຍ​ຄຳ​ວ່າ ພວກ​ເຂົາ​ຈະ​ໄດ້ຮັບການ​ຍົກ​ຂຶ້ນ​ໃນ​ວັນ​ສຸດ​ທ້າຍ; ດັ່ງນັ້ນ, ຄົນ​ຜິດ​ຍ່ອມ​ຖື​ເອົາ​ຄວາມ​ຈິງ​ເປັນ​ເລື່ອງ​ຮຸນ​ແຮງ​ເພາະ​ມັນ​ບາດ​ໃຈ​ເຂົາ​ເຖິງ​ສ່ວນ​ເລິກ​ທີ່​ສຸດ."},{"vNo":3,"txt":"ແລະ ບັດ​ນີ້​ພວກ​ອ້າຍ​ຂອງ​ເຮົາ​ເອີຍ, ຖ້າ​ຫາກ​ພວກ​ເຈົ້າຊອບ​ທຳ ແລະ ເຕັມ​ໃຈ​ຈະ​ຟັງ​ຄວາມ​ຈິງ ແລະ ເອົາ​ໃຈ​ໃສ່​ຄວາມ​ຈິງ​ເພື່ອ​ພວກ​ເຈົ້າຈະ​ໄດ້​ເດີນ​ໄປຢ່າງ​ພາກພູມ​ໃຈ​ຕໍ່​ພຣະ​ພັກ​ຂອງ​ພຣະ​ເຈົ້າ, ແລ້ວ​ພວກ​ເຈົ້າຈະ​ບໍ່​ຈົ່ມ​ເພາະ​ຄວາມ​ຈິງ ແລະ ເວົ້າວ່າ: ເຈົ້າ​ເວົ້າ​ເລື່ອງ​ຮຸນ​ແຮງ​ຕໍ່ຕ້ານ​ພວກ​ເຮົາ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ຊັກ​ຊວນ​ພວກ​ອ້າຍ​ຂອງ​ຂ້າພະ​ເຈົ້າດ້ວຍ​ສຸດ​ຄວາມ​ພາກ​ພຽນ​ເພື່ອ​ໃຫ້​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຖ່ອມຕົວ​ລົງ​ຕໍ່​ພຣະ​ພັກ​ຂອງ​ພຣະ​ຜູ້​ເປັນ​ເຈົ້າ; ເຖິງ​ຂະໜາດທີ່​ຂ້າພະ​ເຈົ້າ​ເກີດ​ຄວາມ​ປິ​ຕິ​ຍິນ​ດີ ແລະ ມີ​ຄວາມ​ຫວັງ​ໃນ​ຕົວ​ຂອງ​ພວກ​ເຂົາ, ວ່າ​ພວກ​ເຂົາ​ຈະ​ເດີນ​ໃນ​ທາງ​ຂອງ​ຄວາມ​ຊອບ​ທຳ."},{"vNo":6,"txt":"ບັດ​ນີ້, ເລື່ອງ​ທັງ​ໝົດ​ນີ້​ໄດ້​ເວົ້າ ແລະ ໄດ້​ເຮັດ​ໄປ​ຂະນະ​ທີ່​ບິດາ​ຂອງ​ຂ້າພະ​ເຈົ້າອາ​ໄສ​ຢູ່​ທີ່​ຜ້າ​ເຕັ້ນ​ໃນ​ຮ່ອມ​ພູ​ທີ່​ເພິ່ນ​ເອີ້ນ​ວ່າ ເລ​ມູ​ເອນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ຮັບ​ເອົາ​ລູກ​ສາວ​ຄົນ​ໜຶ່ງ​ຂອງ​ອິດ​ຊະ​ມາ​ເອນ​ມາ​ເປັນ​ເມຍ; ແລະ ພວກ​ອ້າຍ​ຂອງ​ຂ້າພະ​ເຈົ້າກໍ​ໄດ້ຮັບ​ເອົາ​ລູກ​ສາວ​ຄົນ​ອື່ນໆ​ຂອງ​ອິດ​ຊະ​ມາ​ເອນ​ມາ​ເປັນ​ເມຍ; ແລະ ໂຊ​ລຳ​ກໍ​ໄດ້​ຮັບ​ເອົາ​ລູກ​ສາວ​ກົກ​ຂອງ​ອິດ​ຊະ​ມາ​ເອນ​ມາ​ເປັນ​ເມຍ​ເໝືອນ​ກັນ."},{"vNo":8,"txt":"ແລະ ດັ່ງນັ້ນບິດາ​ຂອງ​ຂ້າພະ​ເຈົ້າ​ໄດ້​ເຮັດ​ໃຫ້​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າທີ່​ປະທານ​ໃຫ້​ເພິ່ນ​ສຳ​ເລັດ​ໂດຍ​ຄົບ​ຖ້ວນ. ແລະ ຂ້າພະ​ເຈົ້ານີ​ໄຟ​ໄດ້ຮັບພອນ​ຢ່າງ​ຍິ່ງຈາກ​ພຣະ​ຜູ້​ເປັນ​ເຈົ້າ​ເໝືອນ​ກັນ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຸລະສຽງ​ຂອງ​ພຣະ​ຜູ້​ເປັນ​ເຈົ້າ​ໄດ້​ຮັບ​ສັ່ງ​ກັບ​ບິດາ​ຂອງ​ຂ້າພະ​ເຈົ້າ​ໃນ​ຕອນ​ກາງຄືນ ແລະ ບັນຊາ​ເພິ່ນ​ໃຫ້​ອອກ​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ໃນ​ວັນ​ຮຸ່ງ​ຂຶ້ນ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ບິດາ​ຂອງ​ຂ້າພະ​ເຈົ້າ​ໄດ້​ຕື່ນ​ຂຶ້ນ​ໃນ​ຕອນ​ເຊົ້າ ແລະ ອອກ​ໄປ​ທີ່​ປາກ​ປະຕູ​ຜ້າ​ເຕັ້ນ​ນັ້ນ, ເພິ່ນ​ແປກ​ໃຈ​ຫລາຍ​ທີ່​ເຫັນ​ລູກກົມອັນ​ມີ​ຝີ​ມື​ແປກ​ປະຫລາດ​ລູກ​ໜຶ່ງ​ວາງ​ຢູ່​ເທິງ​ພື້ນ​ດິນ; ແລະ ມັນ​ເປັນ​ທອງ​ເຫລືອງ​ຢ່າງ​ດີ. ແລະ ພາຍ​ໃນລູກ​ກົມ​ມີ​ເຂັມ​ສອງ​ອັນ; ແລະ ເຂັມໜຶ່ງ​ຊີ້​ໄປ​ທາງ​ທີ່​ພວກ​ເຮົາ​ຄວນ​ໄປ ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເຕົ້າ​ໂຮມ​ສິ່ງ​ຂອງ​ຕ່າງໆ​ທີ່​ຈະ​ນຳ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ແລະ ສະບຽງ​ອາຫານ​ທີ່​ຍັງ​ເຫລືອ​ຢູ່​ທັງ​ໝົດ ຊຶ່ງພຣະ​ຜູ້​ເປັນ​ເຈົ້າ​ປະທານ​ໃຫ້​ພວກ​ເຮົາ; ແລະ ພວກ​ເຮົາ​ໄດ້​ເອົາ​ເມັດ​ພືດ​ທຸກ​ຊະນິດ​ເພື່ອ​ຈະ​ໄດ້​ເອົາ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເອົາ​ຜ້າ​ເຕັ້ນ​ຂອງ​ພວກ​ເຮົາ ແລະ ອອກ​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ຂ້າມ​ແມ່ນ້ຳ​ເລ​ມັນ​ໄປ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເດີນທາງ​ໄປ​ເປັນ​ເວລາ​ສີ່​ມື້​ໃນ​ທິດ​ທາງ​ຂ້ອນ​ໄປ​ທາງ​ໃຕ້​ຂອງ​ທາງຕາ​ເວັນ​ອອກສ່ຽງ​ໃຕ້, ແລະ ພວກ​ເຮົາ​ໄດ້​ຕັ້ງຜ້າ​ເຕັ້ນຂຶ້ນອີກ; ແລະ ພວກ​ເຮົາ​ໄດ້​ຕັ້ງຊື່​ບ່ອນ​ນັ້ນວ່າ ເຊ​ເຊີ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເອົາ​ຄັນທະ​ນູ ແລະ ລູກ​ທະນູ​ຂອງ​ພວກ​ເຮົາ, ແລະ ອອກ​ໄປ​ໃນ​ຖິ່ນ​ແຫ້ງ​ແລ້ງກັນດານ ເພື່ອ​ລ່າ​ສັດ​ມາ​ເປັນ​ອາຫານ​ໃຫ້​ຄອບຄົວ​ຂອງ​ພວກ​ເຮົາ; ແລະ ຫລັງ​ຈາກ​ໄດ້​ສັດ​ມາ​ເປັນ​ອາຫານ​ໃຫ້​ຄອບຄົວ​ແລ້ວ ພວກ​ເຮົາ​ກໍ​ໄດ້​ກັບ​ມາ​ຫາ​ຄອບຄົວ​ຂອງ​ພວກ​ເຮົາ​ອີກ​ໃນ​ຖິ່ນ​ແຫ້ງ​ແລ້ງ​ກັນດານທີ່​ເຊ​ເຊີ. ແລະ ພວກ​ເຮົາ​ໄດ້​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ອີກ​ຕາມ​ທິດ​ທາງ​ເດີມ​ໂດຍ​ຢູ່​ໃນ​ທາງ​ທີ່​ອຸດົມສົມບູນ​ທີ່​ສຸດ​ຂອງ​ຖິ່ນ​ແຫ້ງ​ແລ້ງ​ກັນດານ​ອັນ​ເປັນ​ຊາຍ​ແດນ​ໃກ້​ທະ​ເລ​ແດງ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເດີນທາງ​ໄປ​ເປັນ​ເວລາ​ຫລາຍ​ວັນ​ໂດຍ​ການ​ລ່າ​ເນື້ອ​ມາ​ເປັນ​ອາຫານ​ຕາມ​ທາງ​ທີ່​ໄປ​ນັ້ນດ້ວຍ​ຄັນທະ​ນູ ແລະ ລູກ​ທະນູ ແລະ ກ້ອນ​ຫີນ ແລະ ກະຖຸນ​ຂອງ​ພວກ​ເຮົາ."},{"vNo":16,"txt":"ແລະ ພວກ​ເຮົາ​ໄດ້​ໄປ​ຕາມ​ທິດ​ທາງ​ຂອງ​ລູກ​ກົມ ຊຶ່ງນຳ​ພວກ​ເຮົາ​ໄປ​ໃນ​ບ່ອນ​ທີ່​ອຸດົມສົມບູນ​ຫລາຍ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":17,"txt":"ແລະ ຫລັງ​ຈາກ​ພວກ​ເຮົາ​ເດີນທາງ​ເປັນ​ເວລາ​ຫລາຍ​ວັນ​ແລ້ວ, ພວກ​ເຮົາ​ໄດ້​ຕັ້ງຜ້າ​ເຕັ້ນ​ຂອງ​ພວກ​ເຮົາ​ຂຶ້ນຢູ່​ຊົ່ວ​ໄລຍະ​ໜຶ່ງ​ເພື່ອ​ຈະ​ໄດ້​ພັກຜ່ອນ ແລະ ຫາ​ອາຫານ​ໃຫ້​ຄອບຄົວ​ຂອງ​ພວກ​ເຮົາ​ອີກ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ທີ່​ຂ້າພະ​ເຈົ້ານີ​ໄຟອອກ​ໄປ​ລ່າ​ສັດ​ມາເປັນ​ອາຫານ​ນັ້ນ, ຈົ່ງ​ເບິ່ງ, ຂ້າພະ​ເຈົ້າ​ໄດ້​ເຮັດ​ຄັນທະ​ນູຂອງ​ຂ້າພະ​ເຈົ້າຫັກ ຊຶ່ງ​ເຮັດ​ດ້ວຍ​ເຫລັກ​ຢ່າງ​ດີ; ແລະ ຫລັງ​ຈາກ​ທີ່​ຂ້າພະ​ເຈົ້າ​ໄດ້​ເຮັດ​ຄັນທະ​ນູຫັກ​ແລ້ວ, ຈົ່ງ​ເບິ່ງ, ພວກ​ອ້າຍ​ຂອງ​ຂ້າພະ​ເຈົ້າກໍ​ໃຈ​ຮ້າຍ​ໃຫ້​ຂ້າພະ​ເຈົ້າ​ເພາະ​ການ​ສູນ​ເສຍ​ຄັນທະ​ນູຂອງ​ຂ້າພະ​ເຈົ້າ, ສະນັ້ນພວກ​ເຮົາ​ຈຶ່ງ​ຫາ​ອາຫານ​ບໍ່​ໄດ້."},{"vNo":19,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ກັບ​ມາ​ຫາ​ຄອບຄົວ​ຂອງ​ພວກ​ເຮົາ​ໂດຍ​ບໍ່​ມີ​ອາຫານ, ແລະ ອິດ​ເມື່ອຍຫລາຍ, ເນື່ອງ​ຈາກ​ການ​ເດີນ​ທາງ​ຂອງ​ພວກ​ເຂົາ, ພວກ​ເຂົາຈຶ່ງ​ໄດ້​ປະ​ສົບ​ຄວາມທຸກ​ເວດທະ​ນາ​ຫລາຍ ເພາະ​ຕ້ອງການ​ອາຫານ​ທີ່​ຈະ​ກິນ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເລມັນ​ກັບ​ເລ​ມູ​ເອນ ແລະ ລູກ​ຊາຍ​ຂອງ​ອິດ​ຊະ​ມາ​ເອນ​ໄດ້​ເລີ່ມ​ຈົ່ມ​ຫລາຍ​ຂຶ້ນ​ເພາະວ່າ​ຄວາມ​ທຸກ​ເວດ​ທະນາ ແລະ ຄວາມ​ທຸກ​ທໍ​ລະມານ​ຂອງ​ພວກ​ເຂົາ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ບິດາ​ຂອງ​ຂ້າພະ​ເຈົ້າກໍ​ເລີ່ມ​ຈົ່ມ​ໃຫ້​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ເພິ່ນຄື​ກັນ; ແທ້​ຈິງ​ແລ້ວ, ແລະ ພວກ​ເຂົາ​ໄດ້​ເສົ້າ​ສະຫລົດ​ໃຈ​ຢ່າງ​ຍິ່ງ, ແລະ ທຸກ​ຄົນ​ກໍ​ໄດ້​ຈົ່ມ​ໃຫ້​ພຣະ​ຜູ້​ເປັນ​ເຈົ້າ."},{"vNo":21,"txt":"ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໂດຍ​ທີ່​ເປັນ​ທຸກ​ກັບ​ພວກ​ອ້າຍ​ຂອງ​ຂ້າພະ​ເຈົ້າ ເພາະ​ການ​ສູນ​ເສຍ​ຄັນທະ​ນູຂອງ​ຂ້າພະ​ເຈົ້າ, ແລະ ໂດຍ​ທີ່​ຄັນທະ​ນູຂອງ​ພວກ​ເຂົາ​ບໍ່​ມີ​ສາຍ, ມັນ​ຈຶ່ງ​ເລີ່ມ​ລຳບາກ​ຫລາຍ​ຂຶ້ນ, ແທ້​ຈິງ​ແລ້ວ, ເຖິງ​ຂະໜາດ​ທີ່​ພວກ​ເຮົາ​ຫາ​ອາຫານ​ບໍ່​ໄດ້​ເລີຍ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ເວົ້າກັບ​ພວກ​ອ້າຍ​ຂອງ​ຂ້າພະ​ເຈົ້າຫລາຍ​ຢ່າງ, ເພາະ​ພວກ​ເຂົາ​ເຮັດ​ໃຈ​ແຂງ​ກະດ້າງ​ອີກ, ຈົນ​ເຖິງ​ຂັ້ນຈົ່ມ​ໃຫ້​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າ​ພະ​ເຈົ້ານີ​ໄຟ​ໄດ້​ເຮັດ​ຄັນທະ​ນູອັນ​ໜຶ່ງ​ຂຶ້ນ​ດ້ວຍ​ໄມ້, ແລະ ລູກ​ທະນູ​ລູກ​ໜຶ່ງ​ຈາກ​ໄມ້​ຊື່​ອັນ​ໜຶ່ງ; ດັ່ງນັ້ນ, ຂ້າພະ​ເຈົ້າ​ໄດ້​ຖື​ຄັນທະ​ນູກັບ​ລູກ​ທະນູ, ທັງ​ກະຖຸນ​ກັບ​ກ້ອນ​ຫີນ. ແລະ ຂ້າພະ​ເຈົ້າ​ໄດ້​ຖາມ​ບິດາ​ຂອງ​ຂ້າພະ​ເຈົ້າວ່າ: ລູກ​ຄວນ​ຈະ​ອອກ​ໄປ​ຫາ​ອາຫານ​ໃນ​ທາງໃດ?"},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ທູນ​ຖາມ​ພຣະ​ຜູ້​ເປັນ​ເຈົ້າ, ເພາະ​ທຸກ​ຄົນ​ຖ່ອມຕົວ​ແລ້ວ ເພາະ​ຄຳ​ເວົ້າຂອງ​ຂ້າພະ​ເຈົ້າ; ເພາະ​ຂ້າພະ​ເຈົ້າ​ໄດ້​ກ່າວ​ກັບ​ພວກ​ເຂົາ​ຫລາຍ​ເລື່ອງ​ດ້ວຍ​ພະລັງ​ແຫ່ງ​ຈິດ​ວິນ​ຍານ​ຂອງ​ຂ້າພະ​ເຈົ້າ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຸລະສຽງ​ຂອງ​ພຣະ​ຜູ້​ເປັນ​ເຈົ້າ​ໄດ້​ມາ​ເຖິງ​ບິດາ​ຂອງ​ຂ້າພະ​ເຈົ້າ; ແລະ ເພິ່ນ​ໄດ້​ຖືກ​ຕິຕຽນ​ຢ່າງ​ໜັກ​ເພາະ​ເພິ່ນ​ໄດ້​ຈົ່ມ​ໃຫ້​ພຣະ​ຜູ້​ເປັນ​ເຈົ້າ, ເຖິງ​ຂະໜາດ​ທີ່​ເພິ່ນ​ຖືກ​ນຳ​ລົງ​ໄປ​ສູ່​ຄວາມ​ເລິກ​ແຫ່ງ​ຄວາມ​ເສົ້າສະຫລົດ​ໃຈ."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຸລະສຽງ​ຂອງ​ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ເພິ່ນ​ວ່າ: ຈົ່ງ​ເບິ່ງ​ລູກ​ກົມ, ແລະ ເບິ່ງ​ສິ່ງ​ທີ່​ຂຽນ​ໄວ້​ໃນ​ນັ້ນ."},{"vNo":27,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ບິດາ​ຂອງ​ຂ້າພະ​ເຈົ້າ​ເຫັນ​ສິ່ງ​ທີ່​ຂຽນ​ໄວ້​ໃນ​ລູກ​ກົມ, ເພິ່ນ​ກໍ​ມີ​ຄວາມ​ຢ້ານ​ກົວ ແລະ ຕົວ​ສັ່ນ​ສາຍ​ຢ່າງ​ຍິ່ງ, ແລະ ພວກ​ອ້າຍ​ຂອງ​ຂ້າພະ​ເຈົ້າກັບ​ລູກ​ຂອງ​ອິດ​ຊະ​ມາ​ເອນ​ກັບ​ພວກ​ເມຍ​ຂອງ​ພວກ​ເຮົາ​ກໍ​ເໝືອນ​ກັນ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າ​ພະ​ເຈົ້ານີ​ໄຟ​ໄດ້​ເຫັນ​ເຂັມຊຶ່ງຢູ່​ໃນ​ລູກ​ກົມ​ວ່າ ມັນ​ທຳ​ງານ​ຕາມ​ສັດທາ ແລະ ຄວາມ​ພາກ​ພຽນ ແລະ ຄວາມ​ເອົາ​ໃຈ​ໃສ່ຊຶ່ງພວກ​ເຮົາ​ໃຫ້​ແກ່​ມັນ."},{"vNo":29,"txt":"ແລະ ມີ​ຂໍ້ຄວາມ​ຂຽນ​ໄວ້​ໃໝ່ໆ​ອີກ ຊຶ່ງອ່ານ​ງ່າຍໆ, ຊຶ່ງ​ໄດ້​ໃຫ້​ຄວາມ​ເຂົ້າ​ໃຈ​ແກ່​ພວກ​ເຮົາ​ກ່ຽວ​ກັບ​ທາງ​ຂອງ​ພຣະ​ຜູ້​ເປັນ​ເຈົ້າ; ແລະ ມັນ​ມີ​ຂຽນ ແລະ ປ່ຽນ​ໄປ​ເປັນ​ບາງ​ຄັ້ງຕາມ​ສັດທາ ແລະ ຄວາມພາກພຽນ ຊຶ່ງພວກ​ເຮົາ​ໃຫ້​ແກ່​ມັນ. ແລະ ພວກ​ເຮົາ​ຈຶ່ງ​ເຫັນ​ວ່າ ດ້ວຍ​ວິທີ​ນ້ອຍໆ ແລະ ງ່າຍໆ​ນີ້ ພຣະ​ຜູ້​ເປັນ​ເຈົ້າ​ນຳ​ເລື່ອງ​ອັນ​ໃຫຍ່ຍິ່ງ​ມາ​ໃຫ້."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ຂຶ້ນ​ໄປ​ເທິງ​ຈອມ​ພູ​ຕາມ​ທິດ​ທາງ, ຊຶ່ງ​ໃຫ້​ໄວ້​ໃນ​ລູກ​ກົມນັ້ນ."},{"vNo":31,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ຂ້າ​ສັດປ່າ, ເຖິງ​ຂະໜາດ​ທີ່​ໄດ້​ອາຫານ​ມາ​ໃຫ້​ຄອບຄົວ​ຂອງ​ພວກ​ເຮົາ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ກັບ​ມາ​ທີ່​ຜ້າ​ເຕັ້ນ​ຂອງ​ພວກ​ເຮົາ, ເອົາ​ສັດ​ທີ່​ຂ້າພະ​ເຈົ້າຂ້າ​ມາ​ພ້ອມ; ແລະ ບັດ​ນີ້​ເມື່ອ​ພວກ​ເຂົາ​ເຫັນ​ຂ້າພະ​ເຈົ້າ​ໄດ້​ອາຫານ​ມາ, ຄວາມສຸກ​ຂອງ​ພວກ​ເຂົາ​ນັ້ນລົ້ນ​ເຫລືອ! ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຖ່ອມຕົວ​ຕໍ່​ພຣະ​ພັກ​ຂອງ​ພຣະ​ຜູ້​ເປັນ​ເຈົ້າ, ແລະ ໄດ້​ຖະຫວາຍ​ຄວາມ​ຂອບຄຸນ​ແດ່​ພຣະ​ອົງ."},{"vNo":33,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ອອກ​ເດີນທາງ​ອີກ, ໂດຍ​ໄປ​ເກືອບ​ຈະ​ຊ້ຳທາງ​ດຽວ​ກັນ​ກັບ​ເມື່ອ​ເລີ່ມ​ຕົ້ນ; ແລະ ຫລັງ​ຈາກ​ພວກ​ເຮົາ​ໄດ້​ເດີນ​ທາງ​ໄປ​ເປັນ​ເວລາ​ຫລາຍ​ວັນ ພວກ​ເຮົາ​ຈຶ່ງ​ໄດ້​ຕັ້ງຜ້າ​ເຕັ້ນ​ຂອງ​ພວກ​ເຮົາ​ຂຶ້ນ​ອີກ, ເພື່ອ​ຈະ​ໄດ້​ພັກ​ເຊົາ​ຢູ່​ຊົ່ວ​ໄລຍະ​ໜຶ່ງ."},{"vNo":34,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອິດ​ຊະ​ມາ​ເອນ​ໄດ້ສິ້ນຊີວິດ ແລະ ຖືກ​ຝັງ​ໄວ້​ໃນ​ບ່ອນ​ທີ່​ເອີ້ນ​ວ່າ ເນ​ຮອມ."},{"vNo":35,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກລູກ​ສາວ​ຂອງ​ອິດ​ຊະ​ມາ​ເອນ​ກໍ​ເປັນ​ທຸກ​ຢ່າງ​ຍິ່ງ​ເພາະ​ການ​ສູນ​ເສຍບິດາ ແລະ ເພາະ​ຄວາມທຸກ​ທໍລະມານຂອງ​ພວກ​ເຂົາ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ພວກ​ເຂົາ​ຈຶ່ງ​ໄດ້​ຈົ່ມ​ໃຫ້​ບິດາ​ຂອງ​ຂ້າພະ​ເຈົ້າ​ເພາະ​ເພິ່ນ​ໄດ້​ພາ​ພວກ​ເຂົາ​ອອກ​ມາ​ຈາກ​ແຜ່ນດິນ​ເຢຣູ​ຊາເລັມ​ໂດຍ​ກ່າວ​ວ່າ​ບິດາຂອງ​ພວກ​ເຮົາ​ໄດ້​ສິ້ນ​ຊີວິດ​ໄປ​ແລ້ວ; ແທ້​ຈິງ​ແລ້ວ ພວກ​ເຮົາ​ຊັດ​ເຊ​ພະ​ເນ​ຈອນ​ມາ​ຫລາຍ​ແລ້ວ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ພວກ​ເຮົາ​ໄດ້​ທົນ​ທຸກທໍລະມານ, ຫິວ, ກະຫາຍ, ແລະ ອິດ​ເມື່ອຍຫລາຍ; ແລະ ຫລັງ​ຈາກ​ຄວາມທຸກ​ທັງ​ໝົດ​ນີ້​ແລ້ວ ພວກ​ເຮົາ​ຕ້ອງ​ມາ​ຕາຍ​ໃນ​ຖິ່ນ​ແຫ້ງ​ແລ້ງ​ກັນດານ​ດ້ວຍ​ຄວາມ​ອຶດຫິວ​ອີກ."},{"vNo":36,"txt":"ແລະ ພວກ​ເຂົາ​ໄດ້​ຈົ່ມ​ໃຫ້​ບິດາ​ຂອງ​ຂ້າພະ​ເຈົ້າດັ່ງນັ້ນ ແລະ ໄດ້​ຈົ່ມ​ໃຫ້​ຂ້າພະ​ເຈົ້ານຳ​ອີກ ແລະ ພວກ​ເຂົາ​ປາ​ຖະໜາ​ທີ່​ຈະ​ກັບ​ຄືນ​ໄປ​ເຢຣູ​ຊາເລັມ."},{"vNo":37,"txt":"ແລະ ເລ​ມັນ​ໄດ້​ເວົ້າກັບ​ເລ​ມູ​ເອນ ແລະ ພວກ​ລູກ​ຊາຍ​ຂອງ​ອິດ​ຊະ​ມາ​ເອນ​ອີກ​ວ່າ: ຈົ່ງ​ເບິ່ງ, ໃຫ້​ພວກ​ເຮົາ​ຂ້າ​ບິດາ​ຂອງ​ພວກ​ເຮົາ​ກັບ​ນີ​ໄຟ​ນ້ອງ​ຊາຍ​ຂອງ​ພວກ​ເຮົາ​ເສຍ ຜູ້​ທີ່​ຖື​ຕົນ​ເປັນ​ຜູ້​ປົກຄອງ ແລະ ເປັນຜູ້​ສອນ​ຂອງ ພວກ​ເຮົາຜູ້​ເປັນ​ອ້າຍ​ຂອງ​ມັນ."},{"vNo":38,"txt":"ບັດ​ນີ້​ມັນ​ເວົ້າວ່າ ພຣະຜູ້​ເປັນ​ເຈົ້າ​ໄດ້​ເວົ້າກັບ​ມັນ ແລະ​ວ່າ​ເຫລົ່າ​ທູດ​ໄດ້​ສິດສອນ​ມັນ​ນຳ​ອີກ. ແຕ່​ຈົ່ງ​ເບິ່ງ, ພວກ​ເຮົາ​ຮູ້​ວ່າ​ມັນ​ຕົວະ​ພວກ​ເຮົາ; ແລະ ມັນ​ເລົ່າ​ເລື່ອ​ງ​ເຫລົ່ານີ້ກັບ​ພວກ​ເຮົາ ແລະ ມັນ​ເຮັດ​ມາ​ຫລາຍ​ຢ່າງ​ດ້ວຍ​ວິທີ​ສະຫລາດ​ແກມ​ໂກງ​ຂອງ​ມັນ ເພື່ອ​ຈະ​ຫລອກ​ລວງ​ຕາ​ຂອງ​ພວກ​ເຮົາ​ໂດຍ​ຄິດ​ວ່າ ມັນ​ອາດ​ຈະ​ນຳ​ພວກ​ເຮົາ​ໄປ​ຫາ​ຖິ່ນ​ແຫ້ງ​ແລ້ງ​ກັນດານ​ທີ່​ແປກ​ປະຫລາດ; ແລະ ຫລັງ​ຈາກ​ມັນ​ນຳ​ພວກ​ເຮົາ​ໄປ​ແລ້ວ ມັນ​ກໍ​ຈະ​ຄິດຕັ້ງຕົ້ນ​ເປັນ​ກະສັດ ແລະ ປົກຄອງ​ພວກ​ເຮົາ ເພື່ອມັນ​ຈະ​ໄດ້​ເຮັດ​ກັບ​ພວກ​ເຮົາ​ຕາມ​ຄວາມ​ປາ​ຖະໜາ ແລະ ຕາມ​ຄວາມ​ພໍ​ໃຈ​ຂອງ​ມັນ. ແລະ ຕາມ​ວິທີ​ນີ້​ເລ​ມັນ​ອ້າຍ​ຂອງ​ຂ້າພະ​ເຈົ້າ​ໄດ້​ຍຸ​ຍົງ​ໃຈ​ຂອງ​ພວກ​ເຂົາ​ໃຫ້​ໂມ​ໂຫຂຶ້ນ."},{"vNo":39,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ຢູ່​ກັບ​ພວກ​ເຮົາ, ແທ້​ຈິງ​ແລ້ວ, ເຖິງ​ແມ່ນ​ສຸລະສຽງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ ແລະ ຮັບ​ສັ່ງ​ກັບ​ພວກ​ເຂົາ​ຫລາຍ​ຢ່າງ ແລະ ຕິຕຽນ​ພວກ​ເຂົາ​ຢ່າງ​ໜັກ; ແລະ ຫລັງ​ຈາກ​ພວກ​ເຂົາ​ຖືກ​ຕິຕຽນ​ໂດຍ​ສຸລະສຽງ​ຂອງ​ພຣະຜູ້​ເປັນ​ເຈົ້າ​ແລ້ວ ພວກ​ເຂົາ​ກໍ​ເຊົາ​ໃຈ​ຮ້າຍ ແລະ ພວກ​ເຂົາ​ໄດ້​ກັບ​ໃຈ​ຈາກບາບ​ຂອງ​ພວກ​ເຂົາ, ເຖິງ​ຂະໜາດທີ່​ພຣະຜູ້​ເປັນ​ເຈົ້າ​ໄດ້​ປະທານ​ພອນ​ໃຫ້​ແກ່​ພວກ​ເຮົາ​ດ້ວຍ​ອາຫານ​ອີກ​ຈົນ​ພວກ​ເຮົາ​ບໍ່​ຕາຍ​ຍ້ອນ."}]}