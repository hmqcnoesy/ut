{"heading":"ລູກ​ຊາຍ​ຂອງ​ລີ​ໄຮ​ກັບ​ຄືນ​ໄປ​ເຢຣູ​ຊາເລັມ​ເພື່ອ​ເອົາ​ແຜ່ນ​ຈາລຶກ​ທອງ​ເຫລືອງ—ລາ​ບານບໍ່​ຍອມ​ມອບ​ແຜ່ນ​ຈາລຶກໃຫ້—ນີ​ໄຟ​ຊັກ​ຊວນ ແລະ ຊຸກ​ຍູ້​ພວກ​ອ້າຍ​ຂອງ​ລາວ—ລາ​ບານ​ຍຶດ​ເອົາ​ຊັບ​ສົມບັດ​ຂອງ​ເຂົາ​ເຈົ້າ ແລະ ພະຍາຍາມ​ຂ້າ​ເຂົາ​ເຈົ້າ—ເລ​ມັນ​ກັບ​ເລ​ມູ​ເອນ​ຕີ​ນີ​ໄຟ ແລະ ແຊມ ແລະ ທູດ​ໄດ້​ຕຳ​ນິພວກ​ເຂົາ. ປະມານ 600–592 ປີ ກ່ອນ ຄ.ສ.","prevAbbr":"1-ne","prevNo":2,"nextAbbr":"1-ne","nextNo":4,"chapterTitle":"1 ນີ​ໄຟ ໓","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຂ້າພະ​ເຈົ້ານີ​ໄຟຫລັງ​ຈາກ​ໄດ້​ເວົ້າກັບ​ພຣະ​ຜູ້​ເປັນ​ເຈົ້າ​ແລ້ວ, ກໍ​ກັບ​ມາ​ຫາ​ຜ້າ​ເຕັ້ນ​ຂອງ​ບິດາ​ຂອງ​ຂ້າພະ​ເຈົ້າ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເພິ່ນ​ໄດ້​ເວົ້າ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຈົ່ງ​ເບິ່ງ​ພໍ່​ຝັນ​ເຫັນ​ເລື່ອງ​ໜຶ່ງ​ໃນ​ຄວາມ​ຝັນ, ຊຶ່ງ​ໃນ​ຄວາມ​ຝັນ​ນັ້ນ​ພຣະ​ຜູ້​ເປັນ​ເຈົ້າ​ໄດ້​ບັນຊາ​ພໍ່ວ່າ ລູກ​ກັບ​ພວກ​ອ້າຍ​ຂອງ​ລູກ​ຕ້ອງ​ກັບ​ຄືນ​ໄປ​ເຢຣູ​ຊາເລັມ."},{"vNo":"3 ","txt":"ເພາະ​ຈົ່ງ​ເບິ່ງ, ລາ​ບານ​ມີ​ບັນທຶກ​ຂອງ​ຊາວ​ຢິວ ແລະ ລຳດັບ​ການ​ສືບ​ເຊື້ອສາຍ​ຂອງ​ບັນພະບຸລຸດ​ຂອງ​ພໍ່​ຄື​ກັນ, ແລະ ມັນ​ໄດ້​ຈາລຶກ​ຢູ່​ໃນ​ແຜ່ນ​ຈາລຶກ​ທອງ​ເຫລືອງ."},{"vNo":"4 ","txt":"ດັ່ງນັ້ນ, ພຣະ​ເຈົ້າ​ໄດ້​ບັນຊາ​ພໍ່ວ່າ ລູກ​ກັບ​ພວກ​ອ້າຍ​ຂອງ​ລູກ​ຈະ​ຕ້ອງ​ກັບ​ໄປ​ບ້ານ​ຂອງ​ລາ​ບານ, ເພື່ອ​ຊອກ​ຫາ​ບັນທຶກ, ແລະ ນຳ​ເອົາ​ມັນ​ມາ​ໃນ​ຖິ່ນ​ແຫ້ງ​ແລ້ງ​ກັນ​ດານ​ບ່ອນ​ນີ້."},{"vNo":"5 ","txt":"ແລະ ບັດ​ນີ້, ຈົ່ງ​ເບິ່ງ​ພວກ​ອ້າຍ​ຂອງ​ລູກ​ຈົ່ມ, ໂດຍ​ກ່າວ​ວ່າ ເລື່ອງ​ທີ່​ພໍ່​ຂໍ​ຮ້ອງ​ໃຫ້​ພວກ​ເຂົາ​ເຮັດ​ນັ້ນ ເປັນ​ເລື່ອງ​ຍາກ; ແຕ່​ຈົ່ງ​ເບິ່ງ, ພໍ່​ບໍ່​ໄດ້​ຂໍ​ຮ້ອງ​ໃຫ້​ພວກ​ເຂົາ​ເຮັດ, ແຕ່​ມັນ​ເປັນ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ."},{"vNo":"6 ","txt":"ສະນັ້ນ ຈົ່ງ​ໄປ​ເຖີດ, ລູກ​ຂອງ​ພໍ່, ແລະ ລູກ​ຈະ​ເປັນ​ທີ່​ໂປດ​ປານ​ຂອງ​ພຣະ​ຜູ້​ເປັນ​ເຈົ້າ, ເພາະ​ລູກ​ບໍ່​ໄດ້​ຈົ່ມ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຂ້າພະ​ເຈົ້າ​ນີ​ໄຟ​ໄດ້​ເວົ້າກັບ​ບິດາ​ຂອງ​ຂ້າພະ​ເຈົ້າວ່າ: ເຮົາ​ຈະ​ໄປ ແລະ ເຮັດ​ສິ່ງ​ທີ່​ພຣະ​ຜູ້​ເປັນ​ເຈົ້າ​ບັນ​ຊາ ເພາະ​ເຮົາ​ຮູ້​ວ່າ​ພຣະ​ຜູ້​ເປັນ​ເຈົ້າຈະ​ບໍ່​ໃຫ້​ພຣະ​ບັນຍັດ​ກັບ​ລູກ​ຫລານ​ມະນຸດ ນອກ​ຈາກ​ພຣະ​ອົງ​ຕຽມ​ທາງ​ໄວ້​ໃຫ້​ເຂົາ ເພື່ອ​ຈະ​ໄດ້​ສຳ​ເລັດ​ໃນ​ສິ່ງ​ທີ່​ພຣະ​ອົງ​ບັນຊາ​ເຂົາ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອ​ບິດາ​ຂອງ​ຂ້າພະ​ເຈົ້າ​ໄດ້​ຍິນ​ຄຳ​ເວົ້າ​ເຫລົ່າ​ນີ້ ເພິ່ນ​ກໍ​ດີ​ໃຈ​ຢ່າງ​ຍິ່ງ, ເພາະ​ເພິ່ນ​ຮູ້​ວ່າ ຂ້າພະ​ເຈົ້າ​ໄດ້​ຮັບ​ພອນ​ຈາກ​ພຣະ​ຜູ້​ເປັນ​ເຈົ້າ​ແລ້ວ."},{"vNo":"9 ","txt":"ແລະ ຂ້າພະ​ເຈົ້າ​ນີ​ໄຟ​ກັບ​ພວກ​ອ້າຍ​ຂອງ​ຂ້າພະ​ເຈົ້າ​ໄດ້​ອອກ​ເດີນ​ທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ພ້ອມ​ດ້ວຍ​ຜ້າ​ເຕັ້ນ, ເພື່ອ​ຂຶ້ນ​ໄປ​ແຜ່ນດິນ​ເຢຣູ​ຊາເລັມ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອ​ພວກ​ເຮົາ​ຂຶ້ນມາ​ເຖິງ​ແຜ່ນດິນ​ເຢຣູ​ຊາເລັມ​ແລ້ວ, ຂ້າພະ​ເຈົ້າກັບ​ພວກ​ອ້າຍ​ໄດ້​ປຶກສາ​ກັນ."},{"vNo":"11 ","txt":"ແລະ ພວກ​ເຮົາ​ຈົກ​ສະຫລາກ​ກັນ ວ່າ​ຜູ້​ໃດ​ໃນ​ຈຳນວນ​ພວກ​ເຮົາ​ຈະ​ໄດ້​ເຂົ້າ​ໄປ​ໃນ​ບ້ານ​ຂອງລາ​ບານ. ແລະ ເຫດການ​ໄດ້​ບັງ​ເກີດ​ຂຶ້ນ​ຄື ສະຫລາກ​ຕົກ​ຢູ່​ທີ່​ເລ​ມັນ; ແລະ ເລ​ມັນ​ຈຶ່ງ​ໄດ້​ເຂົ້າ​ໄປ​ໃນ​ບ້ານລາ​ບານ, ແລະ ເວົ້າກັບ​ລາວ​ລະຫວ່າງ​ທີ່​ນັ່ງ​ຢູ່​ໃນ​ບ້ານ​ຂອງ​ລາວ."},{"vNo":"12 ","txt":"ແລະ ລາວ​ໄດ້​ຂໍ​ບັນທຶກ​ຊຶ່ງ​ຈາລຶກ​ຢູ່​ໃນ​ແຜ່ນ​ທອງ​ເຫລືອງ, ຊຶ່ງມີ​ລຳດັບ​ການ​ສືບ​ເຊື້ອ​ສາຍ​ຂອງ​ບິດາ​ຂອງ​ຂ້າພະ​ເຈົ້າ​ຈາກ​ລາ​ບານ."},{"vNo":"13 ","txt":"ແລະ ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນ​ຄື ລາ​ບານ​ໃຈ​ຮ້າຍ, ແລະ ຈັບ​ລາວ​ໂຍນ​ອອກ​ໄປ​ຈາກ​ບ່ອນ​ຢູ່​ຂອງ​ຕົນ; ແລະ ບໍ່​ຍອມ​ມອບ​ບັນທຶກ​ໃຫ້​ແກ່​ລາວ. ດັ່ງນັ້ນ, ລາວຈຶ່ງ​ກ່າວ​ກັບ​ລາວ​ວ່າ: ຈົ່ງ​ເບິ່ງ, ເຈົ້າ​ເປັນ​ຂະ​ໂມຍ ແລະ ເຮົາ​ຈະ​ຂ້າ​ເຈົ້າ."},{"vNo":"14 ","txt":"ແຕ່​ເລ​ມັນ​ໜີ​ໄປ​ຈາກ​ທີ່​ຢູ່​ຂອງ​ລາວ, ແລະ ເລົ່າ​ເລື່ອງ​ທີ່ລາ​ບານ​ກະທຳ​ໄປ​ນັ້ນ​ກັບ​ພວກ​ເຮົາ. ແລະ ພວກ​ເຮົາ​ເລີ່ມ​ເສົ້າ​ສະຫລົດ​ໃຈ​ຢ່າງ​ຍິ່ງ, ແລະ ພວກ​ອ້າຍ​ຂອງ​ຂ້າພະ​ເຈົ້າ​ເກືອບ​ຈະ​ກັບ​ໄປ​ຫາ​ບິດາ​ຂອງ​ຂ້າພະ​ເຈົ້າ​ໃນ​ຖິ່ນ​ແຫ້ງ​ແລ້ງ​ກັນ​ດານ."},{"vNo":"15 ","txt":"ແຕ່​ຈົ່ງ​ເບິ່ງ, ຂ້າພະ​ເຈົ້າກ່າວ​ກັບພວກ​ເຂົາ​ວ່າ: ຕາບ​ໃດ​ທີ່​ພຣະ​ຜູ້​ເປັນ​ເຈົ້າຊົງ​ພຣະ​ຊົນຢູ່ ແລະ ຕາບ​ໃດ​ທີ່​ພວກ​ເຮົາ​ຍັງ​ມີ​ຊີວິດຢູ່, ພວກ​ເຮົາ​ຈະ​ບໍ່​ລົງ​ໄປ​ຫາ​ບິດາ​ຂອງ​ພວກ​ເຮົາ​ໃນ​ຖິ່ນ​ແຫ້ງ​ແລ້ງ​ກັນດານ ຈົນ​ກວ່າ​ຈະ​ສຳ​ເລັດ​ໃນ​ສິ່ງ​ທີ່​ພຣະ​ຜູ້​ເປັນ​ເຈົ້າບັນຊາ​ພວກ​ເຮົາ."},{"vNo":"16 ","txt":"ດັ່ງນັ້ນ, ໃຫ້​ພວກ​ເຮົາ​ຊື່ສັດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ; ສະນັ້ນໃຫ້​ພວກ​ເຮົາ​ລົງ​ໄປ​ຫາ​ແຜ່ນດິນ ຊຶ່ງ​ເປັນ​ມູນ​ມໍລະດົກ​ຂອງ​ບິດາ​ຂອງ​ພວກ​ເຮົາ, ເພາະ​ຈົ່ງ​ເບິ່ງ ເພິ່ນ​ໄດ້​ປະ​ຖິ້ມ​ຄຳ ແລະ ເງິນ, ແລະ ຂອງ​ມີຄ່າ​ນາໆ​ປະການ​ໄວ້. ແລະ ທັງໝົດ​ນີ້ເພິ່ນ​ກະທຳ​ໄປ​ເພາະ​ພຣະ​ບັນຍັດ​ຂອງ​ພຣະ​ຜູ້​ເປັນ​ເຈົ້າ."},{"vNo":"17 ","txt":"ເພາະ​ເພິ່ນ​ຮູ້​ວ່າ ເຢຣູ​ຊາເລັມ​ຈະ​ຕ້ອງ​ຖືກ​ທຳລາຍ​ເພາະ​ຄວາມ​ຊົ່ວ​ຮ້າຍ​ຂອງ​ຜູ້​ຄົນ."},{"vNo":"18 ","txt":"ເພາະ​ຈົ່ງ​ເບິ່ງ ຄົນ​ເຫລົ່າ​ນັ້ນບໍ່ຍອມ​ຮັບ​ຖ້ອຍ​ຄຳ​ຂອງ​ສາດສະດາ. ດັ່ງນັ້ນ, ຖ້າ​ຫາກ​ບິດາ​ຂອງ​ຂ້າພະ​ເຈົ້າຍັງ​ຢູ່​ໃນ​ແຜ່ນດິນ​ນັ້ນຫລັງ​ຈາກ​ເພິ່ນ​ໄດ້​ຮັບ​ບັນຊາ​ໃຫ້​ໜີ​ຈາກ​ແຜ່ນດິນ​ແລ້ວ, ຈົ່ງ​ເບິ່ງ, ເພິ່ນ​ຈະ​ຕ້ອງ​ຕາຍ​ຄື​ກັນ. ດັ່ງນັ້ນ, ມັນ​ຈຶ່ງ​ຈຳ​ເປັນ​ທີ່​ເພິ່ນຈະ​ຕ້ອງ​ອອກ​ຈາກ​ແຜ່ນດິນ​ນັ້ນ."},{"vNo":"19 ","txt":"ແລະ ຈົ່ງ​ເບິ່ງ, ມັນ​ເປັນຄວາມ​ສະ​ຫລຽວ​ສະຫລາດຂອງ​ພຣະ​ເຈົ້າວ່າ ພວກ​ເຮົາ​ຈະ​ໄດ້​ບັນທຶກ​ເຫລົ່າ​ນີ້, ເພື່ອ​ຈະ​ໄດ້​ຮັກສາ​ພາສາ​ຂອງ​ບັນພະບຸລຸດ​ຂອງ​ພວກ​ເຮົາ​ໄວ້​ໃຫ້​ແກ່​ລູກ​ຫລານ​ຂອງ​ພວກ​ເຮົາ;"},{"vNo":"20 ","txt":"ແລະ ເພື່ອ​ພວກ​ເຮົາ​ຈະ​ຮັກສາ​ຖ້ອຍ​ຄຳ​ຊຶ່ງ​ເວົ້າດ້ວຍ​ປາກ​ຂອງ​ສາດສະດາ​ຜູ້​ບໍລິສຸດ​ທັງຫລາຍ​ໄວ້​ໃຫ້​ພວກ​ເຂົາ​ເໝືອນ​ກັນ, ຊຶ່ງພຣະ​ວິນ​ຍານ ແລະ ອຳນາດ​ຂອງ​ພຣະ​ເຈົ້າ​ໄດ້​ມອບ​ໄວ້​ກັບ​ພວກ​ເພິ່ນນັບ​ແຕ່​ການ​ເລີ່ມ​ຕົ້ນຂອງ​ໂລກ​ລົງ​ມາ​ຈົນ​ເຖິງ​ປະຈຸ​ບັນ​ນີ້."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຕາມ​ພາສາ​ຢ່າງ​ນີ້ ຂ້າພະ​ເຈົ້າ​ໄດ້​ຊັກ​ຊວນ​ພວກ​ອ້າຍ​ຂອງ​ຂ້າພະ​ເຈົ້າ ເພື່ອ​ພວກ​ເຂົາ​ຈະ​ໄດ້​ຊື່ສັດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ໄດ້​ລົງ​ໄປ​ຫາ​ແຜ່ນດິນ ຊຶ່ງ​ເປັນ​ມູນ​ມໍລະດົກ​ຂອງ​ພວກ​ເຮົາ, ແລະ ພວກ​ເຮົາ​ໄດ້​ເຕົ້າ​ໂຮມ​ຄຳ​ຂອງ​ພວກ​ເຮົາ, ແລະ ເງິນ​ຂອງ​ພວກ​ເຮົາ, ແລະ ຂອງ​ມີຄ່າ​ຂອງ​ພວກ​ເຮົາ​ເຂົ້າກັນ."},{"vNo":"23 ","txt":"ແລະ ຫລັງ​ຈາກ​ພວກ​ເຮົາ​ເຕົ້າ​ໂຮມ​ຂອງ​ເຫລົ່າ​ນີ້​ເຂົ້າກັນ​ແລ້ວ, ພວ​ກ​ເຮົາ​ຈຶ່ງ​ກັບ​ຂຶ້ນ​ໄປ​ຫາ​ບ້ານ​ຂອງ​ລາ​ບານ​ອີກ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ເຂົ້າ​ໄປ​ຫາລາ​ບານ, ແລະ ຂໍ​ໃຫ້ລາວ​ມອບ​ບັນທຶກ ຊຶ່ງຈາລຶກຢູ່​ໃນ​ແຜ່ນ​ທອງ​ເຫລືອງ​ໃຫ້​ແກ່​ພວກ​ເຮົາ, ແລະ ພວກ​ເຮົາ​ຈະ​ມອບ​ຄຳ​ຂອງ​ພວກ​ເຮົາ, ແລະ ເງິນ​ຂອງ​ພວກ​ເຮົາ, ແລະ ຂອງ​ມີຄ່າທັ​ງໝົດ​ຂອງ​ພວກ​ເຮົາ​ໃຫ້​ແກ່​ລາວ."},{"vNo":"25 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອລາ​ບານ​ເຫັນຊັບ​ສົມບັດ​ຂອງ​ພວກ​ເຮົາ, ແລະ ເຫັນ​ວ່າ​ມັນ​ມີ​ຈຳນວນ​ຫລວງຫລາຍ ຈຶ່ງ​ມີ​ຄວາມ​ໂລບມາກ​ຢາກ​ໄດ້​ມັນ, ເຖິງ​ຂະໜາດ​ທີ່​ລາວ​ໄດ້ຈັບ​ພວກ​ເຮົາ​ໂຍນ​ອອກ​ໄປ, ແລ້ວ​ສັ່ງ​ໃຫ້​ຄົນ​ໃຊ້​ຂອງ​ລາວ​ໃຫ້​ມາ​ຂ້າ​ພວກ​ເຮົາ, ເພື່ອ​ລາວຈະ​ໄດ້​ຊັບ​ສົມບັດ​ຂອງ​ພວກ​ເຮົາ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ໄດ້​ໜີ​ໄປ​ຕໍ່ໜ້າ​ຄົນ​ໃຊ້​ຂອງລາ​ບານ, ແລະ ພວກ​ເຮົາ​ຈຳ​ເປັນ​ຕ້ອງ​ປະ​ຖິ້ມ​ຊັບ​ສົມບັດ​ຂອງພວກ​ເຮົາໄວ້​ທາງ​ຫລັງ, ແລະ ມັນ​ຈຶ່ງ​ຕົກ​ຢູ່​ໃນ​ກຳມື​ຂອງລາ​ບານ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ຄົນ​ໃຊ້​ຂອງລາ​ບານ​ຕິດຕາມ​ພວກ​ເຮົາ​ບໍ່​ທັນ, ແລະ ພວກ​ເຮົາ​ໄດ້​ລີ້​ຊ່ອນ​ຕົວ​ຢູ່​ໃນ​ຫວ່າງ​ຫີນ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເລ​ມັນ​ໄດ້​ໃຈ​ຮ້າຍ​ໃຫ້​ຂ້າພະ​ເຈົ້າ, ແລະ ໃຈ​ຮ້າຍ​ໃຫ້​ບິດາ​ຂອງ​ຂ້າພະ​ເຈົ້ານຳ​ອີກ; ແລະ ເລ​ມູ​ເອນ​ກໍ​ໃຈ​ຮ້າຍ​ເໝືອນ​ກັນ​ເພາະ​ລາວ​ຟັງ​ຄຳ​ເວົ້າ​ຂອງ​ເລ​ມັນ. ດັງນັ້ນ ເລ​ມັນ​ກັບ​ເລ​ມູ​ເອນ​ໄດ້​ເວົ້າຄຳ​ຮຸນ​ແຮງ​ຕໍ່​ພວກ​ເຮົາ, ຜູ້​ເປັນ​ນ້ອງ​ຂອງ​ພວກ​ເຂົາ, ແລະ ພວກ​ເຂົາ​ໄດ້​ຕີ​ພວກ​ເຮົາ​ດ້ວຍ​ໄມ້."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຂະນະ​ທີ່​ພວກ​ເຂົາ​ກຳລັງ​ຕີ​ພວກ​ເຮົາ​ດ້ວຍ​ໄມ້​ຢູ່​ນັ້ນ, ຈົ່ງ​ເບິ່ງ, ທູດ​ຂອງ​ພຣະ​ຜູ້​ເປັນ​ເຈົ້າ​ໄດ້ມາ​ຢືນ​ຢູ່​ຕໍ່ໜ້າ​ພວກ​ເຂົາ, ແລະ ເພິ່ນ​ໄດ້​ເວົ້າກັບ​ພວກ​ເຂົາ, ມີ​ຄວາມ​ວ່າ: ເປັນ​ຫຍັງ​ພວກ​ເຈົ້າຈຶ່ງ​ຕີ​ນ້ອງ​ດ້ວຍ​ໄມ້? ພວກ​ເຈົ້າບໍ່​ຮູ້ຈັກ​ບໍ​ວ່າ ພຣະ​ຜູ້​ເປັນ​ເຈົ້າ​ໄດ້​ເລືອກ​ລາວ​ໃຫ້​ເປັນ​ຜູ້​ປົກຄອງ​ພວກ​ເຈົ້າ, ແລະ ອັນ​ນີ້ ເພາະຄວາມ​ຊົ່ວ​ຮ້າຍ​ຂອງ​ພວກ​ເຈົ້າ? ຈົ່ງ​ເບິ່ງ, ພວກ​ເຈົ້າຈົ່ງ​ກັບ​ຂຶ້ນ​ໄປ​ເຢຣູ​ຊາເລັມ​ອີກ, ແລະ ພຣະ​ຜູ້​ເປັນ​ເຈົ້າຈະ​ມອບ​ລາ​ບານ​ໃຫ້​ຢູ່​ໃນ​ກຳມື​ຂອງ​ພວກ​ເຈົ້າ."},{"vNo":"30 ","txt":"ແລະ ຫລັງ​ຈາກ​ທູດ​ໄດ້​ເວົ້າກັບ​ພວກ​ເຮົາ​ແລ້ວ, ເພິ່ນກໍ​ຈາກ​ໄປ."},{"vNo":"31 ","txt":"ແລະ ຫລັງ​ຈາກ​ທູດ​ໄດ້​ຈາກ​ໄປ​ແລ້ວ, ເລ​ມັນ​ກັບ​ເລ​ມູ​ເອນ​ເລີ່ມ​ຕົ້ນ​ຈົ່ມ​ອີກ, ໂດຍ​ກ່າວ​ວ່າ: ມັນເປັນ​ໄປ​ໄດ້ແນວໃດ ທີ່ພຣະ​ຜູ້​ເປັນ​ເຈົ້າຈະ​ມອບລາ​ບານ​ໃຫ້​ຢູ່​ໃນ​ກຳມື​ຂອງ​ພວກ​ເຮົາ? ຈົ່ງ​ເບິ່ງ, ລາວ​ເປັນ​ຄົນ​ມີ​ອຳນາດ, ແລະ ລາວ​ຍັງ​ບັນຊາ​ຄົນ​ໄດ້​ອີກ​ຫ້າ​ສິບ​ຄົນ, ແທ້​ຈິງ​ແລ້ວ, ເຖິງ​ແມ່ນ​ລາວ​ຂ້າ​ຄົນ​ໄດ້​ເຖິງ​ຫ້າ​ສິບ​ຄົນ; ແລ້ວ​ເປັນ​ຫຍັງ​ຈະ​ຂ້າ​ພວກ​ເຮົາ​ບໍ່​ໄດ້?"}]}