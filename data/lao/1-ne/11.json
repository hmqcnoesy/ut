{"heading":"ນີ​ໄຟ​ເຫັນ​ພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າ ແລະ ເຫັນ​ພາບ​ນິມິດ​ຂອງຕົ້ນ​ໄມ້​ແຫ່ງ​ຊີວິດ—ເພິ່ນເຫັນ​ມານ​ດາຂອງ​ພຣະ​ບຸດ​ຂອງ​ພຣະ​ເຈົ້າ ແລະ ຮຽນ​ຮູ້​ເຖິງ​ຄວາມ​ເມດ​ຕາ​ກະລຸນາ​ຂອງ​ພຣະ​ເຈົ້າ—ເພິ່ນເຫັນ​ການ​ບັບຕິ​ສະມາ, ການ​ປະຕິບັດ​ສາດສະໜາ​ກິດ, ແລະ ການ​ຄຶງ​ໄວ້​ເທິງ​ໄມ້​ກາງ​ແຂນ​ຂອງ​ລູກ​ແກະ​ຂອງ​ພຣະ​ເຈົ້າ—ເພິ່ນເຫັນ​ການ​ເອີ້ນ ແລະ ການ​ປະຕິບັດ​ສາດສະໜາ​ກິດ​ຂອງ​ອັກຄະ​ສາວົກ​ສິບ​ສອງ​ຂອງ​ລູກ​ແກະ. ປະມານ 600–592 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":10,"nextNo":12,"chapterTitle":"1 ນີ​ໄຟ 11","prevTitle":"1 ນີ​ໄຟ 10","nextTitle":"1 ນີ​ໄຟ 12","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຂ້າພະ​ເຈົ້າ​ປາ​ຖະໜາ​ຢາກ​ຮູ້​ເລື່ອງ​ທີ່​ບິດາ​ຂອງ​ຂ້າພະ​ເຈົ້າ​ໄດ້​ເຫັນມາ, ແລະ ເຊື່ອ​ວ່າ​ພຣະ​ຜູ້​ເປັນ​ເຈົ້າສາມາດ​ເຮັດ​ໃຫ້​ຂ້າພະ​ເຈົ້າຮູ້​ເຖິງ​ເລື່ອງ​ນີ້​ໄດ້, ໃນ​ຂະນະ​ທີ່​ຂ້າພະ​ເຈົ້ານັ່ງ​ໄຕ່ຕອງ​ຢູ່​ໃນ​ໃຈ​ຢູ່​ນັ້ນ, ຂ້າພະ​ເຈົ້າກໍ​ຖືກ​ພາ​ໄປ​ໃນ​ພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າ, ແທ້​ຈິງ​ແລ້ວ, ແມ່ນ​ຖືກ​ພາ​ຂຶ້ນ​ໄປ​ເທິງ​ພູ​ໜ່ວຍ​ໜຶ່ງ​ທີ່​ສູງ​ທີ່​ສຸດ, ຊຶ່ງຂ້າພະ​ເຈົ້າບໍ່​ເຄີຍ​ເຫັນ ແລະ ບໍ່​ເຄີຍ​ຢຽບ​ມັນ​ມາ​ກ່ອນ​ເລີຍ."},{"vNo":2,"txt":"ແລະ ພຣະ​ວິນ​ຍານ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ, ເຈົ້າ​ປາ​ຖະໜາ​ສິ່ງ​ໃດ?"},{"vNo":3,"txt":"ແລະ ຂ້າພະ​ເຈົ້າ​ໄດ້​ທູນ​ວ່າ: ຂ້ານ້ອຍ​ປາ​ຖະໜາ​ເຫັນ​ສິ່ງ​ທີ່​ບິດາ​ຂອງ​ຂ້ານ້ອຍ​ເຫັນ​ມາ."},{"vNo":4,"txt":"ແລະ ພຣະ​ວິນ​ຍານ​ໄດ້​ກ່າວ​ກັບ​ຂ້າ​ພະ​ເຈົ້າວ່າ: ເຈົ້າ​ເຊື່ອ​ບໍ ວ່າ​ບິດາ​ຂອງ​ເຈົ້າ​ເຫັນ​ຕົ້ນ​ໄມ້​ທີ່​ເພິ່ນ​ເວົ້າ​ເຖິງ​ນັ້ນ?"},{"vNo":5,"txt":"ແລະ ຂ້າພະ​ເຈົ້າ​ໄດ້​ທູນ​ວ່າ: ແທ້​ຈິງ​ແລ້ວ, ພຣະ​ອົງ​ຮູ້​ວ່າ​ຂ້ານ້ອຍ​ເຊື່ອ​ຄຳ​ເວົ້າທັງ​ໝົດ​ຂອງ​ບິດາ​ຂອງ​ຂ້ານ້ອຍ."},{"vNo":6,"txt":"ແລະ ເມື່ອ​ຂ້າພະ​ເຈົ້າ​ເວົ້າ​ຂໍ້​ຄວາມ​ນີ້​ແລ້ວ, ພຣະ​ວິນ​ຍານ​ກໍ​ຮ້ອງ​ຂຶ້ນ​ດ້ວຍ​ສຽງ​ອັນ​ດັງ, ມີ​ຄຳ​ວ່າ: ໂຮ​ຊັນ​ນາ ແດ່​ພຣະ​ຜູ້​ເປັນ​ເຈົ້າ, ພຣະ​ເຈົ້າ​ສູງ​ສຸດ; ເພາະ​ພຣະ​ອົງ​ເປັນ​ພຣະ​ເຈົ້າ​ເໜືອ​ແຜ່ນດິນ​ໂລກ​ທັງ​ສິ້ນ, ແທ້​ຈິງ​ແລ້ວ, ແມ່ນ ເໜືອ​ທຸກ​ສິ່ງ​ທຸກ​ຢ່າງ. ແລະ ເຈົ້າ​ເປັນ​ສຸກ​ແລ້ວ​ນີ​ໄຟ​ເພາະ​ວ່າ​ເຈົ້າ​ເຊື່ອ​ໃນ​ພຣະ​ບຸດ​ຂອງ​ພຣະ​ເຈົ້າ​ສູງ​ສຸດ; ດັ່ງນັ້ນ, ເຈົ້າຈະ​ໄດ້​ເຫັນ​ສິ່ງ​ທີ່​ເຈົ້າ​ປາ​ຖະ​ໜາ."},{"vNo":7,"txt":"ແລະ ຈົ່ງ​ເບິ່ງ ສິ່ງ​ເຫລົ່າ​ນີ້​ຈະ​ໄດ້​ມອບ​ໃຫ້​ເຈົ້າ​ເປັນ​ເຄື່ອງໝາຍ, ຄືຫລັງ​ຈາກ​ເຈົ້າ​ເຫັນ​ຕົ້ນ​ໄມ້​ທີ່​ມີ​ໝາກ ຊຶ່ງບິດາ​ຂອງ​ເຈົ້າ​ໄດ້​ຊີມ​ມາ​ແລ້ວ, ເຈົ້າຈະ​ເຫັນ​ຊາຍ​ຄົນ​ໜຶ່ງ​ລົງ​ມາ​ຈາກ​ສະຫວັນ​ນຳ​ອີກ, ແລະ ເຈົ້າຈະ​ເປັນ​ພະຍານ​ເຖິງພຣະ​ອົງ; ແລະ ຫລັງ​ຈາກ​ເຈົ້າ​ເປັນ​ພະຍານ​ເຖິງພຣະ​ອົງ​ແລ້ວ ເຈົ້າຈະ​ບັນທຶກ ແລະ ເປັນ​ພະຍານ​ວ່າ ພຣະ​ອົງ​ຄື​ພຣະ​ບຸດ​ຂອງ​ພຣະ​ເຈົ້າ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ວິນ​ຍານ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ເບິ່ງ ແລະ ເຫັນ​ຕົ້ນ​ໄມ້ຕົ້ນໜຶ່ງ; ແລະ ມັນ​ຄື​ກັນ​ກັບຕົ້ນ​ໄມ້​ທີ່​ບິດາ​ຂອງ​ຂ້າພະ​ເຈົ້າ​ເຫັນ​ມາ; ແລະ ຄວາມ​ງາມ​ຂອງ​ມັນ ເໜືອ​ກວ່າ​ຄວາມ​ງາມ​ໃດໆ​ທັງສິ້ນ; ແລະ ຄວາມ​ຂາວ​ຂອງຕົ້ນ​ໄມ້​ນັ້ນຂາວ​ກວ່າ​ຄວາມ​ຂາວ​ຂອງ​ຫິມະ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ຂ້າພະ​ເຈົ້າ​ໄດ້​ເຫັນ​ຕົ້ນ​ໄມ້​ແລ້ວ, ຂ້າພະ​ເຈົ້າ​ໄດ້​ເວົ້າຕໍ່​ພຣະ​ວິນ​ຍານ​ວ່າ: ພຣະ​ອົງ​ໄດ້​ສະ​ແດງ​ຕົ້ນ​ໄມ້​ທີ່​ມີຄຸນຄ່າ​ເໜືອ​ກວ່າ​ທຸກ​ສິ່ງ​ທຸກ​ຢ່າງ​ໃຫ້​ຂ້ານ້ອຍ​ເຫັນ."},{"vNo":10,"txt":"ແລະ ພຣະ​ອົງ​ໄດ້​ຖາມ​ຂ້າພະ​ເຈົ້າວ່າ: ເຈົ້າ​ປາ​ຖະໜາ​ອັນ​ໃດ?"},{"vNo":11,"txt":"ແລະ ຂ້າພະ​ເຈົ້າ​ໄດ້​ທູນ​ພຣະ​ອົງ​ວ່າ: ຢາກ​ຈະ​ຮູ້​ເຖິງ​ຄວາມ​ໝາຍ​ຂອງ​ມັນ—ເພາະ​ຂ້າພະ​ເຈົ້າ​ເວົ້າກັບ​ພຣະ​ອົງ​ຄື​ກັນ​ກັບ​ຄົນ​ລົມ​ກັນ; ເພາະ​ຂ້າພະ​ເຈົ້າ​ເຫັນ​ວ່າ ພຣະ​ອົງ​ຢູ່​ໃນ​ຮູບ​ຂອງ​ມະນຸດ; ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າຮູ້​ວ່າ​ເປັນ​ພຣະ​ວິນ​ຍານ​ຂອງ​ພຣະ​ຜູ້​ເປັນ​ເຈົ້າ; ແລະ ພຣະ​ອົງ​ຮັບ​ສັ່ງ​ກັບ​ຂ້າພະ​ເຈົ້າຄື​ກັນ​ກັບ​ຄົນ​ລົມ​ກັນ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ເບິ່ງ​ຄາວໜຶ່ງ​ວ່າ ຈະ​ເຫັນ​ພຣະ​ອົງ, ແລະ ຂ້າພະ​ເຈົ້າບໍ່​ໄດ້​ເຫັນ​ພຣະ​ອົງ​ອີກ​ເລີຍ; ເພາະ​ພຣະ​ອົງ​ສະ​ເດັດ​ໄປ​ແລ້ວ​ຕໍ່ໜ້າ​ຂ້າພະ​ເຈົ້າ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເບິ່ງ​ມະຫາ​ນະຄອນ​ເຢຣູ​ຊາເລັມ, ແລະ ເມືອງ​ອື່ນໆ. ພ້ອມ​ທັງ​ເມືອງ​ນາ​ຊາ​ເຣັດ​ນຳ​ອີກ; ແລະ ໃນ​ເມືອງ​ນາ​ຊາ​ເຣັດ​ນັ້ນ ຂ້າພະ​ເຈົ້າ​ເຫັນ​ຍິງ​ຜູ້​ບໍລິສຸດ​ຄົນ​ໜຶ່ງ, ແລະ ນາງທັງ​ຂາວ ແລະ ງາມ​ທີ່​ສຸດ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ​ທ້ອງຟ້າ​ເປີດ; ແລະ ທູດ​ອົງ​ໜຶ່ງ​ລົງ​ມາ​ຢືນ​ຢູ່​ຕໍ່ໜ້າ​ຂ້າພະ​ເຈົ້າ; ແລະ ພຣະ​ອົງ​ໄດ້​ຖາມ​ຂ້າພະ​ເຈົ້າວ່າ: ນີ​ໄຟ, ເຈົ້າ​ເຫັນ​ອັນ​ໃດ​ແດ່?"},{"vNo":15,"txt":"ແລະ ຂ້າພະ​ເຈົ້າ​ໄດ້​ຕອບ​ເພິ່ນວ່າ: ຜູ້ຍິງ​ບໍລິສຸດ​ຄົນ​ໜຶ່ງ​ທີ່​ຈົບງາມ​ທີ່​ສຸດ​ເກີນ​ກວ່າ​ຜູ້ຍິງ​ບໍລິສຸດ​ຄົນ​ອື່ນໆ."},{"vNo":16,"txt":"ແລະ ເພິ່ນໄດ້​ຖາມ​ຂ້າພະ​ເຈົ້າວ່າ: ເຈົ້າຮູ້ຈັກ​ຄວາມ​ເມດ​ຕາ​ກະລຸນາ​ຂອງ​ພຣະ​ເຈົ້າບໍ່?"},{"vNo":17,"txt":"ແລະ ຂ້າພະ​ເຈົ້າ​ໄດ້​ຕອບ​ເພິ່ນວ່າ: ຂ້ານ້ອຍ​ຮູ້​ວ່າ​ພຣະ​ອົງ​ຮັກ​ລູກໆ​ຂອງ​ພຣະ​ອົງ; ເຖິງ​ຢ່າງ​ໃດ​ກໍ​ຕາມ, ຂ້ານ້ອຍ​ກໍ​ບໍ່​ຮູ້​ເຖິງ​ຄວາມ​ໝາຍ​ໝົດ​ທຸກ​ຢ່າງ."},{"vNo":18,"txt":"ແລະ ເພິ່ນ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ, ຜູ້ຍິງ​ບໍລິສຸດ​ທີ່​ເຈົ້າ​ເຫັນ​ຄື​ມາ​ນ​ດາ​ຂອງ​ພຣະ​ບຸດ​ຂອງ​ພຣະ​ເຈົ້າ​ທາງ​ເນື້ອ​ໜັງ."},{"vNo":19,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ເຫັນ​ວ່າ​ນາງ​ຖືກ​ນຳ​ໄປ​ທາງ​ພຣະ​ວິນ​ຍານ​ຊົ່ວ​ໄລຍະ​ໜຶ່ງ; ແລະ ຫລັງ​ຈາກ​ນາງ​ໄດ້​ຖືກ​ນຳ​ໄປ​ທາງ​ພຣະ​ວິນ​ຍານ​ຊົ່ວ​ໄລຍະ​ໜຶ່ງ​ແລ້ວ ທູດ​ໄດ້​ກ່າວ​ກັບ​ຂ້າພະ​ເຈົ້າມີ​ຄວາມ​ວ່າ: ເບິ່ງ​ເຖີດ!"},{"vNo":20,"txt":"ແລະ ຂ້າພະ​ເຈົ້າ​ເບິ່ງ ແລະ ເຫັນ​ຍິງ​ບໍລິສຸດ​ຜູ້ນັ້ນອີກ​ກຳລັງ​ອູ້ມ​ແອນ້ອຍ​ຜູ້​ໜຶ່ງ​ໄວ້​ໃນ​ອ້ອມ​ແຂນ."},{"vNo":21,"txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າວ່າ: ຈົ່ງ​ເບິ່ງ​ລູກ​ແກະ​ຂອງ​ພຣະ​ເຈົ້າ, ແທ້​ຈິງ​ແລ້ວ, ແມ່ນ​ພຣະ​ບຸດ​ຂອງ​ພຣະ​ບິດາ​ຜູ້​ສະຖິດ​ນິລັນດອນ! ເຈົ້າຮູ້ຈັກ​ຄວາມ​ໝາຍ​ຂອງຕົ້ນ​ໄມ້​ທີ່​ບິດາຂອງ​ເຈົ້າ​ເຫັນ​ບໍ?"},{"vNo":22,"txt":"ແລະ ຂ້າພະ​ເຈົ້າ​ໄດ້​ຕອບ​ພຣະ​ອົງ, ມີ​ຄວາມ​ວ່າ: ແທ້​ຈິງ​ແລ້ວ, ຄື​ຄວາມ​ຮັກ​ຂອງ​ພຣະ​ເຈົ້າ, ຊຶ່ງ​ແຜ່ຜາຍ​ອອກ​ມາ​ຫາ​ໃຈ​ຂອງ​ລູກ​ຫລານ​ມະນຸດ; ດັ່ງນັ້ນ, ມັນ​ຈຶ່ງ​ເປັນ​ທີ່​ເພິ່ງ​ປາ​ຖະໜາ​ທີ່​ສຸດ​ເໜືອກວ່າ​ທຸກ​ສິ່ງ​ທຸກ​ຢ່າງ​ທັງ​ສິ້ນ."},{"vNo":23,"txt":"ແລະ ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າມີ​ຄວາມ​ວ່າ: ແທ້​ຈິງ​ແລ້ວ, ແລະ ເປັນ​ທີ່​ປິຕິ​ຍິນ​ດີ​ທີ່​ສຸດ​ແກ່​ຈິດ​ວິນ​ຍານ."},{"vNo":24,"txt":"ແລະ ຫລັງ​ຈາກ​ທີ່​ພຣະ​ອົງ​ໄດ້​ກ່າວ​ຂໍ້ຄວາມ​ນີ້​ແລ້ວ, ພຣະ​ອົງ​ໄດ້​ກ່າວ​ກັບ​ຂ້າພະ​ເຈົ້າວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ເບິ່ງ, ແລະ ຂ້າພະ​ເຈົ້າ​ເຫັນ​ພຣະ​ບຸດ​ຂອງ​ພຣະ​ເຈົ້າສະ​ເດັດ​ອອກ​ໄປ​ໃນ​ບັນດາ​ລູກ​ຫລານມະນຸດ; ແລະ ຂ້າພະ​ເຈົ້າ​ໄດ້​ເຫັນ​ຄົນ​ຈຳນວນ​ຫລວງຫລາຍ​ລົ້ມລົງ​ແທບ​ພຣະ​ບາດ​ຂອງ​ພຣະ​ອົງ ແລະ ນະມັດສະການ​ພຣະ​ອົງ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ເຫັນຮາວ​ເຫລັກ, ຊຶ່ງບິດາ​ຂອງ​ຂ້າພະ​ເຈົ້າ​ໄດ້​ເຫັນ, ຄືຄຳ​ຂອງ​ພຣະ​ເຈົ້າ, ຊຶ່ງນຳພາ​ໄປ​ຫາ​ອ່າງ​ນ້ຳ​ແຫ່ງ​ຊີວິດ, ຫລື ນຳພາ​ໄປ​ຫາ​ຕົ້ນ​ໄມ້​ແຫ່ງ​ຊີວິດ; ຊຶ່ງນ້ຳ​ເປັນ​ຕົວ​ແທນ​ໃຫ້​ແກ່​ຄວາມ​ຮັກ​ຂອງ​ພຣະ​ເຈົ້າ; ແລະ ຂ້າພະ​ເຈົ້າ​ເຫັນ​ອີກ​ວ່າ ຕົ້ນ​ໄມ້​ແຫ່ງ​ຊີວິດ​ເປັນ​ຕົວ​ແທນ​ໃຫ້​ແກ່ຄວາມ​ຮັກ​ຂອງ​ພຣະ​ເຈົ້າຄື​ກັນ."},{"vNo":26,"txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າ​ອີກ​ວ່າ: ເບິ່ງ​ເຖີດ ແລະ ຈົ່ງ​ເບິ່ງ​ຄວາມ​ເມດ​ຕາ​ກະລຸນາ​ຂອງ​ພຣະ​ເຈົ້າ!"},{"vNo":27,"txt":"ແລະ ຂ້າພະ​ເຈົ້າ​ໄດ້​ເບິ່ງ ແລະ ໄດ້​ເຫັນ​ພຣະ​ຜູ້​ໄຖ່​ຂອງ​ໂລກ, ຊຶ່ງບິດາ​ຂອງ​ຂ້າພະ​ເຈົ້າ​ໄດ້​ເວົ້າ​ເຖິງ; ແລະ ຂ້າພະ​ເຈົ້າຍັງ​ໄດ້​ເຫັນ​ສາດສະດາ​ຜູ້​ທີ່​ຈະ​ຕຽມ​ທາງ​ໄວ້​ກ່ອນ​ພຣະ​ອົງ. ແລະ ລູກ​ແກະ​ຂອງ​ພຣະ​ເຈົ້າ​ໄດ້​ສະ​ເດັດ​ອອກ​ໄປ ແລະ ຮັບ​ບັບຕິ​ສະມາ​ຈາກ​ເພິ່ນ; ແລະ ຫລັງ​ຈາກ​ພຣະ​ອົງ​ຮັບ​ບັບຕິ​ສະມາ​ແລ້ວ, ຂ້າພະ​ເຈົ້າ​ໄດ້​ເຫັນ​ທ້ອງຟ້າ​ເປີດ, ແລະ ພຣະ​ວິນ​ຍານ​ບໍລິສຸດ​ເປັນ​ຕົວ​ນົກ​ເຂົາ​ສະ​ເດັດ​ລົງ​ຈາກ​ສະຫວັນ​ມາສະ​ຖິດ​ຢູ່​ເທິງພຣະ​ອົງ."},{"vNo":28,"txt":"ແລະ ຂ້າພະ​ເຈົ້າ​ເຫັນ​ພຣະ​ອົງ​ສະ​ເດັດ​ອອກ​ໄປ​ປະຕິບັດ​ສາດສະໜາ​ກິດ​ແກ່​ຜູ້​ຄົນ, ດ້ວຍ​ອຳນາດ ແລະ ລັດສະໝີ​ພາບ​ອັນ​ຍິ່ງ​ໃຫຍ່; ແລະ ຝູງ​ຊົນ​ເປັນ​ຈຳນວນ​ຫລວງຫລາຍ​ໄດ້​ມາ​ເຕົ້າ​ໂຮມ​ກັນ ເພື່ອ​ຟັງ​ພຣະ​ອົງ; ແລະ ຂ້າພະ​ເຈົ້າ​ໄດ້​ເຫັນ​ວ່າ ພຣະ​ອົງ​ຖືກ​ຂັບ​ໄລ່​ອອກ​ຈາກ​ບັນດາ​ພວກ​ເຂົາ."},{"vNo":29,"txt":"ແລະ ຂ້າພະ​ເຈົ້າ​ໄດ້​ເຫັນ​ຄົນ​ອີກ​ສິບ​ສອງ​ຄົນ ຊຶ່ງຕິດຕາມ​ພຣະ​ອົງ​ໄປ. ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ເຫລົ່ານັ້ນຖືກ​ນຳ​ໄປ​ໃນ​ພຣະ​ວິນ​ຍານ​ຈາກ​ໜ້າ​ຂ້າພະ​ເຈົ້າ, ແລ້ວຂ້າພະ​ເຈົ້າກໍ​ບໍ່​ເຫັນ​ພວກ​ເພິ່ນ​ເຫລົ່ານັ້ນອີກ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທູດ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ໄດ້​ເບິ່ງ, ແລະ ຂ້າພະ​ເຈົ້າ​ເຫັນ​ທ້ອງຟ້າ​ເປີດອີກ, ແລະ ຂ້າພະ​ເຈົ້າ​ເຫັນ​ເຫລົ່າທູດ​ລົງ​ມາ​ຫາ​ລູກ​ຫລານ​ມະນຸດ; ແລະ ພວກ​ເພິ່ນ​ໄດ້​ປະຕິບັດ​ແກ່​ພວກ​ເຂົາ."},{"vNo":31,"txt":"ແລະ ທູດ​ໄດ້​ກ່າວ​ກັບ​ຂ້າພະ​ເຈົ້າອີກ, ມີ​ຄວາມ​ວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ໄດ້​ເບິ່ງ, ແລະ ຂ້າພະ​ເຈົ້າ​ໄດ້​ເຫັນ​ລູກ​ແກະ​ຂອງ​ພຣະ​ເຈົ້າສະ​ເດັດ​ອອກ​ໄປ​ໃນ​ບັນດາ​ລູກ​ຫລານ​ມະນຸດ. ແລະ ຂ້າພະ​ເຈົ້າ​ເຫັນ​ຝູງ​ຊົນ​ຢ່າງ​ຫລວງຫລາຍ​ຜູ້​ເຈັບ​ໄຂ້, ແລະ ຜູ້​ເປັນ​ທຸກ​ດ້ວຍ​ພະຍາດ​ນາໆ​ຊະນິດ, ແລະ ດ້ວຍ​ຜີ​ສາງ ແລະ ດ້ວຍ​ວິນ​ຍານ​ອັນ​ບໍ່​ສະອາດ; ແລະ ທູດ​ໄດ້​ກ່າວ ແລະ ສະ​ແດງ​ສິ່ງ​ທັງ​ໝົດ​ນີ້​ແກ່​ຂ້າພະ​ເຈົ້າ. ແລະ ຄົນ​ເຫລົ່ານັ້ນ​ໄດ້​ຮັບ​ການ​ປິ່ນປົວ​ໂດຍ​ອຳນາດ​ຂອງ​ລູກ​ແກະ​ຂອງ​ພຣະ​ເຈົ້າ; ແລະ ຜິ​ສາງ ແລະ ວິນ​ຍານ​ອັນ​ບໍ່​ສະອາດ​ຖືກ​ຂັບ​ໄລ່​ອອກ​ໄປ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທູດ​ໄດ້​ກ່າວ​ກັບ​ຂ້າພະ​ເຈົ້າອີກ, ມີ​ຄວາມ​ວ່າ: ເບິ່ງ​ເຖີດ! ແລະ ຂ້າພະ​ເຈົ້າ​ໄດ້​ເບິ່ງ ແລະ ຂ້າພະ​ເຈົ້າ​ໄດ້​ເຫັນ​ລູກ​ແກະ​ຂອງ​ພຣະ​ເຈົ້າ, ວ່າ​ພຣະ​ອົງ​ໄດ້​ຖືກ​ຜູ້​ຄົນ​ຈັບ​ໄປ; ແທ້​ຈິງ​ແລ້ວ, ແມ່ນ​ພຣະ​ບຸດ​ຂອງ​ພຣະ​ເຈົ້າອົງ​ຜູ້​ຢູ່​ຕະຫລອດ​ໄປ​ເປັນນິດ​ໄດ້​ຖືກ​ຕັດສິນ​ໂດຍ​ທາງ​ໂລກ; ແລະ ຂ້າພະ​ເຈົ້າ​ໄດ້​ເຫັນ ແລະ ບັນທຶກ​ການ​ເປັນ​ພະຍານ​ໄວ້."},{"vNo":33,"txt":"ແລະ ຂ້າພະ​ເຈົ້ານີ​ໄຟ​ໄດ້​ເຫັນ​ວ່າ ພຣະ​ອົງ​ຖືກ​ຍົກ​ຂຶ້ນ​ເທິງ​ໄມ້​ກາງ​ແຂນ ແລະ ຖືກ​ປະຫານ​ເພື່ອບາບ​ຂອງ​ໂລກ."},{"vNo":34,"txt":"ແລະ ຫລັງ​ຈາກ​ພຣະ​ອົງ​ຖືກ​ປະຫານ​ແລ້ວ, ຂ້າພະ​ເຈົ້າ​ໄດ້​ເຫັນ​ຝູງ​ຊົນ​ຂອງ​ແຜ່ນດິນ​ໂລກ​ມາ​ເຕົ້າ​ໂຮມ​ກັນ​ເພື່ອ​ຕໍ່​ສູ້ກັບ​ອັກຄະ​ສາວົກ​ຂອງ​ລູກ​ແກະ; ເພາະ​ສິບ​ສອງ​ທ່ານ​ນີ້​ໄດ້​ຖືກ​ເອີ້ນ​ແນວ​ນັ້ນ​ໂດຍ​ທູດ​ຂອງ​ພຣະ​ຜູ້​ເປັນ​ເຈົ້າ."},{"vNo":35,"txt":"ແລະ ຝູງ​ຊົນ​ຂອງ​ແຜ່ນດິນ​ໂລກ​ໄດ້​ມາ​ເຕົ້າ​ໂຮມ​ກັນ​ຢູ່​ໃນ​ອາ​ຄານ​ກວ້າງ​ໃຫຍ່​ຫລັງ​ໜຶ່ງ ຊຶ່ງຄື​ກັນ​ກັບ​ອາຄານ​ທີ່​ບິດາ​ຂອງ​ຂ້າພະ​ເຈົ້າ​ໄດ້​ເຫັນ​ນັ້ນ. ແລະ ທູດ​ຂອງ​ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຈົ່ງ​ເບິ່ງ​ໂລກ ແລະ ປັນຍາ​ຂອງ​ມັນ; ແທ້​ຈິງ​ແລ້ວ, ຈົ່ງ​ເບິ່ງ​ເຊື້ອສາຍ​ອິດ​ສະ​ຣາ​ເອນ​ໄດ້​ມາ​ເຕົ້າ​ໂຮມ​ກັນ​ເພື່ອ​ຕໍ່​ສູ້ກັບ​ອັກຄະ​ສາວົກ​ສິບ​ສອງ​ຂອງ​ລູກ​ແກະ​ນັ້ນ."},{"vNo":36,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຫັນ ແລະ ໄດ້​ບັນທຶກ​ການ​ເປັນ​ພະຍານ​ວ່າ ອາ​ຄານ​ໃຫຍ່ ແລະ ກວ້າງຂວາງ​ຫລັງ​ນີ້​ຄື​ຄວາມ​ຈອງຫອງ​ຂອງ​ໂລກ; ແລະ ມັນ​ຈະ​ຕົກ, ແລະ ການ​ຕົກ​ຂອງ​ມັນ​ຈະ​ໃຫຍ່​ຫລວງ​ຢ່າງ​ໜັກ. ແລະ ທູດ​ຂອງ​ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ຂ້າພະ​ເຈົ້າ, ມີ​ຄວາມ​ວ່າ: ຄວາມ​ພິນາດ​ຂອງ​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ, ຜູ້​ຕໍ່​ສູ້ກັບ​ອັກຄະ​ສາວົກ​ສິບ​ສອງ​ຂອງ​ລູກ​ແກະ​ຈະ​ເປັນ​ດັ່ງນັ້ນ."}]}