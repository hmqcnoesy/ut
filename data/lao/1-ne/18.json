{"heading":"ເຮືອ​ໄດ້​ສຳ​ເລັດ—ການ​ເກີດ​ຂອງ​ຢາ​ໂຄບ ແລະ ໂຢ​ເຊັບ​ໄດ້​ເວົ້າ​ເຖິງ—ຄອບຄົວ​ເລີ່ມ​ອອກ​ເດີນ​ທາງ​ໄປ​ຫາ​ແຜ່ນດິນ​ແຫ່ງ​ຄຳ​ສັນຍາ—ລູກ​ຊາຍ​ຂອງ​ອິດ​ຊະ​ມາ​ເອນ ແລະ ພວກ​ເມຍ​ຂອງ​ພວກ​ເຂົາ​ເຂົ້າຮ່ວມການ​ສະນຸກ​ສະໜານ ແລະ ກໍ່​ການ​ກະບົດ—ນີ​ໄຟ​ຖືກ​ມັດ ແລະ ເຮືອໄດ້​ຖືກ​ພັດ​ກັບ​ຄືນ​ດ້ວຍ​ລົມພາຍຸ​ທີ່ຮ້າຍ​ແຮງ ແລະ ຫນ້າ​ຢ້ານ​ກົວ—ນີ​ໄຟ​ໄດ້​ຮັບ​ການ​ປົດ​ປ່ອຍ ແລະ ໂດຍ​ການ​ອະທິຖານ​ຂອງ​ເພິ່ນ​ລົມ​ພາຍຸ​ໄດ້​ຢຸດ​ລົງ—ຜູ້ຄົນ​ມາ​ເຖິງ​ແຜ່ນ​ດິນ​ແຫ່ງ​ຄຳ​ສັນຍາ. ປະມານ 591–589 ປີ ກ່ອນ ຄ.ສ.","prevAbbr":"1-ne","nextAbbr":"1-ne","prevNo":17,"nextNo":19,"chapterTitle":"1 ນີ​ໄຟ 18","prevTitle":"1 ນີ​ໄຟ 17","nextTitle":"1 ນີ​ໄຟ 19","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້ນະ​ມັດສະການ​ພຣະ​ຜູ້​ເປັນ​ເຈົ້າ ແລະ ໄດ້​ອອກ​ໄປ​ກັບ​ຂ້າພະ​ເຈົ້າ; ແລະ ພວກ​ເຮົາ​ໄດ້​ເຮັດ​ວຽກ​ດ້ວຍ​ຝີ​ມື​ອັນ​ແປກ​ປະຫລາດ. ແລະ ພຣະຜູ້​ເປັນ​ເຈົ້າ​ໄດ້​ສະ​ແດງ​ໃຫ້​ຂ້າພະ​ເຈົ້າ​ເຫັນ​ບາງ​ຄັ້ງວ່າ​ຄວນ​ສ່ຽນ​ໄມ້ວິທີ​ໃດເພື່ອຈະ​ສ້າງເຮືອ​ໄດ້."},{"vNo":2,"txt":"ບັດ​ນີ້ຂ້າພະ​ເຈົ້ານີ​ໄຟບໍ່​ໄດ້​ເຮັດ​ວຽກ​ໄມ້​ຕາມ​ວິທີ​ທີ່​ມະນຸດ​ຮຽນ​ຮູ້​ກັນ, ທັງ​ບໍ່​ໄດ້​ສ້າງ​ເຮືອ​ຕາມ​ວິທີ​ຂອງ​ມະນຸດ, ແຕ່​ຂ້າພະ​ເຈົ້າ​ໄດ້​ສ້າງ​ເຮືອ​ຕາມ​ວິທີ​ທີ່​ພຣະ​ຜູ້​ເປັນ​ເຈົ້າ​ໄດ້​ສະ​ແດງ​ແກ່​ຂ້າພະ​ເຈົ້າ; ດັ່ງນັ້ນ ຈຶ່ງ​ບໍ່​ເປັນ​ໄປ​ຕາມ​ວິທີ​ຂອງ​ມະນຸດ."},{"vNo":3,"txt":"ແລະ ຂ້າພະ​ເຈົ້ານີ​ໄຟ​ໄດ້​ຂຶ້ນ​ໄປ​ເທິງ​ພູ​ເລື້ອຍໆ​ເພື່ອ​ອະທິຖານ​ຫາ​ພຣະຜູ້​ເປັນ​ເຈົ້າ; ດັ່ງນັ້ນ ພຣະຜູ້​ເປັນ​ເຈົ້າຈຶ່ງ​ສະ​ແດງ​ສິ່ງ​ທີ່​ຍິ່ງ​ໃຫຍ່​ແກ່​ຂ້າພະ​ເຈົ້າ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ຂ້າພະ​ເຈົ້າ​ໄດ້​ສ້າງເຮືອສຳ​ເລັດ​ຕາມ​ພຣະ​ຄຳ​ຂອງ​ພຣະ​ຜູ້​ເປັນ​ເຈົ້າ​ແລ້ວ, ພວກ​ອ້າຍ​ຂອງ​ຂ້າພະ​ເຈົ້າ​ຈຶ່ງເຫັນ​ວ່າ​ມັນ​ດີ​ຫລາຍ ແລະ ຝີ​ມື​ຂອງ​ການ​ສ້າງ​ນັ້ນດີ​ເລີດ; ດັ່ງນັ້ນ, ພວກ​ເຂົາ​ຈຶ່ງ​ຖ່ອມຕົວ​ລົງ​ຕໍ່​ພຣະ​ພັກ​ຂອງ​ພຣະ​ຜູ້​ເປັນ​ເຈົ້າອີກ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຸລະສຽງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ​ບິດາ​ຂອງ​ຂ້າພະ​ເຈົ້າ, ວ່າພວກ​ເຮົາ​ຄວນ​ລຸກຂຶ້ນ ແລະ ລົງ​ໄປ​ໃນ​ເຮືອ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ວັນ​ຮຸ່ງ​ຂຶ້ນ, ຫລັງ​ຈາກ​ພວກ​ເຮົາ​ຕຽມ​ເຄື່ອງ​ຂອງ​ທັງ​ໝົດ, ມີ​ໝາກ​ໄມ້ ແລະ ຊີ້ນ​ຈາກ​ຖິ່ນ​ແຫ້ງ​ແລ້ງ​ກັນດານ, ແລະ ນ້ຳ​ເຜິ້ງ​ເປັນ​ຈຳນວນ​ຫລວງ​ຫລາຍ​ກັບ​ສະບຽງ​ອາຫານ​ຕາມ​ທີ່ພຣະຜູ້​ເປັນ​ເຈົ້າ​ບັນຊາ​ພວກ​ເຮົາ​ໄວ້, ພວກ​ເຮົາ​ໄດ້​ລົງ​ໄປ​ໃນ​ເຮືອ​ພ້ອມ​ດ້ວຍ​ເຄື່ອງ​ບັນທຸກ​ຂອງ​ພວກ​ເຮົາ​ທຸກ​ຢ່າງ, ແລະ ເມັດ​ພືດ​ຂອງ​ພວກ​ເຮົາ, ແລະ ເຄື່ອງ​ຂອງ​ຕ່າງໆ​ທີ່​ພວກ​ເຮົາ​ນຳ​ມາ, ແຕ່ລະຄົນ​ຕາມ​ອາຍຸ​ຂອງ​ຕົນ; ດັ່ງນັ້ນ, ພວກ​ເຮົາ​ທຸກ​ຄົນ​ຈຶ່ງ​ໄດ້​ລົງ​ໄປ​ໃນ​ເຮືອ​ພ້ອມ​ທັງ​ເມຍຂອງ​ພວກ​ເຮົາ ແລະ ລູກຂອງ​ພວກ​ເຮົາ."},{"vNo":7,"txt":"ແລະ ບັດ​ນີ້, ບິດາ​ຂອງ​ຂ້າພະ​ເຈົ້າ​ໄດ້​ມີ​ລູກ​ຕື່ມ​ອີກ​ສອງ​ຄົນ​ໃນ​ຖິ່ນ​ແຫ້ງ​ແລ້ງ​ກັນດານ; ຜູ້​ເປັນ​ອ້າຍ​ມີ​ຊື່ວ່າ ຢາ​ໂຄບ ແລະ ຜູ້​ເປັນ​ນ້ອງ​ມີ​ຊື່ວ່າ ໂຢ​ເຊັບ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ເຮົາ​ທຸກ​ຄົນລົງ​ໄປ​ໃນ​ເຮືອ, ແລະ ໄດ້​ເອົາ​ສະບຽງ​ອາຫານ ແລະ ສິ່ງ​ຂອງ​ຊຶ່ງພວກ​ເຮົາ​ຖືກ​ບັນຊາ​ໃຫ້​ເອົາ​ໄປ​ນຳ​ແລ້ວ, ພວກ​ເຮົາ​ໄດ້​ອອກ​ທະ​ເລ ແລະ ຖືກ​ພັດ​ໄປ​ດ້ວຍ ລົມ​ໄປ​ຫາ​ແຜ່ນດິນ​ແຫ່ງ​ຄຳ​ສັນຍາ."},{"vNo":9,"txt":"ແລະ ຫລັງ​ຈາກ​ພວກ​ເຮົາ​ຖືກ​ພັດ​ໄປ​ດ້ວຍ​ລົມ​ເປັນ​ເວລາ​ຫລາຍ​ມື້, ຈົ່ງ​ເບິ່ງ, ພວກ​ອ້າຍ​ຂອງຂ້າພະ​ເຈົ້າ ແລະ ພວກລູກ​ຊາຍ​ຂອງ​ອິດ​ຊະ​ມາ​ເອນ​ກັບ​ເມຍ​ຂອງ​ພວກ​ເຂົາ​ເລີ່ມ​ຫາ​ຄວາມ​ມ່ວນ​ຊື່ນ​ໃຫ້​ແກ່​ຕົນ​ເອງ, ເຖິງ​ຂະ​ໜາດ​ທີ່​ພວກ​ເຂົາ​ເລີ່ມ​ເຕັ້ນ​ລຳ, ແລະ ຮ້ອງ​ເພງ, ແລະ ເວົ້າ​ຄຳ​ຫຍາບ​ຄາຍ, ແທ້​ຈິງ​ແລ້ວ, ຈົນ​ເຖິງ​ຂັ້ນລືມ​ໄປ​ວ່າ ໂດຍ​ອຳນາດ​ອັນ​ໃດ​ທີ່​ນຳ​ພວກ​ເຂົາ​ມາ​ເຖິງ​ບ່ອນ​ນີ້; ແທ້​ຈິງ​ແລ້ວ, ພວກ​ເຂົາ​ລື້ນ​ເລີງ​ຈົນ​ສະ​ແດງ​ຄວາມ​ຫຍາບ​ຄາຍ​ຫລາຍ​ຂຶ້ນ."},{"vNo":10,"txt":"ແລະ ຂ້າພະ​ເຈົ້ານີ​ໄຟ​ເລີ່ມ​ຢ້ານ​ກົວ​ຢ່າງ​ໜັກ​ເພາະ​ຢ້ານ​ວ່າ​ພຣະ​ຜູ້​ເປັນ​ເຈົ້າຈະ​ພຣະ​ພິ​ໂລດ​ໃຫ້​ພວກ​ເຮົາ, ແລະ ລົງ​ທັນ​ພວກ​ເຮົາ​ເພາະ​ຄວາມ​ຊົ່ວ​ຮ້າຍ​ຂອງ​ພວກ​ເຮົາ​ຈົນ​ວ່າພວກ​ເຮົາ​ຖືກ​ກືນ​ລົງ​ໄປ​ໃນ​ຄວາມ​ເລິກ​ຂອງ​ທະ​ເລ; ດັ່ງນັ້ນ ຂ້າພະ​ເຈົ້ານີ​ໄຟຈຶ່ງ​ເລີ່ມ​ເວົ້າກັບ​ພວກ​ເຂົາ​ດ້ວຍ​ສະຕິ​ສຳ​ປະສັນຍະ​ຫລາຍ​ຢ່າງ; ແຕ່​ຈົ່ງ​ເບິ່ງ, ພວກ​ເຂົາ​ໃຈ​ຮ້າຍ​ໃຫ້​ຂ້າພະ​ເຈົ້າ​ໂດຍ​ກ່າວ​ວ່າ: ພວກ​ເຮົາ​ບໍ່​ຍອມ​ໃຫ້​ນ້ອງ​ຊາຍ​ຂອງ​ພວກ​ເຮົາ​ມາ​ເປັນ​ຜູ້​ປົກຄອງ​ພວກ​ເຮົາ​ຢ່າງ​ເດັດຂາດ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເລ​ມັນ​ກັບ​ເລ​ມູ​ເອນ​ໄດ້​ຈັບ​ຂ້າພະ​ເຈົ້າ ແລະ ໄດ້​ມັດ​ຂ້າພະ​ເຈົ້າ​ໄວ້​ດ້ວຍ​ເຊືອກ, ແລະ ພວກ​ເຂົາ​ໄດ້​ເຮັດ​ຮຸນ​ແຮງ​ຕໍ່​ຂ້າພະ​ເຈົ້າຫລາຍ​ຢ່າງ; ເຖິງ​ຢ່າງ​ໃດ​ກໍ​ຕາມ, ພຣະ​ຜູ້​ເປັນ​ເຈົ້າ​ໄດ້​ຍອມໃຫ້​ພວກ​ເຂົາ​ເຮັດ​ໄປ​ເພື່ອ​ພຣະ​ອົງ​ຈະ​ໄດ້​ສະ​ແດງ​ອຳນາດ ແລະ ລິດ​ເດດ​ຂອງ​ພຣະ​ອົງ​ໃຫ້​ປະກົດ​ຕາມ​ພຣະ​ຄຳຊຶ່ງພຣະ​ອົງ​ໄດ້​ຮັບ​ສັ່ງ​ໄວ້​ກ່ຽວ​ກັບ​ຄົນ​ຊົ່ວ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ເຂົາ​ໄດ້​ມັດ​ຂ້າພະ​ເຈົ້າ​ເຖິງ​ຂະໜາດ​ທີ່​ຂ້າພະ​ເຈົ້າເໜັງ​ຕີງ​ບໍ່​ໄດ້​ແລ້ວ ເຂັມທິດ​ທີ່​ພຣະຜູ້​ເປັນ​ເຈົ້າຕຽມ​ໄວ້​ໃຫ້​ກໍ​ຢຸດ​ເຮັດ​ວຽກ."},{"vNo":13,"txt":"ດັ່ງນັ້ນ, ພວກ​ເຂົາ​ບໍ່​ຮູ້​ວ່າ​ຈະ​ແລ່ນ​ເຮືອ​ໄປ​ທາງ​ໃດ, ເຖິງ​ຂະ​ໜາດ​ທີ່​ເມື່ອ​ເກີດ​ລົມ​ພາຍຸ​ໃຫຍ່, ແທ້​ຈິງ​ແລ້ວ, ເປັນ​ລົມ​ພາຍຸ​ຮ້າຍ​ແຮງ ແລະ ໜ້າ​ຢ້ານ​ກົວ ແລ້ວ​ພວກ​ເຮົາ​ກໍ​ຖືກ​ພັດ​ກັບ​ຄືນ​ໄປ​ເທິງ​ແຜ່ນ​ນ້ຳ​ເປັນ​ເວລາ​ສາມ​ມື້; ແລະ ພວກ​ເຂົາ​ເລີ່ມ​ຕົກ​ໃຈ​ຢ່າງ​ໜັກ​ຢ້ານ​ວ່າ​ພວກ​ເຂົາ​ຈະ​ຈົມ​ນ້ຳ​ໃນ​ທະ​ເລ; ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ກໍ​ຍັງ​ບໍ່​ປ່ອຍ​ຂ້າພະ​ເຈົ້າ​ໄປ."},{"vNo":14,"txt":"ແລະ ໃນ​ມື້ທີ​ສີ່ ຊຶ່ງພວກ​ເຮົາ​ໄດ້​ຖືກ​ພັດ​ກັບ​ຄືນ​ໄປ​ນັ້ນ, ລົມ​ພາຍຸ​ເລີ່ມ​ຮຸນ​ແຮງ​ຫລາຍ​ຂຶ້ນ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ເກືອບ​ຖືກ​ກືນ​ລົງ​ໄປ​ໃນ​ຄວາມ​ເລິກ​ຂອງ​ທະ​ເລ ແລະ ຫລັງ​ຈາກ​ພວກ​ເຮົາ​ຖືກ​ພັດ​ກັບ​ຄືນ​ໄປ​ເທິງ​ແຜ່ນ​ນ້ຳ​ເປັນ​ເວລາ​ສີ່​ມື້, ພວກ​ອ້າຍ​ຂອງ​ຂ້າພະ​ເຈົ້າ​ເລີ່ມ​ເຫັນ​ວ່າການ​ພິພາກສາ​ຂອງ​ພຣະ​ເຈົ້າ​ເກີດ​ກັບ​ພວກ​ເຂົາ​ແລ້ວ, ແລະ ພວກ​ເຂົາ​ຈະ​ຕ້ອງ​ຕາຍ​ເວັ້ນ​ເສຍ​ແຕ່​ຈະ​ກັບ​ໃຈ​ຈາກຄວາມ​ຊົ່ວ​ຮ້າຍ​ຂອງ​ພວກ​ເຂົາ; ດັ່ງນັ້ນ, ພວກ​ເຂົາ​ຈຶ່ງ​ມາ​ຫາ​ຂ້າພະ​ເຈົ້າ ແລະ ແກ້​ເຊືອກ​ທີ່​ມັດ​ມື​ຂອງ​ຂ້າພະ​ເຈົ້າອອກ ແລະ ຈົ່ງ​ເບິ່ງ ມັນ​ບວບ​ຊ້ຳຢ່າງ​ໜັກ ແລະ ຂໍ້​ຂາ​ຂອງ​ຂ້າພະ​ເຈົ້າກໍບວບ​ຊ້ຳຫລາຍ​ຄື​ກັນ ແລະ ຄວາມ​ເຈັບ​ປວດ​ກໍ​ທະວີ​ຂຶ້ນ."},{"vNo":16,"txt":"ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າ​ໄດ້​ຫລຽວ​ຫາ​ພຣະ​ເຈົ້າຂອງ​ຂ້າພະ​ເຈົ້າ, ແລະ ຂ້າພະ​ເຈົ້າ​ໄດ້​ສັນລະ​ເສີນ​ພຣະອົງ​ຕະຫລອດ​ວັນ; ແລະ ຂ້າພະ​ເຈົ້າບໍ່​ໄດ້​ຈົ່ມ​ໃຫ້​ພຣະຜູ້​ເປັນ​ເຈົ້າ ເພາະ​ຄວາມທຸກ​ທໍລະມານ​ຂອງ​ຂ້າພະ​ເຈົ້າ​ເລີຍ."},{"vNo":17,"txt":"ບັດ​ນີ້​ບິດາ​ຂອງ​ຂ້າພະ​ເຈົ້າ​ລີ​ໄຮ​ໄດ້​ເວົ້າ​ຫລາຍ​ເລື່ອງ​ກັບ​ພວກ​ເຂົາ ແລະ ກັບ​ລູກ​ຊາຍ​ຂອງ​ອິດ​ຊະ​ມາ​ເອນນຳ​ອີກ; ແຕ່​ຈົ່ງ​ເບິ່ງ, ພວກ​ເຂົາ​ໄດ້​ເວົ້າ​ຂູ່​ເຂັນ​ຫລາຍ​ຢ່າງ​ກັບ​ຄົນ​ທີ່​ເຂົ້າ​ຂ້າງ​ຂ້າພະ​ເຈົ້າ ແລະ ບິດາ​ມານ​ດາ​ຂອງ​ຂ້າພະ​ເຈົ້າມີ​ອາຍຸ​ແກ່​ແລ້ວ ແລະ ໂດຍ​ທີ່​ທົນ​ຕໍ່​ຄວາມ​ໂສກ​ເສົ້າຫລາຍ​ບໍ່​ໄດ້​ເພາະ​ລູກໆ​ຂອງ​ພວກ​ເພິ່ນ, ພວກ​ເພິ່ນ​ຈຶ່ງ​ລົ້ມປ່ວຍ​ລົງ, ແທ້​ຈິງ​ແລ້ວ, ຈົນ​ເຖິງ​ແມ່ນ​ແຕ່​ຕ້ອງ​ນອນ​ຢູ່​ເທິງ​ຕຽງ."},{"vNo":18,"txt":"ເພາະ​ຄວາມ​ໂສກ​ເສົ້າ ແລະ ຄວາມ​ເສົ້າສະຫລົດ​ໃຈ​ຂອງ​ພວກ​ເພິ່ນ​ນັ້ນ​ໃຫຍ່​ຫລວງ ແລະ ເພາະ​ຄວາມ​ຊົ່ວ​ຮ້າຍ​ຂອງ​ພວກ​ອ້າຍ​ຂອງ​ຂ້າພະ​ເຈົ້າ, ພວກ​ເພິ່ນ​ເກືອບ​ຈະ​ຖືກ​ພາ​ໄປ​ເຖິງ​ແມ່ນ​ຖືກ​ພາ​ໄປ​ເພື່ອ​ເຝົ້າພຣະ​ເຈົ້າຂອງ​ພວກ​ເພິ່ນ; ແທ້​ຈິງ​ແລ້ວ, ຜົມ​ສີ​ເທົາ​ຂອງ​ພວກ​ເພິ່ນ​ແທບ​ຈະ​ຖືກ​ນຳ​ລົງ​ມາ​ວາງ​ໄວ້​ຢູ່​ໃຕ້​ພື້ນ​ດິນ; ແທ້​ຈິງ​ແລ້ວ, ເຖິງ​ແມ່ນ​ຈະ​ຖືກ​ໂຍນ​ລົງ​ຫລຸມ​ສົບ​ໃນ​ນ້ຳ ເພາະ​ຄວາມ​ເສົ້າສະຫລົດ​ໃຈນັ້ນ."},{"vNo":19,"txt":"ແລະ ຢາ​ໂຄບ​ກັບ​ໂຢ​ເຊັບ​ອີກ, ໂດຍ​ທີ່​ຍັງ​ເປັນ​ເດັກນ້ອຍ​ຢູ່​ຍ່ອມ​ຕ້ອງກາ​ນ​ບຳລຸງ​ລ້ຽງ​ດູ​ຢ່າງ​ດີ ຈຶ່ງ​ໂສກ​ເສົ້າ​ເພາະ​ຄວາມທຸກ​ທໍລະມານ​ຂອງ​ແມ່​ຂອງ​ພວກ​ເຂົາ; ແລະ ທັງ​ເມຍ​ຂອງ​ຂ້າພະ​ເຈົ້າພ້ອມ​ທັງ​ນ້ຳຕາ ແລະ ການ​ອະທິຖານ ແລະ ທັງລູກໆ​ຂອງ​ຂ້າພະ​ເຈົ້າກໍ​ບໍ່​ໄດ້​ເຮັດ​ໃຫ້​ໃຈ​ຂອງ​ພວກ​ອ້າຍ​ຂອງ​ຂ້າພະ​ເຈົ້າອ່ອນ​ລົງ ແລະ ປ່ອຍ​ຂ້າພະ​ເຈົ້າ​ເລີຍ."},{"vNo":20,"txt":"ແລະ ບໍ່​ມີ​ສິ່ງ​ໃດ​ອີກ​ແລ້ວ​ນອກ​ຈາກ​ອຳນາດ​ຂອງ​ພຣະ​ເຈົ້າ ຊຶ່ງ​ຂູ່​ເຂັນ​ພວກ​ເຂົາ​ດ້ວຍ​ຄວາມ​ພິນາດ​ທີ່​ເຮັດ​ໃຫ້​ໃຈ​ຂອງ​ພວກ​ເຂົາ​ອ່ອນ​ລົງ; ດັ່ງນັ້ນ, ເມື່ອ​ພວກ​ເຂົາ​ເຫັນ​ວ່າ ພວກ​ເຂົາ​ເກືອບ​ຈະ​ຖືກ​ກືນ​ລົງ​ໄປ​ໃນ​ຄວາມ​ເລິກ​ຂອງ​ທະ​ເລ, ພວກ​ເຂົາ​ຈຶ່ງ​ກັບ​ໃຈ​ຈາກ​ສິ່ງ​ທີ່​ໄດ້​ເຮັດ​ລົງ​ໄປ, ເຖິງ​ຂະ​ໜາດ​ທີ່​ພວກ​ເຂົາ​ໄດ້​ປ່ອຍ​ຕົວ​ຂ້າພະ​ເຈົ້າ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ເຂົາ​ໄດ້​ປ່ອຍ​ຕົວ​ຂ້າພະ​ເຈົ້າ​ແລ້ວ, ຈົ່ງ​ເບິ່ງ, ຂ້າພະ​ເຈົ້າ​ໄດ້​ເອົາ​ເຂັມທິດ​ມາ ແລະ ມັນ​ກໍ​ໄດ້​ເຮັດ​ວຽກ​ຕາມ​ທີ່​ຂ້າພະ​ເຈົ້າ​ປາ​ຖະໜາ​ໃຫ້​ເຮັດ; ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ອະທິຖານ​ຫາ​ພຣະ​ຜູ້​ເປັນ​ເຈົ້າ; ຫລັງ​ຈາກ​ຂ້າພະ​ເຈົ້າອະທິຖານ​ແລ້ວ, ລົມພາຍຸ​ກໍ​ຢຸດ​ລົງ ແລະ ມີ​ຄວາມ​ສະຫງົບ​ຄືນ​ອີກ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້ານີ​ໄຟ​ໄດ້​ນຳ​ເຮືອ​ໄປ​ເພື່ອ​ພວກ​ເຮົາ​ຈະ​ແລ່ນ​ໄປ​ຫາ​ແຜ່ນດິນ​ແຫ່ງ​ຄຳສັນຍາ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ເຮົາ​ໄດ້​ແລ່ນ​ເຮືອ​ໄປ​ເປັນ​ເວລາ​ຫລາຍ​ມື້ ພວກ​ເຮົາ​ໄດ້​ມາ​ເຖິງ​ແຜ່ນດິນ​ແຫ່ງ​ຄຳ​ສັນຍາ; ແລະ ພວກ​ເຮົາ​ໄດ້​ຂຶ້ນ​ໄປ​ໃນ​ແຜ່ນດິນ​ນັ້ນ ແລະ ໄດ້​ຕັ້ງຜ້າ​ເຕັ້ນ​ຂອງພວກ​ເຮົາ​ຂຶ້ນ, ແລະ ພວກ​ເຮົາ​ໄດ້​ໃສ່​ຊື່​ໃຫ້​ມັນ​ວ່າ ແຜ່ນດິນ​ແຫ່ງ​ຄຳ​ສັນຍາ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເລີ່ມ​ໄຖ​ດິນ, ແລະ ພວກ​ເຮົາ​ໄດ້​ເລີ່ມ​ປູກ​ເມັດ​ພືດ; ແທ້​ຈິງ​ແລ້ວ, ພວກ​ເຮົາ​ໄດ້​ປູກ​ເມັດ​ພືດ​ທັງ​ໝົດ, ຊຶ່ງ​ພວກ​ເຮົາ​ນຳ​ມາ​ຈາກ​ແຜ່ນດິນ​ເຢຣູ​ຊາເລັມ​ລົງ​ໃນ​ດິນ. ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ງອກ​ງາມ​ຢ່າງ​ຍິ່ງ; ດັ່ງນັ້ນ ພວກ​ເຮົາຈຶ່ງ​ໄດ້​ຮັບ​ພອນ​ຢ່າງ​ຫລວງຫລາຍ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພວກ​ເຮົາ​ເດີນທາງ​ຢູ່​ໃນ​ແຜ່ນດິນ​ແຫ່ງ​ຄຳ​ສັນຍາ, ພວກ​ເຮົາ​ໄດ້​ພົບ​ວ່າ​ມີ​ສັດ​ທຸກ​ຊະນິດ​ຢູ່​ໃນ​ປ່າ​ໃນ​ແຜ່ນດິນ​ແຫ່ງ​ຄຳ​ສັນ​ຍາ, ທັງ​ງົວ​ແມ່ ແລະ ງົວເຖິກ, ລາ ແລະ ມ້າ, ແພະ​ບ້ານ ແລະ ແພະ​ປ່າ, ແລະ ສັດປ່າ​ທຸກ​ຊະນິດ​ທີ່​ມະນຸດ​ຈະ​ໃຊ້​ໄດ້. ແລະ ພວກ​ເຮົາ​ໄດ້​ພົບ​ແຮ່​ທາດ​ທຸກ​ຊະນິດ, ທັງ​ຄຳ, ແລະ ເງິນ, ແລະ ທອງ​ແດງ."}]}