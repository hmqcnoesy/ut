{"heading":"ທັງ​ຊາວ​ເລ​ມັນ ແລະ ຊາວ​ນີ​ໄຟ​ໂຫດຮ້າຍ ແລະ ເສື່ອມ​ຊາມ—ພວກ​ເຂົາ​ທໍລະມານ ແລະ ເຂັ່ນຂ້າ​ຊຶ່ງກັນ​ແລ​ະກັນ—ມໍ​ມອນ​ອະທິຖານ​ຂໍ​ໃຫ້​ພຣະ​ຄຸນ ແລະ ພຣະ​ກະລຸນາ​ທິຄຸນຂອງ​ພຣະ​ເຈົ້າຄຸ້ມ​ຄອງ​ໂມ​ໂຣ​ໄນ​ຕະຫລອດ​ການ. ປະມານ ຄ.ສ. 401–421.","sectionHeading":"ສານ​ສະ​ບັບທີ​ສອງ​ຂອງ​ມໍ​ມອນ​ຫາ​ໂມ​ໂຣ​ໄນ​ລູກຊາຍ​ຂອງ​ເພິ່ນ.","prevAbbr":"moro","prevNo":8,"nextAbbr":"moro","nextNo":10,"chapterTitle":"ໂມ​ໂຣ​ໄນ ໙","verses":[{"vNo":"1 ","txt":"ລູກ​ທີ່​ຮັກ​ຂອງ​ພໍ່, ພໍ່​ຂຽນ​ເຖິງ​ລູກ​ອີກ​ເພື່ອ​ລູກ​ຈະ​ໄດ້​ຮູ້​ວ່າພໍ່​ຍັງ​ມີ​ຊີວິດ​ຢູ່; ແຕ່ພໍ່​ໄດ້​ຂຽນ​ເລື່ອງ​ທີ່​ໜ້າ​ໂສກ​ເສົ້າ​ແດ່​ເລັກ​ໜ້ອຍ."},{"vNo":"2 ","txt":"ເພາະ​ຈົ່ງ​ເບິ່ງ, ພໍ່​ໄດ້​ທຳ​ການ​ສູ້​ຮົບ​ຢ່າງ​ໜັກ​ກັບ​ຊາວ​ເລ​ມັນ, ຊຶ່ງ​ໃນ​ການ​ສູ້​ຮົບ​ຄັ້ງນີ້​ພວກ​ເຮົາບໍ່​ຊະນະ​ພວກ​ເຂົາ; ແລະ ອາ​ຄີ​ອານ​ທັດ​ໄດ້​ຖືກ​ຂ້າ​ຕາຍ​ແລ້ວ, ພ້ອມ​ທັງ​ລູ​ຣຳ ແລະ ເອັມ​ຣອນ​ນຳ​ອີກ; ແທ້​ຈິງ​ແລ້ວ, ແລະ ພວກ​ເຮົາ​ໄດ້​ສູນ​ເສຍ​ຄົນ​ທີ່​ດີໆ​ຂອງ​ພວກ​ເຮົາ​ໄປ​ເປັນ​ຈຳນວນ​ຫລວງຫລາຍ."},{"vNo":"3 ","txt":"ແລະ ບັດ​ນີ້​ຈົ່ງ​ເບິ່ງ, ລູກ​ຂອງ​ພໍ່, ພໍ່​ຢ້ານ​ວ່າ​ຊາວ​ເລ​ມັນ​ຈະ​ທຳລາຍ​ຜູ້ຄົນ​ພວກ​ນີ້; ເພາະວ່າ​ພວກ​ເຂົາບໍ່​ກັບ​ໃຈ, ແລະ ຊາຕານ​ໄດ້​ຍຸ​ຍົງ​ພວກ​ເຂົາ​ໃຫ້​ຜິດ​ຖຽງ​ກັນ​ຢູ່​ຕະຫລອດ​ເວລາ."},{"vNo":"4 ","txt":"ຈົ່ງ​ເບິ່ງ, ພໍ່​ໄດ້​ທຳ​ງານ​ກັບ​ພວກ​ເຂົາ​ຕະຫລອດ​ໄປ; ແລະ ເມື່ອພໍ່​ເວົ້າກັບ​ພວກ​ເຂົາ​ດ້ວຍ​ຄຳ​ຂອງ​ພຣະ​ເຈົ້າຢ່າງ​ຮຸນ​ແຮງ ພວກ​ເຂົາ​ກໍ​ຕົວ​ສັ່ນ ແລະ ຄຽດ​ແຄ້ນ​ໃຫ້ພໍ່; ແລະ ເມື່ອພໍ່​ເວົ້າກັບ​ພວກ​ເຂົາ​ດ້ວຍ​ຄຳ​ເວົ້າທີ່​ອ່ອນ​ຫວານ ພວກ​ເຂົາ​ກໍ​ເຮັດ​ໃຈ​ແຂງ​ກະດ້າງ​ຕໍ່​ມັນ; ດັ່ງນັ້ນ, ພໍ່​ຈຶ່ງ​ຢ້ານ​ວ່າ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າຈະ​ເລີກ​ພະຍາຍາມ​ກັບ​ພວກ​ເຂົາ​ແລ້ວ."},{"vNo":"5 ","txt":"ເພາະ​ພວກ​ເຂົາ​ຄຽດ​ແຄ້ນ​ທີ່​ສຸດ​ຈົນ​ພໍ່ຮູ້ສຶກ​ວ່າ​ພວກ​ເຂົາ​ບໍ່​ມີ​ຄວາມ​ຢ້ານ​ກົວ​ຕໍ່​ຄວາມ​ຕາຍ​ເລີຍ; ແລະ ພວກ​ເຂົາສູນ​ເສຍ​ຄວາມ​ຮັກ​ຂອງ​ພວກ​ເຂົາ​ທີ່​ມີ​ຕໍ່​ກັນ; ແລະ ພວກ​ເຂົາ​ກະຫາຍ​ເລືອດ ແລະ ກໍ່ການ​ແກ້​ແຄ້ນ​ກັນ​ຢູ່​ຕະຫລອດ​ການ."},{"vNo":"6 ","txt":"ແລະ ບັດ​ນີ້, ລູກ​ທີ່​ຮັກ​ຂອງ​ພໍ່, ເຖິງ​ແມ່ນ​ວ່າ​ພວກ​ເຂົາ​ຈະ​ມີ​ໃຈ​ແຂງ​ກະດ້າງ​ຢູ່​ກໍ​ຕາມ, ຂໍ​ໃຫ້​ພວກ​ເຮົາ​ທຳ​ງານ​ຢ່າງ​ພາກ​ພຽນ; ເພາະ​ຖ້າ​ຫາກພວກ​ເຮົາ​ຢຸດ​ທຳ​ງານ, ພວກ​ເຮົາ​ກໍ​ຈະຖືກ​ນຳ​ໄປ​ຢູ່​ພາຍ​ໃຕ້​ການ​ກ່າວ​ໂທດ; ເພາະ​ພວກ​ເຮົາ​ມີ​ວຽກ​ງານ​ທີ່​ຈະ​ເຮັດ​ເວລາ​ພວກ​ເຮົາ​ຢູ່​ໃນ​ຮ່າງກາຍທີ່​ເຮັດ​ດ້ວຍ​ດິນ​ໜຽວ​ນີ້, ເພື່ອ​ພວກ​ເຮົາ​ຈະ​ເອົາ​ຊະນະ​ສັດຕູ​ຂອງ​ຄວາມ​ຊອບ​ທຳ​ທັງ​ມວນ, ແລະ ພັກຜ່ອນ​ຈິດ​ວິນ​ຍານ​ຂອງ​ພວກ​ເຮົາ​ໃນ​ອານາຈັກ​ຂອງ​ພຣະ​ເຈົ້າ."},{"vNo":"7 ","txt":"ແລະ ບັດ​ນີ້ພໍ່​ຈະຂຽນ​ບາງ​ຢ່າງ​ກ່ຽວ​ກັບ​ຄວາມທຸກ​ເວດທະນາ​ຂອງຜູ້​ຄົນ​ພວກ​ນີ້. ເພາະ​ຕາມ​ທີ່ພໍ່​ໄດ້​ຍິນ​ມາ​ຈາກ​ອາ​ໂມ​ຣອນ, ຈົ່ງ​ເບິ່ງ, ຊາວ​ເລ​ມັນ​ມີ​ຊະ​ເລີຍ​ເສິກຢ່າງຫລວງ​ຫລາຍ​ທີ່​ເປັນ​ຜູ້ຊາຍ, ຜູ້ຍິງ, ແລະ ເດັກນ້ອຍ, ຊຶ່ງພວກ​ເຂົາ​ໄດ້​ມາ​ຈາກ​ຫໍສູງ​ເຊີ​ໄຣ​ຊາ."},{"vNo":"8 ","txt":"ແລະ ພວກ​ເຂົາ​ໄດ້​ຂ້າ​ຜົວ ແລະ ພໍ່​ຂອງ​ພວກ​ແມ່​ຍິງ ແລະ ເດັກ​ນ້ອຍ​ເຫລົ່າ​ນັ້ນ; ແລະ ພວກ​ເຂົາ​ໃຫ້​ແມ່​ຍິງ​ກິນ​ເນື້ອ​ໜັງ​ຜົວ​ຂອງ​ຕົນ, ແລະ ໃຫ້​ເດັກ​ນ້ອຍ​ກິນ​ເນື້ອ​ໜັງ​ພໍ່​ຂອງ​ຕົນ; ແລະ ບໍ່​ເອົາ​ນ້ຳ​ໃຫ້​ພວກ​ເຂົາ​ດື່ມ, ຖ້າ​ໃຫ້​ດື່ມ ກໍ​ພຽງ​ເລັກ​ນ້ອຍ​ເທົ່າ​ນັ້ນ."},{"vNo":"9 ","txt":"ແລະ ເຖິງ​ແມ່ນ​ວ່າ​ຊາວ​ເລ​ມັນ​ຈະ​ກະທຳ​ສິ່ງ​ທີ່​ເປັນ​ໜ້າ​ກຽດ​ຊັງ​ອັນ​ໃຫຍ່​ຫລວງ​ນີ້, ແຕ່​ມັນ​ກໍ​ຍັງ​ບໍ່​ຮ້າຍ​ແຮງ​ໄປ​ກວ່າ​ຜູ້​ຄົນ​ຂອງ​ພວກ​ເຮົາຜູ້​ຢູ່​ໃນ​ເມືອງ​ໂມ​ຣິ​ອານ​ທຳ​ເລີຍ. ເພາະ​ຈົ່ງ​ເບິ່ງ, ພວກ​ເຂົາ​ໄດ້​ເອົາ​ລູກ​ສາວ​ຂອງ​ຊາວ​ເລ​ມັນ​ຫລາຍ​ຄົນ​ມາ​ເປັນ​ຊະ​ເລີຍ; ແລະ ຫລັງ​ຈາກ​ເອົາ​ສິ່ງ​ອັນ​ເປັນທີ່​ຮັກ ແລະ ມີຄ່າ​ທີ່​ສຸດ​ເໜືອ​ກວ່າ​ທຸກ​ສິ່ງ​ໄປ​ຈາກ​ພວກ​ນາງ​ແລ້ວ, ຊຶ່ງຄື​ພົມມະຈັນ ແລະ ຄວາມ​ບໍລິສຸດ—"},{"vNo":"10 ","txt":"ແລະ ຫລັງ​ຈາກ​ພວກ​ເຂົາ​ກະທຳ​ສິ່ງ​ນີ້​ແລ້ວ, ພວກ​ເຂົາ​ໄດ້​ຂ້າ​ພວກ​ນາງ​ດ້ວຍ​ວິທີ​ການ​ທີ່​ປ່າ​ເຖື່ອນ​ທີ່​ສຸດ, ໂດຍ​ທໍລະມານ​ຮ່າງກາຍ​ຂອງ​ພວກ​ນາງ​ຈົນ​ເຖິງ​ແກ່​ຄວາມ​ຕາຍ; ແລະ ຫລັງ​ຈາກ​ເຮັດ​ການ​ນີ້​ແລ້ວ, ພວກ​ເຂົາ​ກໍ​ກິນ​ເນື້ອ​ໜັງ​ຂອງ​ພວກ​ນາງ​ເໝືອນ​ກັບ​ສັດປ່າ, ເພາະວ່າ​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ; ແລະ ພວກ​ເຂົາ​ເຮັດ​ໄປ​ເພື່ອ​ເປັນ​ເຄື່ອງໝາຍ​ຂອງ​ຄວາມ​ກ້າຫານ."},{"vNo":"11 ","txt":"ໂອ້ ລູກ​ທີ່​ຮັກ​ຂອງ​ພໍ່, ເປັນ​ໄປ​ໄດ້​ແນວ​ໃດ​ທີ່​ຜູ້​ຄົນ​ເຫລົ່າ​ນີ້​ປາ​ດສະ​ຈາກ​ຄວາມ​ສີວິ​ໄລ—"},{"vNo":"12 ","txt":"(ແລະ ພຽງ​ສອງ​ສາມ​ປີຜ່ານມາ​ນີ້ ພວກ​ເຂົາ​ຍັງ​ເປັນ​ຄົນ​ທີ່​ສຸພາບ ແລະ ໜ້າ​ຊົມ​ຢູ່)"},{"vNo":"13 ","txt":"ແຕ່​ວ່າ ໂອ້ ລູກ​ຂອງ​ພໍ່, ເປັນ​ໄປ​ໄດ້​ແນວ​ໃດທີ່​ຜູ້​ຄົນ​ເຫລົ່າ​ນີ້​ມີ​ຄວາມ​ເບີ​ກບານ​ຢູ່​ກັບ​ຄວາມ​ໜ້າ​ກຽດ​ຊັງ​ເຖິງ​ຂະໜາດ​ນີ້—"},{"vNo":"14 ","txt":"ພວກ​ເຮົາ​ຈະ​ຫວັງ​ໄດ້​ແນວ​ໃດ​ວ່າ ພຣະ​ເຈົ້າຈະ​ຢັບຢັ້ງ​ພຣະຫັດ​ໃນ​ການ​ພິພາກສາ​ລົງ​ໂທດ​ພວກ​ເຮົາ?"},{"vNo":"15 ","txt":"ຈົ່ງ​ເບິ່ງ, ໃຈ​ຂອງ​ພໍ່​ຮ້ອງ​ຂຶ້ນ​ວ່າ: ວິບັດ​ແກ່​ຜູ້ຄົນ​ພວກ​ນີ້. ຂໍ​ຈົ່ງ​ໂປດ​ອອກ​ມາ​ໃນ​ການ​ພິພາກສາ​ເຖີດ, ໂອ້ ພຣະ​ເຈົ້າ​ເອີຍ, ຂໍ​ຈົ່ງ​ເຊື່ອງ​ບາບ, ແລະ ຄວາມ​ຊົ່ວ​ຮ້າຍ, ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ​ໃຫ້​ພົ້ນ​ຈາກ​ພຣະ​ພັກ​ຂອງ​ພຣະ​ອົງ​ເຖີດ!"},{"vNo":"16 ","txt":"ແລະ ອີກ​ຢ່າງ​ໜຶ່ງ, ລູກ​ຂອງ​ພໍ່, ມີ​ແມ່ໝ້າຍ​ຫລາຍ​ຄົນ​ກັບ​ລູກ​ສາວ​ຂອງ​ພວກ​ເຂົາ​ທີ່​ຍັງ​ຢູ່​ໃນ​ເມືອງ​ເຊີ​ໄຣ​ຊາ; ແລະ ສະບຽງ​ອາຫານ​ສ່ວນ​ທີ່​ຊາວ​ເລ​ມັນ​ບໍ່​ໄດ້​ເອົາ​ໄປ​ນຳ, ຈົ່ງ​ເບິ່ງ, ກອງທັບ​ຂອງ​ຊີ​ເນ​ໄຟ​ໄດ້​ເກັບ​ເອົາ​ໄປ​ໝົດ, ແລະ ປະ​ຖິ້ມ​ໃຫ້​ພວກ​ເຂົາ​ຊັດ​ເຊ​ພະ​ເນ​ຈອນ​ໄປ​ທຸກ​ແຫ່ງ​ຫົນ​ເພື່ອ​ຊອກ​ຫາ​ອາຫານ; ແລະ ຍິງ​ຊະລາ​ຫລາຍ​ຄົນ​ໄດ້​ເປັນ​ລົມ​ຕາມ​ທາງ ແລະ ຕາຍ​ໄປ."},{"vNo":"17 ","txt":"ແລະ ກອງທັບ​ຊຶ່ງຢູ່​ກັບພໍ່​ກໍ​ອ່ອນ​ກຳລັງ; ແລະ ກອງທັບ​ຂອງ​ຊາວ​ເລ​ມັນ​ນັ້ນຢູ່​ລະຫວ່າງ​ເຊີ​ໄຣ​ຊາ​ກັບພໍ່; ແລະ ມີ​ຜູ້ຍິງ​ຫລາຍ​ຕໍ່​ຫລາຍ​ຄົນ​ໜີ​ໄປ​ຫາ​ກອງທັບ​ຂອງ​ອາ​ໂຣນ ແລ້ວ​ກໍ​ຕົກ​ເປັນ​ຜູ້​ຮັບ​ເຄາະ​ຂອງ​ຄວາມ​ປ່າ​ເຖື່ອນອັນ​ເປັນຕາ​ຢ້ານ​ຂອງ​ພວກ​ເຂົາ."},{"vNo":"18 ","txt":"ໂອ້ ຜູ້ຄົນ​ຂອງ​ພໍ່​ຊ່າງ​ມາ​ຊົ່ວ​ຮ້າຍ​ແທ້ນໍ! ພວກ​ເຂົາ​ບໍ່​ມີ​ລະບຽບ ແລະ ບໍ່​ມີ​ຄວາມ​ເມດ​ຕາ​ເລີຍ. ຈົ່ງ​ເບິ່ງ, ພໍ່​ເປັນ​ພຽງ​ແຕ່​ມະນຸດ​ເທົ່າ​ນັ້ນ, ແລະ ພໍ່​ມີ​ແຕ່​ກຳລັງ​ຂອງ​ມະນຸດ, ແລະ ພໍ່​ບໍ່​ສາມາດ​ບັງຄັບ​ໃຫ້​ພວກ​ເຂົາ​ປະຕິບັດ​ຕາມ​ຄຳ​ສັ່ງ​ຂອງ​ພໍ່​ໄດ້​ອີກ​ຕໍ່​ໄປ."},{"vNo":"19 ","txt":"ແລະ ພວກ​ເຂົາ​ກັບ​ມາ​ເຂັ້ມ​ແຂງ​ໃນ​ຄວາມ​ຊົ່ວ​ຊ້າຂອງ​ພວກ​ເຂົາ; ແລະ ພວກ​ເຂົາ​ປ່າ​ເຖື່ອນ​ໂດຍ​ບໍ່​ຍົກ​ເວັ້ນຜູ້​ໃດ; ບໍ່​ວ່າ​ໜຸ່ມ ຫລື ແກ່; ແລະ ພວກ​ເຂົາ​ເບີກບານ​ກັບ​ທຸກ​ສິ່ງ​ທຸກ​ຢ່າງ​ນອກ​ຈາກ​ສິ່ງ​ທີ່​ດີ; ແລະ ຄວາມທຸກ​ທໍລະມານ​ຂອງ​ພວກ​ແມ່ຍິງ ແລະ ເດັກນ້ອຍ​ຂອງ​ພວກ​ເຂົາ​ທົ່ວ​ຜືນ​ແຜ່ນດິນ​ນີ້​ມີ​ຫລາຍ​ກວ່າ​ທຸກ​ສິ່ງ; ແທ້​ຈິງ​ແລ້ວ, ລີ້ນ​ບອກ​ບໍ່ໄດ້, ທັງ​ຂຽນ​ໄວ້​ກໍ​ບໍ່ໄດ້."},{"vNo":"20 ","txt":"ແລະ ບັດ​ນີ້, ລູກ​ຂອງ​ພໍ່, ພໍ່​ຈະ​ບໍ່​ເວົ້າ​ເຖິງ​ສະພາບ​ທີ່​ໜ້າ​ຢ້ານ​ກົວ​ນີ້​ອີກ​ຕໍ່​ໄປ. ຈົ່ງ​ເບິ່ງ, ລູກ​ຮູ້ຈັກ​ແລ້ວ​ເຖິງ​ຄວາມ​ຊົ່ວ​ຮ້າຍ​ຂອງຜູ້​ຄົນ​ພວກ​ນີ້; ລູກ​ຮູ້​ວ່າ​ພວກ​ເຂົາ​ຢູ່​ໂດຍ​ປາ​ດສະ​ຈາກ​ຫລັກ​ການ, ແລະ ປາ​ດສະ​ຈາກ​ຄວາມ​ຮູ້ສຶກ; ແລະ ຄວາມ​ຊົ່ວ​ຮ້າຍ​ຂອງ​ພວກ​ເຂົາ​ນັ້ນ​ຮ້າຍ​ແຮງ​ກວ່າ​ຊາວ​ເລ​ມັນ."},{"vNo":"21 ","txt":"ຈົ່ງ​ເບິ່ງ, ລູກ​ຂອງ​ພໍ່, ພໍ່​ບໍ່​ສາມາດ​ອ້ອນວອນ​ຫາ​ພຣະ​ເຈົ້າ​ເພື່ອ​ພວກ​ເຂົາ ເພາະພໍ່​ຢ້ານ​ວ່າ​ພຣະ​ອົງ​ຈະ​ລົງ​ໂທດພໍ່."},{"vNo":"22 ","txt":"ແຕ່​ຈົ່ງ​ເບິ່ງ, ລູກ​ຂອງ​ພໍ່, ພໍ່​ໄດ້​ອ້ອນວອນຫາ​ພຣະ​ເຈົ້າ​ເພື່ອ​ລູກ, ແລະ ພໍ່​ໄວ້​ວາງ​ໃຈ​ໃນ​ພຣະ​ຄຣິດ​ວ່າ ລູກ​ຈະ​ລອດ; ແລະ ພໍ່​ອະທິຖານ​ຫາ​ພຣະ​ເຈົ້າ​ເພື່ອ​ພຣະ​ອົງ​ຈະ​ໄວ້​ຊີວິດ​ຂອງ​ລູກ, ເພື່ອ​ເບິ່ງຜູ້​ຄົນ​ຂອງ​ພຣະ​ອົງ​ກັບ​ມາ​ຫາ​ພຣະ​ອົງ, ຫລື ໄປ​ຫາ​ຄວາມ​ພິນາດ​ທັງ​ສິ້ນ​ຂອງ​ພວກ​ເຂົາ; ເພາະພໍ່​ຮູ້​ວ່າ ພວກ​ເຂົາ​ຈະ​ຕ້ອງ​ຕາຍ ຖ້າ​ຫາກພວກ​ເຂົາ​ບໍ່​ກັບ​ໃຈ ແລະ ກັບ​ມາ​ຫາ​ພຣະອົງ."},{"vNo":"23 ","txt":"ແລະ ຖ້າ​ຫາກ​ພວກ​ເຂົາ​ຕາຍ​ໄປ ມັນ​ຈະ​ເປັນ​ເໝືອນ​ດັ່ງ​ຊາວ​ຢາ​ເຣັດ, ເພາະ​ຄວາມ​ຈົງໃຈ​ຂອງໃຈເຂົາໃນ​ການ​ສະ​ແຫວງ​ຫາ​ເລືອດ ແລະ ການ​ແກ້​ແຄ້ນ."},{"vNo":"24 ","txt":"ແລະ ຖ້າ​ຫາກ​ເປັນ​ໄປ​ວ່າ​ພວກ​ເຂົາ​ຕາຍ​ໄປ, ພວກ​ເຮົາ​ກໍ​ຮູ້​ວ່າ ພີ່ນ້ອງ​ຂອງ​ພວກ​ເຮົາ​ເປັນ​ຈຳນວນ​ຫລວງ​ຫລາຍ​ໄດ້​ແຕກ​ໄປ​ຫາ​ຊາວ​ເລ​ມັນ, ແລະ ຜູ້​ຄົນ​ເປັນ​ຈຳນວນ​ຫລວງຫລາຍ​ຕື່ມ​ອີກ​ທີ່​ຈະ​ແຕກ​ໄປ​ຫາ​ພວກ​ເຂົາ; ດັ່ງນັ້ນ ຈົ່ງ​ຂຽນ​ໄວ້​ແດ່​ບາງ​ເລື່ອງ​ຖ້າ​ຫາກ​ລູກ​ໄດ້​ຮັບ​ການ​ຍົກ​ເວັ້ນ ແລະ ພໍ່​ຈະ​ຕາຍ​ໄປ ແລະ ບໍ່​ເຫັນ​ລູກ; ແຕ່ພໍ່​ວາງ​ໃຈ​ວ່າພໍ່​ຈະ​ໄດ້​ເຫັນ​ລູກ​ໃນ​ບໍ່​ຊ້າ​ນີ້; ເພາະພໍ່​ມີ​ບັນທຶກ​ອັນ​ສັກສິດ​ທີ່ຢາກ​ມອບ​ໃຫ້​ລູກ."},{"vNo":"25 ","txt":"ລູກ​ຂອງ​ພໍ່, ຈົ່ງ​ສັດ​ຊື່​ໃນ​ພຣະ​ຄຣິດ; ແລະ ຢ່າ​ໃຫ້​ເລື່ອງ​ຊຶ່ງພໍ່ຂຽນ​ມາ​ນີ້​ເຮັດ​ໃຫ້​ລູກ​ໂສກ​ເສົ້າ, ທີ່​ຈະ​ທ່ວງດຶງ​ລູກ​ລົງ​ໄປ​ຫາ​ຄວາມ​ຕາຍ, ແຕ່​ຂໍ​ໃຫ້​ພຣະ​ຄຣິດ​ຈົ່ງ​ຍົກ​ລູກຂຶ້ນ, ແລະ ຂໍ​ໃຫ້​ຄວາມທຸກທໍລະມານ ແລະ ການ​ສິ້ນ​ພຣະ​ຊົນ​ຂອງ​ພຣະ​ອົງ, ແລະ ການ​ປະກົດ​ຕົວ​ຕໍ່​ບັນພະ​ບຸລຸດ​ຂອງ​ພວກ​ເຮົາ, ແລະ ພຣະ​ເມດ​ຕາ ແລະ ຄວາມ​ອົດ​ກັ້ນ​ຂອງ​ພຣະ​ອົງ, ແລະ ຄວາມ​ຫວັງ​ໃນ​ລັດສະໝີ​ພາບ​ຂອງ​ພຣະ​ອົງ ແລະ ຊີວິດ​ນິລັນດອນ ຈົ່ງ​ມີ​ຢູ່​ໃນ​ຈິດ​ໃຈ​ຂອງ​ລູກ​ຕະຫລອດ​ການ​ດ້ວຍ​ເທີ້ນ."},{"vNo":"26 ","txt":"ແລະ ຂໍ​ໃຫ້​ພຣະ​ຄຸນ​ຂອງ​ພຣະ​ເຈົ້າພຣະ​ບິດາ, ຊຶ່ງພຣະທີ່​ນັ່ງ​ຂອງ​ພຣະ​ອົງ​ຢູ່​ສູງ​ໃນ​ສະຫວັນຊັ້ນຟ້າ, ແລະ ອົງ​ພຣະ​ເຢຊູ​ຄຣິດ​ເຈົ້າຂອງ​ພວກ​ເຮົາ, ຜູ້​ປະ​ທັບ​ຢູ່​ທາງ​ພຣະຫັດ​ເບື້ອງ​ຂວາ​ແຫ່ງ​ອຳນາດຂອງ​ພຣະ​ອົງ, ຈົນ​ກວ່າ​ທຸກ​ສິ່ງ​ທຸກ​ຢ່າງ​ຈະ​ຂຶ້ນຢູ່​ກັບ​ພຣະ​ອົງ, ຈົ່ງ​ຢູ່ ແລະ ສະຖິດ​ຢູ່​ກັບ​ລູກ​ຕະຫລອດ​ການ​ດ້ວຍ​ເທີ້ນ. ອາ​ແມນ."}]}