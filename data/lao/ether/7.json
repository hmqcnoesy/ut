{"heading":"ໂອ​ໄຣ​ຮາ​ປົກຄອງ​ດ້ວຍ​ຄວາມ​ຊອບ​ທຳ—ທ່າມ​ກາງ​ການ​ຍຶດ​ອຳນາດ ແລະ ຜິດ​ຖຽງ​ກັນ, ການ​ຊີງ​ດີ​ຊີງ​ເດັ່ນ​ໃນ​ອາ​ນາ​ຈັກ​ຂອງ​ຊູນ ແລະ ໂຄຫໍ​ເລີ່ມ​ເກີດ​ຂຶ້ນ—ສາດສະດາ​ປະນາມ​ຄວາມ​ຊົ່ວ​ຮ້າຍ ແລະ ການ​ນັບ​ຖື​ຮູບ​ບູຊາ​ຂອງ​ຜູ້​ຄົນ, ຊຶ່ງ​ຈາກ​ນັ້ນ​ພວກ​ເຂົາ​ກໍ​ໄດ້​ກັບ​ໃຈ.","prevAbbr":"ether","prevNo":6,"nextAbbr":"ether","nextNo":8,"chapterTitle":"ອີ​ເທີ ໗","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂອ​ໄຣ​ຮາ​ໄດ້​ດຳ​ເນີນ​ການ​ຕັດສິນ​ໃນ​ແຜ່ນດິນ​ດ້ວຍ​ຄວາມ​ຍຸດ​ຕິ​ທຳ​ຕະຫລອດ​ວັນ​ເວລາ​ຂອງ​ລາວ ຊຶ່ງມີ​ຢູ່​ຢ່າງ​ຍາວ​ນານ."},{"vNo":"2 ","txt":"ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ແທ້​ຈິງ​ແລ້ວ, ລາວ​ມີ​ລູກ​ທັງ​ໝົດ​ສາມ​ສິບ​ເອັດ​ຄົນ, ຊຶ່ງ​ໃນ​ຈຳນວນ​ນີ້​ເປັນ​ລູກ​ຊາຍ​ຊາວ​ສາມ​ຄົນ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ມີ​ລູກ​ອີກ​ຜູ້​ໜຶ່ງ​ຊື່​ຄີບ​ໃນ​ໄວ​ຊະລາ​ຂອງ​ລາວ. ແລະ ເຫດການ​ໄດ້​ບັງ​ເກີດ​ຂຶ້ນຄື ຄີບ​ໄດ້​ປົກຄອງ​ແທນ; ແລະ ຄີບ​ໄດ້​ມີ​ລູກ​ຊາຍ​ຊື່ວ່າ ໂຄ​ຣິ​ຮໍ."},{"vNo":"4 ","txt":"ແລະ ເວລາ​ໂຄ​ຣິ​ຮໍ​ມີ​ອາຍຸ​ໄດ້​ສາມ​ສິບ​ສອງ​ປີ ລາວ​ໄດ້​ກະບົດ​ຕໍ່​ບິດາ​ຂອງ​ຕົນ, ແລະ ໄດ້​ຂ້າມ​ໄປ​ຫາ​ແຜ່ນດິນ​ນີຮໍ; ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວຫລາຍ​ຄົນ, ແລະ ພວກ​ເຂົາ​ເປັນ​ຄົນ​ຈົບງາມ​ທີ່​ສຸດ; ສະນັ້ນ ໂຄ​ຣິ​ຮໍ​ຈຶ່ງ​ໄດ້​ດຶງ​ເອົາ​ຜູ້ຄົນ​ຢ່າງ​ຫລວງຫລາຍ​ມາ​ຢູ່​ກັບ​ລາວ."},{"vNo":"5 ","txt":"ແລະ ເວລາ​ລາວ​ເຕົ້າ​ໂຮມ​ກຳລັງ​ທັບ​ໄດ້​ແລ້ວ ລາວ​ຈຶ່ງ​ຂຶ້ນມາ​ຫາ​ແຜ່ນດິນ​ໂມ​ຣັນ​ບ່ອນ​ທີ່​ກະສັດ​ຢູ່ ແລະ ໄດ້​ຈັບ​ເອົາ​ກະສັດ​ໄປ​ເປັນ​ຊະ​ເລີຍ ຊຶ່ງ​ເຮັດ​ໃຫ້​ຄຳ​ເວົ້າຂອງ​ນ້ອງ​ຊາຍ​ຂອງ​ຢາ​ເຣັດ​ເກີດ​ເປັນ​ຈິງ​ທີ່​ວ່າ ພວກ​ເຂົາ​ຈະ​ຖືກ​ນຳ​ໄປ​ສູ່​ການ​ເປັນ​ຊະ​ເລີຍ."},{"vNo":"6 ","txt":"ບັດ​ນີ້​ແຜ່ນດິນ​ໂມ​ຣັນ​ບ່ອນ​ທີ່​ກະສັດ​ຢູ່ ໄດ້​ຕັ້ງຢູ່​ໃກ້​ກັບ​ແຜ່ນດິນ ຊຶ່ງຊາວ​ນີ​ໄຟ​ເອີ້ນ​ວ່າ ແຜ່ນດິນ​ຮ້າງ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄີບ​ກັບ​ຜູ້ຄົນ​ຂອງ​ລາວ​ຖືກ​ກວາດ​ໄປ​ເປັນ​ຊະ​ເລີຍ​ຂອງ​ໂຄ​ຣິ​ຮໍ ຜູ້​ເປັນ​ລູກ​ຊາຍ​ຂອງ​ຕົນ, ຈົນ​ວ່າ​ຄີບ​ເຖົ້າ​ແກ່​ຫລາຍ​ແລ້ວ; ເຖິງ​ຢ່າງ​ໃດ​ກໍ​ຕາມ ໃນ​ໄວ​ຊະລາ​ຂອງ​ລາວ, ລາວ​ຍັງ​ໄດ້​ລູກ​ຊາຍ​ອີກ​ຊື່ວ່າ ຊູນ ຂະນະ​ທີ່ລາວເປັນ​ຊະ​ເລີຍ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊູນ​ຄຽດ​ແຄ້ນ​ໃຫ້​ອ້າຍ​ຂອງ​ຕົນ, ແລະ ຊູນ​ແຂງ​ແຮງ​ຂຶ້ນ, ແລະ ກັບ​ມາ​ມີ​ກຳລັງ​ຫລາຍ​ຕາມ​ກຳລັງ​ຂອງ​ມະນຸດ; ແລະ ລາວ​ກໍ​ຍິ່ງ​ໃຫຍ່​ໃນ​ການ​ຕັດສິນ​ນຳ​ອີກ."},{"vNo":"9 ","txt":"ສະນັ້ນ, ລາວ​ຈຶ່ງ​ມາ​ຫາ​ເນີນ​ພູ​ເອ​ຟະ​ຣາ​ອີມ, ແລະ ລາວ​ໄດ້​ຫລອມ​ແຮ່​ຈາກ​ເນີນ​ພູ​ນັ້ນ, ແລະ ໄດ້​ເຮັດ​ດາບ​ດ້ວຍ​ເຫລັກ​ໃຫ້​ຜູ້​ທີ່​ລາວ​ດຶງ​ມາ​ຫາ​ລາວ; ແລະ ຫລັງ​ຈາກ​ລາວ​ໄດ້ເອົາ​ດາບ​ໃຫ້​ພວກ​ເຂົາ​ເປັນ​ອາວຸດ​ແລ້ວ, ລາວ​ກໍ​ກັບ​ຄືນ​ໄປ​ຫາ​ເມືອງ​ນີຮໍ, ແລະ ໄດ້​ສູ້​ຮົບ​ກັບ​ໂຄ​ຣິ​ຮໍ​ອ້າຍ​ຂອງ​ຕົນ, ໂດຍ​ວິ​ທີນີ້​ລາວ​ຈຶ່ງ​ໄດ້​ຍຶດ​ເອົາ​ອານາຈັກ​ຄືນ​ມາ​ໃຫ້​ຄີບບິດາ​ຂອງ​ລາວ."},{"vNo":"10 ","txt":"ແລະ ບັດ​ນີ້ຍ້ອນ​ວ່າ​ຜົນງານ​ທີ່​ຊູນ​ເຮັດ​ໄປ​ນັ້ນ, ບິດາ​ຂອງ​ລາວ​ຈຶ່ງ​ໄດ້​ມອບ​ອານາຈັກ​ໃຫ້​ລາວ; ດັ່ງນັ້ນ ລາວ​ຈຶ່ງ​ໄດ້​ເລີ່ມ​ປົກ​ຄອງ​ແທນ​ບິດາ​ຂອງ​ລາວ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ດຳ​ເນີນ​ການ​ຕັດສິນ​ດ້ວຍ​ຄວາມ​ຊອບ​ທຳ; ແລະ ລາວ​ໄດ້​ແຜ່​ອານາຈັກ​ຂອງ​ລາວ​ອອກ​ໄປ​ທົ່ວ​ຜືນ​ແຜ່ນ​ດິນ, ເພາະ​ວ່າ​ຜູ້​ຄົນ​ກັບ​ມາ​ມີ​ຈຳນວນ​ຢ່າງ​ຫລວງ​ຫລາຍ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊູນ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນຄື​ກັນ."},{"vNo":"13 ","txt":"ແລະ ໂຄ​ຣິ​ຮໍ​ໄດ້​ກັບ​ໃຈ​ຈາກ​ຄວາມ​ຊົ່ວ​ຫລາຍ​ຢ່າງຊຶ່ງລາວ​ໄດ້​ເຮັດ​ໄປ​ນັ້ນ; ດັ່ງນັ້ນ ຊູນ​ຈຶ່ງ​ໄດ້​ໃຫ້​ລາວ​ມີ​ອຳນາດ​ໃນ​ອານາຈັກ​ຂອງ​ຕົນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ຮໍ​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ. ແລະ ໃນ​ບັນດາພວກ​ລູກ​ຊາຍ​ຂອງ​ໂຄ​ຣິ​ຮໍ ມີ​ຜູ້​ໜຶ່ງ​ຊື່ວ່າ ໂນ​ອາ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂນ​ອາ​ໄດ້​ກະບົດ​ຕໍ່​ກະສັດ​ຊູນ, ແລະ ຕໍ່​ໂຄ​ຣິ​ຮໍບິດາ​ຂອງ​ຕົນ, ແລະ ໄດ້​ດຶງ​ເອົາ​ໂຄ​ຮໍນ້ອງ​ຊາຍ​ຂອງ​ລາວ, ແລະ ອ້າຍ​ນ້ອງ​ຂອງ​ຕົນ​ທັງ​ໝົດ ແລະ ຜູ້ຄົນ​ຢ່າງ​ຫລວງ​ຫລາຍ​ໄປ​ນຳ."},{"vNo":"16 ","txt":"ແລະ ລາວ​ໄດ້​ມາ​ສູ້​ຮົບ​ກັບ​ກະ​ສັດຊູນ, ດ້ວຍ​ເຫດ​ນີ້​ລາວ​ຈຶ່ງ​ໄດ້​ຮັບ​ແຜ່ນ​ດິນ​ມູນ​ມໍລະດົກບ່ອນ​ທຳ​ອິດ​ຂອງ​ພວກ​ເຂົາ; ແລະ ລາວ​ໄດ້​ກາຍ​ມາ​ເປັນ​ກະສັດ​ປົກ​ຄອງ​ແຜ່ນດິນ​ສ່ວນ​ນັ້ນ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ສູ້​ຮົບ​ກັບ​ກະສັດ​ຊູນອີກ; ແລະ ລາວ​ໄດ້​ຈັບ​ກະສັດ​ຊູນ, ແລະ ເອົາ​ໄປ​ເປັນ​ຊະ​ເລີຍ​ໃນ​ແຜ່ນດິນ​ໂມ​ຣັນ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ ເມື່ອ​ໃກ້​ເວລາ​ທີ່ລາວຈະ​ປະຫານ​ຊີວິດ​ຊູນ, ພວກ​ລູກ​ຊາຍ​ຂອງ​ຊູນ​ໄດ້​ລອບ​ເຂົ້າ​ໄປ​ໃນ​ເຮືອນ​ຂອງ​ໂນ​ອາ​ໃນ​ຕອນ​ກາງຄືນ, ແລະ ໄດ້​ຂ້າ​ລາວ ແລະ ໄດ້​ມ້າ​ງປະຕູ​ຄຸກ, ແລະ ນຳ​ເອົາ​ບິດາ​ຂອງ​ພວກ​ເຂົາ​ອອກ​ມາ ແລະ ໄດ້​ນຳ​ຊູນ​ກັບ​ຄືນ​ໄປ​ປົກຄອງ​ອານາຈັກ​ຂອງ​ຕົນ​ຄື​ເກົ່າ."},{"vNo":"19 ","txt":"ສະນັ້ນ, ລູກ​ຊາຍ​ຂອງ​ໂນ​ອາ​ຈຶ່ງ​ໄດ້​ເລີ່ມ​ສ້າງ​ອານາຈັກ​ຂຶ້ນ​ແທນ​ລາວ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ກໍບໍ່​ມີ​ອຳນາດ​ເໜືອ​ກະສັດ​ຊູນ​ອີກ​ຕໍ່​ໄປ, ແລະ ຜູ້ຄົນ​ທີ່ຢູ່​ພາຍ​ໃຕ້​ການ​ປົກຄອງ​ຂອງ​ກະສັດ​ຊູນ​ໄດ້​ຈະ​ເລີນ​ຮຸ່ງ​ເຮືອງຢ່າງ​ຍິ່ງ ແລະ ຍິ່ງ​ໃຫຍ່​ຂຶ້ນຫລາຍ​ທີ່​ສຸດ."},{"vNo":"20 ","txt":"ແລະ ປະ​ເທດ​ຖືກ​ແຍກ​ອອກ​ໄປ ແລະ ມັນ​ມີ​ຢູ່​ສອງ​ອານາຈັກ​ຄື ອານາຈັກ​ຂອງ​ຊູນ, ແລະ ອານາຈັກ​ຂອງ​ໂຄ​ຮໍລູກ​ຊາຍ​ຂອງ​ໂນ​ອາ."},{"vNo":"21 ","txt":"ແລະ ໂຄ​ຮໍລູກ​ຊາຍ​ຂອງ​ໂນ​ອາ​ໄດ້​ໃຫ້​ຜູ້ຄົນ​ຂອງ​ຕົນ​ໄປ​ຕໍ່ສູ້​ກັບ​ຊູນ, ຊຶ່ງ​ໃນ​ການ​ສູ້​ຮົບ​ນີ້ຊູນ​ໄດ້​ຮັບ​ໄຊຊະນະ ແລະ ໄດ້​ປະຫານ​ຊີວິດ​ໂຄ​ຮໍ."},{"vNo":"22 ","txt":"ແລະ ບັດ​ນີ້​ໂຄ​ຮໍ ມີ​ລູກ​ຊາຍຄົນ​ໜຶ່ງ​ຊື່ວ່າ ນີມ​ໂຣດ; ແລະ ນີມ​ໂຣດ​ໄດ້​ຍົກ​ອານາຈັກ​ຂອງ​ໂຄ​ຮໍ​ໃຫ້​ຊູນ, ແລະ ລາວ​ເປັນ​ທີ່​ພໍ​ໃຈ​ໃນ​ສາຍຕາ​ຂອງ​ຊູນ; ສະນັ້ນ ຊູນ​ຈຶ່ງ​ໄດ້​ໃຫ້​ຄວາມ​ຊ່ອຍ​ເຫລືອ​ອັນ​ສຳຄັນ​ແກ່​ລາວ, ແລະ ລາວ​ຈຶ່ງ​ໄດ້​ເຮັດ​ຕາມ​ໃຈ​ຊອບ​ຢູ່​ໃນ​ອານາຈັກ​ຂອງ​ຊູນ."},{"vNo":"23 ","txt":"ແລະ ໃນ​ສະ​ໄໝ​ການ​ປົກຄອງ​ຂອງ​ຊູນ​ນີ້ ກໍ​ມີ​ສາດສະດາ​ຈຳນວນ​ໜຶ່ງ, ຊຶ່ງພຣະຜູ້​ເປັນ​ເຈົ້າ​ໄດ້​ສົ່ງ​ມາ​ໃນ​ບັນດາ​ຜູ້ຄົນ​ອີກ, ໂດຍ​ໄດ້​ທຳນາຍ​ວ່າ ຄວາມ​ຊົ່ວ​ຮ້າຍ ແລະ ການ​ນັບຖື​ຮູບ​ບູຊາຂອງ​ຜູ້ຄົນ​ນັ້ນກຳລັງ​ຈະ​ນຳ​ເອົາ​ການ​ສາບ​ແຊ່ງ​ມາ​ໃຫ້​ແຜ່ນດິນ, ແລະ ພວກ​ເຂົາ​ຈະ​ຖືກ​ທຳລາຍ​ຖ້າ​ຫາກ​ພວກ​ເຂົາ​ບໍ່​ກັບ​ໃຈ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ໝິ່ນປະໝາດ​ສາດສະດາ, ແລະ ໄດ້​ເຍາະ​ເຍີ້ຍພວກ​ເພິ່ນ. ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ຊູນ​ໄດ້​ລົງ​ໂທດ​ຜູ້ຄົນ​ທັງ​ໝົດ​ທີ່​ໝິ່ນປະໝາດ​ສາດສະດາ."},{"vNo":"25 ","txt":"ແລະ ລາວ​ໄດ້​ອອກ​ກົດໝາຍ​ໄປ​ທົ່ວ​ແຜ່ນດິນ, ຊຶ່ງ​ໃຫ້​ອຳນາດ​ແກ່​ສາດສະດາ​ເພື່ອ​ຈະ​ສາມາດ​ໄປ​ຫາ​ບ່ອນ​ໃດ​ກໍ​ຕາມ ແລ້ວ​ແຕ່​ພວກ​ເພິ່ນ​ຕ້ອງການ; ແລະ ດ້ວຍ​ເຫດ​ນີ້ ຜູ້ຄົນ​ຈຶ່ງ​ຖືກ​ນຳ​ມາສູ່​ການ​ກັບ​ໃຈ."},{"vNo":"26 ","txt":"ແລະ ຍ້ອນ​ວ່າ​ຜູ້ຄົນ​ໄດ້​ກັບ​ໃຈ​ຈາກ​ຄວາມ​ຊົ່ວ​ຮ້າຍ ແລະ ປະ​ຖິ້ມ​ການ​ນັບຖື​ຮູບ​ບູຊາ​ຂອງ​ພວກ​ເຂົາ, ແລະ ພຣະ​ເຈົ້າຈຶ່ງ​ໄດ້​ຍົກ​ເວັ້ນພວກ​ເຂົາ, ແລະ ພວກ​ເຂົາ​ຈຶ່ງ​ເລີ່ມ​ຈະ​ເລີນ​ຮຸ່ງ​ເຮືອງ​ຂຶ້ນອີກ​ໃນ​ແຜ່ນດິນ. ແລະ ເຫດການ​ໄດ້​ບັງ​ເກີດ​ຂຶ້ນຄື ຊູນ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ​ໃນ​ໄວ​ຊະລາ​ຂອງ​ລາວ."},{"vNo":"27 ","txt":"ແລະ ມັນ​ບໍ່​ມີ​ສົງຄາມ​ອີກ​ໃນ​ວັນ​ເວລາ​ຂອງ​ຊູນ; ແລະ ລາວ​ໄດ້​ລະນຶກ​ເຖິງ​ສິ່ງ​ສຳຄັນ​ທີ່​ພຣະຜູ້​ເປັນ​ເຈົ້າ ໄດ້​ເຮັດ​ເພື່ອ​ບັນພະບຸລຸດ​ຂອງ​ລາວ​ໃນ​ການ​ນຳ​ເອົາ​ພວກ​ເຂົາ​ຂ້າມ​ຄວາມ​ເລິກ​ທີ່​ສຸດ​ຂອງ​ທະ​ເລ​ມາ​ຫາ​ແຜ່ນດິນ​ແຫ່ງ​ຄຳ​ສັນຍາ; ສະນັ້ນ ລາວ​ຈຶ່ງ​ໄດ້​ດຳ​ເນີນ​ການ​ຕັດສິນ​ດ້ວຍ​ຄວາມ​ຍຸດ​ຕິ​ທຳ​ຕະຫລອດ​ວັນ​ເວລາ​ຂອງ​ລາວ."}]}