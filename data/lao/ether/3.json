{"heading":"ນ້ອງ​ຊາຍ​ຂອງ​ຢາ​ເຣັດ​ເຫັນ​ນິ້ວພຣະຫັດ​ຂອງ​ພຣະຜູ້​ເປັນ​ເຈົ້າ​ໃນ​ຂະນະ​ທີ່​ພຣະ​ອົງ​ແຕະຕ້ອງ​ຫີນ​ສິບ​ຫົກ​ກ້ອນ​ນັ້ນ—ພຣະ​ຄຣິດ​ໄດ້​ສະ​ແດງ​ຮ່າງກາຍ​ທາງ​ວິນ​ຍານ​ແກ່​ນ້ອງ​ຊາຍ​ຂອງ​ຢາ​ເຣັດ—ພຣະຜູ້​ເປັນ​ເຈົ້າບໍ່​ສາມາດ​ກີດ​ກັນ​ສິ່ງ​ທີ່​ປິດ​ບັງ​ຢູ່​ພາຍ​ໃນ​ຈາກ​ຜູ້​ທີ່​ມີ​ຄວາມ​ຮູ້​ອັນ​ສົມບູນ​ໄດ້—ເຄື່ອງ​ແປ​ຖືກ​ເຮັດ​ຂຶ້ນ​ເພື່ອ​ນຳ​ເອົາ​ບັນທຶກ​ຂອງ​ຊາວ​ຢາ​ເຣັດ​ໄປ​ຫາ​ແສງ​ສະຫວ່າງ.","prevAbbr":"ether","nextAbbr":"ether","prevNo":2,"nextNo":4,"chapterTitle":"ອີ​ເທີ 3","prevTitle":"ອີ​ເທີ 2","nextTitle":"ອີ​ເທີ 4","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນ້ອງ​ຊາຍ​ຂອງ​ຢາ​ເຣັດ, (ບັດ​ນີ້​ເຮືອ​ທີ່​ຕຽມ​ໄວ້​ມີ​ຢູ່​ແປດ​ລຳ) ໄດ້​ອອກ​ໄປ​ຫາ​ພູເຂົາ ຊຶ່ງ​ເອີ້ນ​ກັນ​ວ່າ ພູ​ເຊ​ເຣັມ, ຍ້ອນ​ວ່າ​ຄວາມ​ສູງ​ທີ່​ສຸດ​ຂອງ​ມັນ, ແລະ ລາວ​ໄດ້​ຫລອມ​ຫີນ​ໃຫ້​ເປັນ​ກ້ອນ​ນ້ອຍ​ສິບ​ຫົກ​ກ້ອນ​ອອກ​ຈາກ​ຫີນ​ກ້ອນ​ໜຶ່ງ, ແລະ ມັນ​ຂາວ ແລະ ໄສ​ຄື​ກັນ​ກັບ​ແກ້ວ​ທີ່​ສ່ອງ​ຊອດ​ໄດ້, ແລະ ລາວ​ໄດ້​ຖື​ມັນ​ຂຶ້ນ​ໄປ​ເທິງ​ຈອມ​ພູ ແລະ ໄດ້​ຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ, ມີ​ຄວາມ​ວ່າ:"},{"vNo":2,"txt":"ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ໄດ້​ກ່າວ​ວ່າ ພວກ​ຂ້ານ້ອຍ​ຈະ​ຕ້ອງ​ຖືກ​ນ້ຳຖ້ວມ​ອ້ອມ​ຮອບ. ບັດ​ນີ້ ຈົ່ງ​ທອດ​ພຣະ​ເນດ​ເຖີດ, ໂອ້ ພຣະ​ອົງ​ເຈົ້າ​ເອີຍ, ຂໍ​ຢ່າ​ພຣະ​ພິ​ໂລດ​ຂ້າ​ໃຊ້​ຂອງ​ພຣະ​ອົງ​ເລີຍ; ຍ້ອນ​ວ່າ​ຄວາມ​ອ່ອນ​ແອ​ຂອງ​ລາວ​ທີ່​ມີ​ຕໍ່​ພຣະ​ພັກ​ຂອງ​ພຣະ​ອົງ; ເພາະວ່າ​ພວກ​ຂ້ານ້ອຍ​ຮູ້ຈັກ​ວ່າ ພຣະ​ອົງ​ບໍລິສຸດ ແລະ ປະ​ທັບ​ຢູ່​ໃນ​ສະຫວັນ, ແລະວ່າ​ພວກ​ຂ້ານ້ອຍບໍ່​ມີ​ຄ່າຄວນ​ຕໍ່​ພຣະ​ພັກ​ຂອງ​ພຣະ​ອົງ; ຍ້ອນ​ການ​ຕົກ​ໂດຍ​ທຳ​ມະ​ຊາດຂອງ​ພວກ​ຂ້ານ້ອຍ ຈຶ່ງ​ກັບ​ມາ​ຊົ່ວ​ຢູ່​ຕະຫລອດ​ເວລາ; ເຖິງ​ຢ່າງ​ໃດ​ກໍ​ຕາມ, ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ໄດ້ປະທານພຣະບັນຍັດ​ແກ່​ພວກ​ຂ້ານ້ອຍ​ວ່າ ພວກ​ຂ້ານ້ອຍ​ຕ້ອງ​ເອີ້ນ​ຫາ​ພຣະ​ອົງ, ເພື່ອ​ພວກ​ຂ້ານ້ອຍ​ຈະ​ໄດ້​ຮັບ​ຄຳ​ຕອບ​ຕາມ​ຄວາມ​ປາ​ຖະໜາ​ຂອງ​ພວກ​ຂ້ານ້ອຍ."},{"vNo":3,"txt":"ຈົ່ງ​ທອດ​ພຣະ​ເນດ​ເຖີດ, ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ໄດ້​ລົງ​ໂທດ​ພວກ​ຂ້ານ້ອຍ​ຍ້ອນ​ວ່າ​ຄວາມ​ຊົ່ວ​ຮ້າຍ​ຂອງ​ພວກ​ຂ້ານ້ອ​ຍ, ແລະ ໄດ້​ຂັບ​ໄລ່​ພວກ​ຂ້ານ້ອຍ​ໄປ​ໃນ​ຊົ່ວ​ເວລາ​ຫລາຍ​ປີ​ມາ​ແລ້ວ, ພວກ​ຂ້ານ້ອຍ​ໄດ້​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ; ເຖິງ​ຢ່າງ​ໃດ​ກໍ​ຕາມ, ພຣະ​ອົງ​ຍັງ​ເມດຕາ​ປານີ​ພວກ​ຂ້ານ້ອຍ​ຢູ່. ໂອ້ ພຣະ​ອົງ​ເຈົ້າ​ເອີຍ, ຂໍ​ຈົ່ງ​ໂຜດ​ທອດ​ພຣະ​ເນດ​ພວກ​ຂ້ານ້ອຍ​ດ້ວຍ​ຄວາມ​ສົງສານ, ແລະ ຂໍ​ໂຜດ​ຫັນ​ເອົາ​ພຣະ​ພິ​ໂລດ​ຂອງ​ພຣະ​ອົງ​ອອກ​ໄປ​ຈາກ​ຄົນ​ເຫລົ່າ​ນີ້ຂອງ​ພຣະ​ອົງ​ດ້ວຍ​ເຖີດ, ແລະ ຢ່າ​ໄດ້​ປ່ອຍ​ໃຫ້​ພວກ​ເຂົາ​ຂ້າມ​ຄວາມ​ເລິກ​ຂອງ​ທະ​ເລ​ດ້ວຍ​ຄວາມ​ມືດ​ເລີຍ; ແຕ່​ຂໍ​ຈົ່ງ​ໂຜດ​ທອດ​ພຣະ​ເນດ​ສິ່ງ​ເຫລົ່າ​ນີ້ ຊຶ່ງຂ້ານ້ອຍ​ໄດ້​ຫລໍ່​ຫລອມ​ອອກ​ຈາກ​ຫີນ."},{"vNo":4,"txt":"ແລະ ຂ້ານ້ອຍ​ຮູ້, ໂອ້ ພຣະ​ອົງ​ເຈົ້າ​ເອີຍ, ວ່າ​ພຣະ​ອົງ​ມີ​ລິດ​ເດດ​ທຸກຢ່າງ, ແລະ ສາມາດ​ເຮັດ​ອັນ​ໃດ​ກໍ​ໄດ້​ຕາມ​ທີ່​ພຣະ​ອົງ​ປາ​ຖະໜາ​ເພື່ອ​ຜົນ​ປະ​ໂຫຍດ​ຂອງ​ມະນຸດ; ໂອ້ ພຣະ​ອົງ​ເຈົ້າ​ເອີຍ, ດັ່ງນັ້ນ ຂໍ​ຈົ່ງ​ໂຜດ​ແຕະຕ້ອງ​ຫີນ​ເຫລົ່າ​ນີ້​ດ້ວຍ​ນິ້ວ​ພຣະຫັດ​ຂອງ​ພຣະ​ອົງ, ແລະ ຕຽມ​ມັນ​ໄວ້​ເພື່ອ​ມັນ​ຈະ​ສ່ອງ​ແສງ​ອອກ​ມາ​ໃນ​ຄວາມ​ມືດ, ແລະ ມັນ​ຈະ​ໄດ້​ສ່ອງ​ແສງ​ອອກ​ມາ​ຫາ​ພວກ​ຂ້ານ້ອຍ​ຢູ່​ໃນ​ເຮືອນັ້ນ, ຊຶ່ງ​ພວກ​ຂ້ານ້ອຍ​ໄດ້​ຕຽມ​ໄວ້​ແລ້ວ, ເພື່ອ​ວ່າ​ພວກ​ຂ້ານ້ອຍ​ຈະ​ໄດ້​ມີ​ແສງ​ສະຫວ່າງ​ໃນ​ຂະນະ​ທີ່​ຂ້າມ​ນ້ຳ​ທະ​ເລ​ໄປ​ນັ້ນ."},{"vNo":5,"txt":"ຈົ່ງທອດ​ພຣະ​ເນດ​ດ້ວຍ​ເຖີດ, ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ເຮັດ​ສິ່ງ​ນີ້​ໄດ້. ພວກ​ຂ້ານ້ອ​ຍຮູ້​ວ່າ ພຣະ​ອົງສາ​ມາດ​ສະ​ແດ​ງລິດ​ເດດ​ອັນ​ຍິ່ງ​ໃຫຍ່​ໄດ້, ຊຶ່ງ​ເບິ່ງ​ເປັນ​ເລື່ອງ​ເລັກ​ນ້ອຍ​ໃນ​ຄວາມ​ເຂົ້າ​ໃຈ​ຂອງ​ມະນຸດ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ນ້ອງ​ຊາຍ​ຂອງ​ຢາ​ເຣັດ​ກ່າວ​ຂໍ້​ຄວາມ​ເຫລົ່າ​ນີ້​ແລ້ວ, ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ເດ່​ພຣະຫັດ​ອອກ​ມາ ແລະ ແຕະ​ຕ້ອງ​ຫີນ​ເຫລົ່ານັ້ນ​ເທື່ອ​ລະ​ກ້ອນ​ດ້ວຍ​ນິ້ວພຣະຫັດ​ຂອງ​ພຣະ​ອົງ. ແລະ ເຄື່ອງ​ປິດ​ບັງ​ຖືກ​ເອົາ​ອອກ​ໄປ​ຈາກ​ນ້ອງ​ຊາຍ​ຂອງ​ຢາ​ເຣັດ, ແລະ ລາວ​ໄດ້​ເຫັນ​ນິ້ວ​ພຣະ​ຫັດ​ຂອງ​ພຣະ​ຜູ້​ເປັນ​ເຈົ້າ; ແລະ ມັນ​ຄື​ກັນ​ກັບ​ນິ້ວມື​ຂອງ​ມະນຸດ, ທີ່​ມີ​ເນື້ອ​ໜັງ ແລະ ກະດູກ, ແລະ ນ້ອງ​ຊາຍ​ຂອງ​ຢາ​ເຣັດ​ໄດ້​ລົ້ມລົງ​ຢູ່​ຕໍ່​ພຣະ​ພັກ​ຂອງ​ພຣະ​ຜູ້​ເປັນ​ເຈົ້າດ້ວຍ​ຄວາມ​ຢ້ານ​ກົວ."},{"vNo":7,"txt":"ແລະ ພຣະຜູ້​ເປັນ​ເຈົ້າ​ເຫັນ​ວ່າ ນ້ອງ​ຊາຍ​ຂອງ​ຢາ​ເຣັດ​ໄດ້​ລົ້ມລົງ​ຢູ່​ກັບ​ພື້ນ​ດິນ; ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ລາວ​ວ່າ: ຈົ່ງ​ລູກຂຶ້ນ​ເຖີດ, ເປັນ​ຫຍັງ​ເຈົ້າຈຶ່ງ​ລົ້ມລົງ?"},{"vNo":8,"txt":"ແລະ ລາວ​ໄດ້​ທູນ​ຕອບ​ພຣະຜູ້​ເປັນ​ເຈົ້າວ່າ: ຂ້ານ້ອຍ​ໄດ້​ເຫັນ​ນິ້ວພຣະຫັດ​ຂອງ​ພຣະຜູ້​ເປັນ​ເຈົ້າ, ແລະ ຂ້ານ້ອຍ​ຢ້ານ​ວ່າ ພຣະ​ອົງ​ຈະ​ລົງ​ໂທດ​ຂ້ານ້ອຍ; ເພາະວ່າ​ຂ້ານ້ອຍ​ບໍ່ຮູ້ຈັກ​ວ່າ ພຣະ​ຜູ້​ເປັນ​ເຈົ້າມີ​ເນື້ອ​ໜັງ ແລະ ກະດູກ."},{"vNo":9,"txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ຢາ​ເຣັດ​ວ່າ: ເປັນ​ຍ້ອນ​ສັດທາ​ຂອງ​ເຈົ້າ, ເຈົ້າຈຶ່ງ​ໄດ້​ເຫັນ​ວ່າ​ເຮົາ​ຈະ​ຮັບ​ເອົາ​ເນື້ອ​ໜັງ ແລະ ກະດູກ; ແລະ ບໍ່​ເຄີຍ​ມີ​ຜູ້​ໃດ​ເລີຍ​ທີ່​ມາ​ຢູ່​ຕໍ່ໜ້າ​ເຮົາ​ດ້ວຍ​ສັດທາ​ອັນ​ໃຫຍ່​ຫລວງ​ຄື​ກັນ​ກັບ​ເຈົ້າ; ເພາະວ່າ​ຖ້າ​ຫາກ​ບໍ່​ເປັນ​ເຊັ່ນນັ້ນ ເຈົ້າຈະ​ເຫັນ​ນິ້ວ​ພຣະ​ຫັດ​ຂອງ​ເຮົາ​ບໍ່​ໄດ້. ເຈົ້າ​ເຫັນ​ຫລາຍ​ກວ່າ​ນີ້ບໍ່?"},{"vNo":10,"txt":"ແລະ ລາວ​ໄດ້​ທູນ​ຕອບ​ວ່າ: ບໍ່; ພຣະ​ອົງ​ເຈົ້າ​ເອີຍ, ຈົ່ງ​ໂຜດ​ປະກົດ​ຕົວ​ໃຫ້​ຂ້ານ້ອຍ​ເຫັນ​ແດ່ທ້ອນ."},{"vNo":11,"txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ລາວ​ວ່າ: ເຈົ້າ​ເຊື່ອ​ຄຳ​ເວົ້າຂອງ​ເຮົາ​ບໍ່?"},{"vNo":12,"txt":"ແລະ ລາວ​ໄດ້​ຕອບ​ວ່າ: ເຊື່ອ, ພຣະ​ອົງ​ເຈົ້າ​ເອີຍ, ຂ້ານ້ອ​ຍຮູ້​ວ່າ ພຣະ​ອົງ​ກ່າວດ້ວຍ​ຄວາມ​ຈິງ, ເພາະວ່າພຣະ​ອົງ​ເປັນ​ພຣະ​ເຈົ້າ​ແຫ່ງ​ຄວາມ​ຈິງ, ແລະ ເວົ້າຕົວະບໍ່​ໄດ້."},{"vNo":13,"txt":"ແລະ ເວລາ​ລາວ​ກ່າວ​ຂໍ້ຄວາມ​ນີ້​ແລ້ວ, ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ປະກົດ​ຕົວ​ໃຫ້​ລາວ​ເຫັນ, ແລະ ກ່າວ​ວ່າ: ຍ້ອນ​ວ່າ​ເຈົ້າຮູ້ຈັກ​ເລື່ອງ​ເຫລົ່າ​ນີ້ ເຈົ້າຈຶ່ງ​ຖືກ​ໄຖ່​ອອກ​ຈາກ​ການ​ຕົກ​ແລ້ວ; ດັ່ງນັ້ນ ເຈົ້າຈຶ່ງ​ຖືກ​ນຳ​ເອົາ​ກັບ​ມາ​ຫາ​ທີ່​ປະ​ທັບ​ຂອງ​ເຮົາ; ສະນັ້ນ ເຮົາ​ຈຶ່ງ​ໄດ້​ປະກົດ​ຕົວ​ແກ່​ເຈົ້າ."},{"vNo":14,"txt":"ຈົ່ງ​ເບິ່ງ, ເຮົາ​ຄື​ຜູ້​ທີ່​ຖືກ​ຕຽມ​ໄວ້​ນັບ​ຕັ້ງ​ແຕ່​ການ​ວາງ​ຮາກ​ຖານ​ຂອງ​ໂລກ ເພື່ອ​ໄຖ່​ຜູ້​ຄົນ​ຂອງ​ເຮົາ. ຈົ່ງ​ເບິ່ງ, ເຮົາ​ຄື​ພຣະ​ເຢຊູ​ຄຣິດ. ເຮົາ​ຄື​ພຣະ​ບິດາ ແລະ ພຣະ​ບຸດ. ໂດຍ​ຜ່ານ​ທາງ​ເຮົາ​ມະນຸດ​ຊາດ​ທັງ​ປວງ​ຈະ​ມີ​ຊີວິດ​ອັນ​ຕະຫລອດ​ການ, ຕະຫລອດ​ທັງ​ທຸກ​ຄົນ​ຜູ້​ທີ່​ເຊື່ອ​ໃນ​ພຣະນາມ​ຂອງ​ເຮົາ; ແລະ ພວກ​ເຂົາ​ຈະ​ກາຍ​ເປັນບຸດ ແລະ ທິດາ​ຂອງ​ເຮົາ."},{"vNo":15,"txt":"ແລະ ເຮົາ​ບໍ່​ເຄີຍ​ປະກົດ​ຕົວ​ແກ່​ມະນຸດ​ຜູ້​ທີ່​ເຮົາ​ສ້າງ​ມາ​ກ່ອນ​ເລີຍ, ເພາະວ່າ​ມະນຸດ​ບໍ່​ເຄີຍ​ເຊື່ອ​ໃນ​ເຮົາ​ຄື​ກັນ​ກັບ​ເຈົ້າ​ເຊື່ອ. ເຈົ້າ​ເຫັນ​ແລ້ວ​ບໍ່​ວ່າ ເຈົ້າຖືກ​ສ້າງ​ຂຶ້ນຕາມ​ຮູບ​ລັກສະນະ​ຂອງ​ເຮົາ? ແທ້​ຈິງ​ແລ້ວ, ມະນຸດ​ທັງ​ໝົດ​ໄດ້​ຖືກ​ສ້າງ​ມາຕັ້ງ​ແຕ່​ຕົ້ນຕາມ​ຮູບ​ຮ່າງ​ລັກສະນະ​ຂອງ​ເຮົາ​ເອງ."},{"vNo":16,"txt":"ຈົ່ງ​ເບິ່ງ, ຮ່າງກາຍ​ຊຶ່ງ​ເຈົ້າ​ເຫັນ​ຢູ່​ດຽວ​ນີ້, ເປັນ​ຮ່າງກາຍ​ທາງ​ວິນ​ຍານ​ຂອງ​ເຮົາ; ແລະ ເຮົາ​ໄດ້​ສ້າງ​ມະນຸດ​ຕາມ​ລັກສະນະ​ຮ່າງກາຍ​ທາງ​ວິນ​ຍານ​ຂອງ​ເຮົາ; ແລະ ຄື​ກັນ​ກັບ​ທີ່​ເຮົາ​ປະກົດ​ແກ່​ເຈົ້າ​ໃນ​ທາງ​ວິນ​ຍານ​ສັນ​ໃດ ເຮົາ​ຈະ​ປະກົດ​ແກ່​ຜູ້​ຄົນ​ຂອງ​ເຮົາ​ໃນ​ທາງ​ເນື້ອ​ໜັງ​ສັນນັ້ນ."},{"vNo":17,"txt":"ແລະ ບັດ​ນີ້, ດັ່ງ​ທີ່​ຂ້າພະ​ເຈົ້າ​ໂມ​ໂຣ​ໄນ​ກ່າວ​ໄວ້​ວ່າ ຂ້າພະ​ເຈົ້າບໍ່​ອາດ​ບັນທຶກ​ເລື່ອງ​ລາວ​ຂອງ​ສິ່ງ​ເຫລົ່າ​ນີ້​ໄວ້​ໄດ້​ຢ່າງ​ຄົບ​ຖ້ວນ, ດັ່ງນັ້ນ ມັນ​ຈຶ່ງ​ພຽງພໍ​ສຳລັບ​ຂ້າພະ​ເຈົ້າທີ່​ຈະ​ກ່າວ​ວ່າ ພຣະ​ເຢຊູ​ໄດ້​ປະກົດ​ແກ່​ຊາຍ​ຄົນ​ນີ້​ໃນ​ທາງ​ວິນ​ຍານ​ແລ້ວ, ຕາມ​ແບບ ແລະ ໃນ​ຮູບ​ຮ່າງ​ລັກສະນະ​ຂອງ​ຮ່າງ​ກາຍ​ອັນ​ດຽວ​ກັນ​ກັບ​ທີ່​ພຣະ​ອົງ​ໄດ້​ສະ​ແດງ​ແກ່​ຊາວ​ນີ​ໄຟ​ມາ​ແລ້ວ."},{"vNo":18,"txt":"ແລະ ພຣະ​ອົງ​ໄດ້​ປະຕິບັດ​ສາດ​ສະ​ໜ​າ​ກິດ​ແກ່​ນ້ອງ​ຊາຍ​ຂອງ​ຢາ​ເຣັດ ຊຶ່ງຄື​ກັນ​ກັບ​ທີ່​ພຣະ​ອົງ​ໄດ້​ປະ​ຕິບັດ​ສາດ​ສະ​ໜ​າ​ກິດ​ແກ່​ຊາວ​ນີ​ໄຟ; ແລະ ທັງ​ໝົດ​ນີ້​ກໍ​ເພື່ອ​ເຮັດ​ໃຫ້​ຊາຍ​ຄົນ​ນີ້​ຮູ້ຈັກ​ວ່າ ພຣະ​ອົງ​ຄື​ພຣະ​ເຈົ້າ, ຍ້ອນ​ວ່າ​ວຽກ​ງານ​ອັນ​ຍິ່ງ​ໃຫຍ່​ຫລາຍ​ຢ່າງ​ຊຶ່ງ​ພຣະຜູ້​ເປັນ​ເຈົ້າ​ໄດ້​ສະ​ແດງ​ແກ່​ລາວ."},{"vNo":19,"txt":"ແລະ ເປັນ​ຍ້ອນ​ຄວາມ​ຮູ້​ຂອງ​ຊາຍ​ຄົນ​ນີ້ ຈຶ່ງ​ກີດ​ກັນ​ລາວ​ຈາກ​ການ​ເຫັນ​ສິ່ງ​ທີ່​ປິດ​ບັງ​ຢູ່​ພາຍ​ໃນ​ບໍ່​ໄດ້; ແລະ ລາວ​ໄດ້​ເຫັນ​ນິ້ວພຣະຫັດ​ຂອງ​ພຣະ​ເຢຊູ, ຊຶ່ງ​ເວ​ລາ​ເຫັນ​ແລ້ວ ລາວ​ກໍລົ້ມລົງ​ດ້ວຍ​ຄວາມ​ຢ້ານ​ກົວ, ເພາະ​ລາວ​ຮູ້​ວ່າ​ມັນ​ເປັນ​ນິ້ວ​ພຣະ​ຫັດ​ຂອງ​ພຣະຜູ້​ເປັນ​ເຈົ້າ; ແລະ ລາວ​ບໍ່​ມີ​ສັດທາ​ອີກ​ຕໍ່​ໄປ, ເພາະວ່າ​ລາວ​ຮູ້​ແລ້ວ​ໂດຍ​ບໍ່​ມີ​ຄວາມ​ສົງ​ໄສ​ເລີຍ."},{"vNo":20,"txt":"ສະນັ້ນ, ຍ້ອນ​ວ່າ​ລາວ​ມີ​ຄວາມ​ຮູ້​ອັນ​ສົມບູນ​ກ່ຽວ​ກັບ​ພຣະ​ເຈົ້າ, ຈຶ່ງ​ກີດ​ກັນ​ລາວ​ຈາກ​ສິ່ງ​ທີ່​ປິດ​ບັງ​ຢູ່​ພາຍ​ໃນ​ບໍ່​ໄດ້; ດັ່ງນັ້ນ ລາວ​ຈຶ່ງ​ໄດ້​ເຫັນ​ພຣະ​ເຢຊູ; ແລະ ພຣະ​ອົງ​ໄດ້​ປະຕິບັດ​ສາ​ດສະໜ​າ​ກິດ​ແກ່​ລາວ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າກ່າວ​ກັບ​ນ້ອງ​ຊາຍ​ຂອງ​ຢາ​ເຣັດ​ວ່າ: ຈົ່ງ​ເບິ່ງ, ເຈົ້າຢ່າ​ໄດ້​ໃຫ້​ສິ່ງ​ເຫລົ່າ​ນີ້​ຊຶ່ງ​ເຈົ້າ​ໄດ້​ເຫັນ ແລະ ໄດ້​ຍິນ​ອອກ​ໄປ​ຫາ​ໂລກ​ມະນຸດ, ຈົນ​ກວ່າ​ເວລາ​ຈະ​ມາ​ຮອດ​ເພື່ອເຮົາ​ຈະ​ໄດ້​ແຜ່​ບາ​ລະ​ມີ​ພຣະ​ນາມ​ຂອງ​ເຮົາ​ໃນ​ທາງ​ເນື້ອ​ໜັງ; ສະນັ້ນ, ເຈົ້າຈົ່ງ​ເກັບ​ກຳ​ເລື່ອງ​ທີ່​ເຈົ້າ​ໄດ້​ເຫັນ ແລະ ໄດ້​ຍິນ​ທັງ​ໝົດ​ໄວ້, ແລະ ຢ່າ​ໄດ້​ເປີດ​ເຜີຍ​ມັນ​ຕໍ່​ຄົນ​ໃດ."},{"vNo":22,"txt":"ແລະ ຈົ່ງ​ເບິ່ງ, ເວລາ​ເຈົ້າຈະມາ​ຫາ​ເຮົາ, ເຈົ້າຈົ່ງ​ຂຽນ​ມັນ ແລະ ຜະ​ນຶກ​ມັນ​ໄວ້, ເພື່ອ​ຈະ​ບໍ່​ມີ​ຜູ້​ໃດ​ແປ​ຄວາມ​ໝາຍ​ຂອງ​ມັນ​ໄດ້; ເພາະ​ເຈົ້າຈະ​ຂຽນ​ມັນ​ເປັນ​ພາສາ​ທີ່​ເຂົາ​ອ່ານ​ບໍ່​ໄດ້."},{"vNo":23,"txt":"ແລະ ຈົ່ງ​ເບິ່ງ, ຫີນ​ສອງ​ກ້ອນ​ນີ້, ເຮົາ​ຈະ​ເອົາ​ໃຫ້​ເຈົ້າ, ແລະ ເຈົ້າຈົ່ງ​ຜະ​ນຶກ​ມັນ​ໄວ້​ກັບ​ສິ່ງ​ທີ່​ເຈົ້າຈະ​ຂຽນ​ນັ້ນ."},{"vNo":24,"txt":"ເພາະ​ຈົ່ງ​ເບິ່ງ, ພາສາ​ຊຶ່ງ​ເຈົ້າຈະ​ຂຽນ​ນັ້ນ ເຮົາ​ຈະ​ເຮັດ​ໃຫ້​ຫຍຸ້ງຍາກ​ສັບສົນ; ສະນັ້ນ ໃນ​ເວລາ​ອັນ​ເໝາະ​ສົມ​ຂອງ​ເຮົາ, ເຮົາ​ຈະ​ເຮັດ​ໃຫ້​ຫີນ​ເຫລົ່າ​ນີ້​ຂະຫຍາຍ​ເລື່ອງ​ທີ່​ເຈົ້າຈະ​ຂຽນ​ອອກ​ສູ່​ສາຍຕາ​ຂອງ​ມະນຸດ."},{"vNo":25,"txt":"ແລະ ເວລາ​ພຣະຜູ້​ເປັນ​ເຈົ້າ​ໄດ້​ກ່າວ​ຂໍ້ຄວາມ​ເຫລົ່າ​ນີ້​ແລ້ວ, ພຣະ​ອົງ​ໄດ້​ສະ​ແດງ​ໃຫ້​ນ້ອງ​ຊາຍ​ຂອງ​ຢາ​ເຣັດ​ເຫັນ​ຜູ້​ອາ​ໄສ​ທັງໝົດ​ຂອງ​ແຜ່ນດິນ​ໂລກ​ມາ​ແຕ່ກ່ອນ, ແລະ ທັງ​ໝົດ​ທີ່​ຈະ​ເປັນ​ຢູ່​ນຳ​ອີກ; ແລະ ພຣະ​ອົງ​ບໍ່​ໄດ້​ປິດ​ບັງຄົນ​ເຫລົ່ານັ້ນຈາກ​ສາຍຕາ​ຂອງ​ລາວ​ເລີຍ​ຈົນ​ເຖິງ​ທີ່​ສຸດ​ຂອງ​ແຜ່ນດິນ​ໂລກ."},{"vNo":26,"txt":"ເພາະວ່າ​ພຣະ​ອົງ​ໄດ້​ກ່າວ​ກັບ​ລາວ​ໃນ​ເວລາ​ກ່ອນ​ນັ້ນ, ວ່າ​ຖ້າ​ຫາກ​ລາວ​ເຊື່ອ​ໃນ​ພຣະ​ອົງ​ວ່າ ພຣະ​ອົງສາ​ມາດ​ສະ​ແດງ​ທຸກ​ສິ່ງ​ທຸກ​ຢ່າງ​ແກ່​ລາວ—ມັນ​ກໍ​ຈະ​ຖືກ​ສະ​ແດງ​ແກ່​ລາວ; ດັ່ງນັ້ນ ພຣະຜູ້​ເປັນ​ເຈົ້າຈຶ່ງ​ບໍ່​ໄດ້​ປິດ​ບັງ​ສິ່ງ​ໃດ​ຈາກ​ລາວ​ເລີຍ, ເພາະ​ລາວ​ຮູ້​ວ່າ ພຣະຜູ້​ເປັນ​ເຈົ້າສາມາດ​ສະ​ແດງ​ທຸກ​ສິ່ງ​ທຸກ​ຢ່າງ​ແກ່​ລາວ."},{"vNo":27,"txt":"ແລະ ພຣະຜູ້​ເປັນ​ເຈົ້າບອກ​ລາວ​ວ່າ: ຈົ່ງ​ຂຽນ​ເລື່ອງ​ເຫລົ່າ​ນີ້ ແລະ ຜະ​ນຶກ​ມັນ​ໄວ້; ແລະ ເຮົາ​ຈະ​ສະ​ແດງ​ມັນ​ແກ່​ລູກ​ຫລານ​ມະນຸດ ໃນ​ເວ​ລາ​ອັນ​ເໝາະ​ສົມ​ຂອງ​ເຮົາ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ບັນຊາ​ລາວ​ວ່າ ລາວ​ຈະ​ຕ້ອງ​ຜະ​ນຶກ​ຫີນ​ສອງ​ກ້ອນ​ທີ່​ລາວ​ຮັບ​ມານັ້ນ, ແລະ ບໍ່​ໃຫ້​ສະ​ແດງ​ມັນ​ຕໍ່​ຜູ້​ໃດ, ຈົນ​ກວ່າ​ພຣະຜູ້​ເປັນ​ເຈົ້າຈະ​ສະ​ແດງ​ມັນ​ແກ່​ລູກ​ຫລານ​ມະ​ນຸດ​ເອງ."}]}