{"heading":"ອີ​ເທີ​ເວົ້າກ່ຽວ​ກັບ​ເຢຣູ​ຊາເລັມ​ໃໝ່​ທີ່​ຈະ​ຖືກ​ສ້າງ​ຂຶ້ນ​ໃນ​ອາ​ເມ​ຣິ​ກາ​ໂດຍ​ລູກ​ຫລານ​ຂອງ​ໂຢ​ເຊັບ—ເພິ່ນ​ທຳນາຍ, ຖືກ​ຂັບ​ໄລ່, ຂຽນ​ປະຫວັດສາດ​ຂອງ​ຊາວ​ຢາ​ເຣັດ​ໄວ້, ແລະ ບອກ​ລ່ວງ​ໜ້າ​ເຖິງ​ການ​ທຳລາຍ​ຂອງ​ຊາວ​ຢາ​ເຣັດ—ສົງຄາມ​ເກີດ​ຂຶ້ນທົ່ວ​ແຜ່ນດິນ.","prevAbbr":"ether","nextAbbr":"ether","prevNo":12,"nextNo":14,"chapterTitle":"ອີ​ເທີ 13","prevTitle":"ອີ​ເທີ 12","nextTitle":"ອີ​ເທີ 14","verses":[{"vNo":1,"txt":"ແລະ ບັດ​ນີ້​ຂ້າພະ​ເຈົ້າໂມ​ໂຣ​ໄນ​ຈະ​ເລີ່ມ​ເຮັດ​ບັນທຶກ​ຂອງ​ຂ້າພະ​ເຈົ້າ​ໃຫ້​ຈົບ ຊຶ່ງມັນ​ກ່ຽວກັບ​ຄວາມ​ພິນາດ​ຂອງ​ຜູ້ຄົນ​ຜູ້​ທີ່​ຂ້າພະ​ເຈົ້າ​ໄດ້​ຂຽນ​ມາ."},{"vNo":2,"txt":"ເພາະ​ຈົ່ງ​ເບິ່ງ, ພວກ​ເຂົາ​ບໍ່​ຍອມຮັບ​ຄຳ​ທັງ​ໝົດ​ຂອງ​ອີ​ເທີ; ເພາະວ່າ​ເພິ່ນ​ໄດ້​ບອກພວກ​ເຂົາ​ແທ້ໆ​ເຖິງ​ເລື່ອງ​ທັງໝົດ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ມະນຸດ​ເປັນ​ຕົ້ນ​ມາ; ແລະ​ວ່າ​ຫລັງ​ຈາກ​ນ້ຳ​ແຫ້ງ​ລົງ​ຈາກ​ແຜ່ນດິນ​ນີ້​ແລ້ວ ມັນ​ກໍ​ກາຍ​ມາ​ເປັນ​ແຜ່ນດິນ​ທີ່​ປະ​ເສີດ​ເລີດ​ລ້ຳ​ກວ່າ​ແຜ່ນ​ດິນ​ອື່ນໆ​ທັງ​ໝົດ, ເປັນ​ແຜ່ນດິນ​ທີ່​ພຣະຜູ້​ເປັນ​ເຈົ້າ​ໄດ້​ເລືອກ​ໄວ້; ສະນັ້ນ ພຣະຜູ້​ເປັນ​ເຈົ້າຈຶ່ງ​ມີ​ພຣະ​ປະສົງ​ທີ່​ຈະ​ໃຫ້​ທຸກ​ຄົນ​ທີ່​ຢູ່​ໃນ​ຜືນ​ແຜ່ນດິນ​ນີ້​ຮັບ​ໃຊ້​ພຣະ​ອົງ;"},{"vNo":3,"txt":"ແລະ​ວ່າ​ມັນ​ຈະ​ເປັນ​ບ່ອນ​ຕັ້ງຂອງ​ເມືອງ​ເຢຣູ​ຊາເລັມ​ໃໝ່, ຊຶ່ງຈະ​ລົງ​ມາ​ຈາກ​ສະຫວັນ, ແລະ ເປັນ​ຮົ່ມ​ໂພ​ລີ້​ໄພ​ອັນ​ສັກສິດ​ຂອງ​ພຣະຜູ້​ເປັນ​ເຈົ້າ."},{"vNo":4,"txt":"ຈົ່ງ​ເບິ່ງ, ອີ​ເທີ​ໄດ້​ເຫັນ​ວັນ​ເວລາ​ຂອງ​ພຣະ​ຄຣິດ, ແລະ ເພິ່ນ​ໄດ້​ເວົ້າກ່ຽວ​ກັບ​ເມືອງ​ເຢຣູ​ຊາເລັມ​ໃໝ່ຢູ່​ໃນ​ແຜ່ນດິນ​ນີ້."},{"vNo":5,"txt":"ແລະ ເພິ່ນ​ໄດ້​ເວົ້າກ່ຽວ​ກັບ​ເຊື້ອສາຍ​ອິດ​ສະ​ຣາ​ເອນ​ນຳ​ອີກ, ແລະ ເຢຣູ​ຊາ​ເລັມ​ຊຶ່ງ​ຈາກ​ທີ່​ນັ້ນ​ລີ​ໄຮ​ຈະ​ອອກ​ມາ—​ຫລັງ​ຈາກ​ທີ່​ມັນ​ຖືກ​ທຳລາຍ​ແລ້ວ ມັນ​ຈະ​ຖືກ​ສ້າງ​ຄືນ​ອີກ​ໃຫ້​ເປັນ​ເມືອງ​ສັກສິດ​ແດ່​ພຣະຜູ້​ເປັນ​ເຈົ້າ ດັ່ງນັ້ນຈະ​ເປັນ​ເຢຣູ​ຊາເລັມ​ໃໝ່​ບໍ່​ໄດ້ ເພາະວ່າ​ມັນ​ເປັນ​ມາ​ແລ້ວ​ໃນ​ສະ​ໄໝ​ກ່ອນ; ແຕ່​ວ່າ​ມັນຈະ​ຖືກ​ສ້າງ​ຄືນອີກ, ແລະ ກາຍ​ເປັນ​ເມືອງ​ສັກ​ສິດ​ຂອງ​ພຣະຜູ້​ເປັນ​ເຈົ້າ; ແລະ ມັນ​ຈະ​ຖືກ​ສ້າງ​ໃຫ້ແກ່​ເຊື້ອສາຍ​ອິດ​ສະ​ຣາ​ເອນ—"},{"vNo":6,"txt":"ແລະວ່າ​ເມືອງ​ເຢຣູ​ຊາເລັມ​ໃໝ່​ຈະ​ຖືກ​ສ້າງ​ຂຶ້ນຢູ່​ໃນ​ແຜ່ນດິນ​ນີ້​ໃຫ້​ແກ່​ລູກ​ຫລານ​ຂອງ​ໂຢ​ເຊັບ​ທີ່​ເຫລືອ​ຢູ່, ຊຶ່ງສິ່ງ​ເຫລົ່າ​ນີ້​ມັນ​ມີ​ແບບຢ່າງ​ມາ​ແລ້ວ."},{"vNo":7,"txt":"ເພາະວ່າ​ດັ່ງ​ທີ່​ໂຢ​ເຊັບ​ໄດ້​ນຳ​ເອົາ​ບິດາ​ຂອງ​ເພິ່ນ​ໄປ​ຫາ​ແຜ່ນດິນ​ເອຢິບ, ແລະ ເພິ່ນ​ໄດ້​ຕາຍ​ຢູ່​ທີ່​ນັ້ນ; ສະນັ້ນ, ພຣະຜູ້​ເປັນ​ເຈົ້າຈຶ່ງ​ໄດ້​ນຳ​ເອົາ​ສ່ວນ​ໜຶ່ງ​ທີ່​ເຫລືອ​ຢູ່​ຂອງ​ລູກ​ຫລານ​ຂອງ​ໂຢ​ເຊັບ​ອອກ​ມາ​ຈາກ​ແຜ່ນດິນ​ເຢຣູ​ຊາເລັມ, ເພື່ອ​ພຣະ​ອົງ​ຈະ​ໄດ້​ເມດ​ຕາ​ລູກ​ຫລານ​ຂອງ​ໂຢ​ເຊັບ ເພື່ອ​ພວກ​ເຂົາ​ຈະ​ບໍ່​ຕາຍ​ດັ່ງ​ທີ່​ພຣະ​ອົງ​ໄດ້​ເມດ​ຕາ​ບິດາ​ຂອງ​ໂຢ​ເຊັບ ເພື່ອ​ເພິ່ນ​ຈະ​ບໍ່​ຕາຍ."},{"vNo":8,"txt":"ສະນັ້ນ, ເຊື້ອ​ສາຍ​ທີ່​ເຫລືອ​ຢູ່​ຂອງ​ໂຢ​ເຊັບ​ຈະ​ຖືກ​ສະຖາປະນາ​ຂຶ້ນ​ໃນ​ແຜ່ນດິນ​ນີ້; ແລະ ມັນ​ຈະ​ເປັນ​ແຜ່ນດິນ​ມໍລະດົກ​ຂອງ​ພວກ​ເຂົາ; ແລະ ພວກ​ເຂົາ​ຈະ​ສ້າງ​ເມືອງ​ບໍລິສຸດ​ຖະຫວາຍ​ແດ່ພຣະຜູ້​ເປັນ​ເຈົ້າຄື​ກັນ​ກັບ​ເມືອງ​ເຢຣູ​ຊາເລັມ​ໃນ​ສະ​ໄໝ​ກ່ອນ; ແລະ ພວກ​ເຂົາ​ຈະ​ບໍ່​ສັບສົນ​ອີກ​ຕໍ່​ໄປ, ຈົນ​ກວ່າ​ທີ່​ສຸດ​ຈະ​ມາ​ເຖິງ​ເມື່ອ​ແຜ່ນ​ດິນ​ໂລກ​ຈະ​ສິ້ນ​ໄປ."},{"vNo":9,"txt":"ແລະ ມັນ​ຈະ​ເປັນ​ສະຫວັນ​ໃໝ່ ແລະ ແຜ່ນດິນ​ໂລກ​ໃໝ່; ແລະ ມັນ​ຈະ​ເປັນ​ຄື​ຂອງ​ເກົ່າ ແຕ່​ວ່າ​ຂອງ​ເກົ່າ​ໄດ້​ສູນ​ສິ້ນ​ໄປ​ແລ້ວ, ແລະ ທຸກ​ສິ່ງ​ທຸກ​ຢ່າງ​ຈະ​ເປັນ​ຂອງ​ໃໝ່​ໝົດ."},{"vNo":10,"txt":"ແລະ ຈາກ​ນັ້ນ​ເຢຣູ​ຊາເລັມ​ໃໝ່​ຈະ​ມາ; ແລະ ຜູ້​ທີ່​ອາ​ໄສ​ຢູ່​ໃນ​ນັ້ນ​ຍ່ອມ​ເປັນ​ສຸກ, ເພາະ​ເຄື່ອງນຸ່ງ​ຫົ່ມ​ຂອງ​ພວກ​ເຂົາ​ຂາວ​ສະອາດ​ແລ້ວ​ໂດຍ​ທາງ​ໂລຫິດ​ຂອງ​ລູກ​ແກະ; ແລະ ເຂົາ​ຄື​ພວກ​ທີ່​ຖືກ​ນັບ​ເຂົ້າຢູ່​ໃນ​ບັນດາ​ລູກ​ຫລານ​ທີ່​ເຫລືອ​ຢູ່​ຂອງ​ໂຢ​ເຊັບ, ຜູ້​ເປັນ​ເຊື້ອສາຍ​ອິດ​ສະ​ຣາ​ເອນ."},{"vNo":11,"txt":"ແລະ ຈາກ​ນັ້ນ ເຢຣູ​ຊາເລັມ​ເກົ່າ​ຈະ​ມາ​ອີກ; ແລະ ຜູ້​ທີ່ຢູ່​ໃນ​ນັ້ນຍ່ອມ​ເປັນ​ສຸກ, ເພາະວ່າ​ເຂົາ​ໄດ້​ຮັບ​ການ​ຊຳລະ​ລ້າງ​ໃຫ້​ຂາວ​ສະອາດ​ແລ້ວດ້ວຍ​ໂລຫິດ​ຂອງ​ລູກ​ແກະ; ແລະ ເຂົາ​ຄື​ພວກ​ທີ່​ໄດ້​ກະຈັດກະຈາຍ​ກັນ​ໄປ ແລະ ຖືກ​ເຕົ້າ​ໂຮມ​ເຂົ້າມາ​ຈາກ​ສີ່​ສ່ວນ​ຂອງ​ແຜ່ນດິນ​ໂລກ, ແລະ ຈາກ​ແຜ່ນດິນ​ທາງ​ເໜືອ ແລະ ເປັນ​ຜູ້​ມີ​ສ່ວນ​ໃນ​ການເຮັດ​ໃຫ້​ພັນທະສັນຍາ​ຊຶ່ງພຣະ​ເຈົ້າ​ໄດ້​ເຮັດ​ໄວ້​ກັບ​ອັບ​ຣາ​ຮາມ, ບັນພະບຸລຸດ​ຂອງ​ເຂົາ​ສຳ​ເລັດ."},{"vNo":12,"txt":"ແລະ ເວລາ​ທີ່​ສິ່ງ​ເຫລົ່າ​ນີ້​ມາ​ເຖິງ, ມັນ​ຍ່ອມ​ເຮັດ​ໃຫ້​ຂໍ້​ຄວາມ​ພຣະ​ຄຳ​ພີ​ບັງ​ເກີດ​ຂຶ້ນມາ, ຊຶ່ງກ່າວ​ໄວ້​ວ່າ, ຜູ້​ເປັນຕົ້ນຈະ​ເປັນ​ປາຍ, ແລະ ຜູ້​ເປັນ​ປາຍ​ຈະ​ເປັນຕົ້ນ."},{"vNo":13,"txt":"ແລະ ຂ້າພະ​ເຈົ້າກຳລັງ​ຈະ​ຂຽນ​ຕື່ມ​ອີກ​ແຕ່​ວ່າ​ຖືກ​ຫ້າມ​ໄວ້; ຄຳ​ທຳນາຍ​ຂອງ​ອີ​ເທີ​ນັ້ນຍິ່ງ​ໃຫຍ່ ແລະ ໜ້າ​ອັດສະຈັນ​ແທ້ໆ; ແຕ່​ພວກ​ເຂົາ​ກໍ​ຖື​ວ່າ ມັນ​ບໍ່​ມີ​ຄຸນຄ່າ​ຫຍັງ​ໝົດ, ແລະ ພວກ​ເຂົາ​ໄດ້​ຂັບ​ໄລ່​ເພິ່ນ​ອອກ​ໄປ ແລະ ເພິ່ນ​ໄດ້​ໄປ​ລີ້​ຊ່ອນ​ຕົວ​ຢູ່​ໃນ​ຖ້ຳ​ໃນ​ຕອນ​ກາງ​ເວັນ, ແລະ ໃນ​ຕອນ​ກາງຄືນ ເພິ່ນ​ໄດ້​ອອກ​ໄປ​ເບິ່ງ​ສິ່ງ​ຕ່າງໆ​ທີ່​ເກີດ​ຂຶ້ນກັບ​ຜູ້ຄົນ."},{"vNo":14,"txt":"ແລະ ໃນ​ເວລາ​ທີ່​ເພິ່ນ​ລີ້​ຢູ່​ໃນ​ຖ້ຳນັ້ນ, ເພິ່ນ​ໄດ້​ເຮັດ​ບັນທຶກ​ທີ່​ເຫລືອ​ຢູ່​ນີ້, ໂດຍ​ເຫັນ​ຄວາມ​ພິນາດ​ທີ່​ເກີດ​ກັບ​ຜູ້​ຄົນໃນ​ຕອນ​ກາງຄືນ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ດຽວ​ກັນກັບ​ປີ​ທີ່​ເພິ່ນ​ຖືກ​ຂັບ​ໄລ່​ອອກ​ຈາກ​ບັນດາ​ຜູ້ຄົນ ມັນ​ເລີ່ມ​ມີ​ສົງຄາມ​ໃຫຍ່​ໃນ​ບັນດາ​ຜູ້ຄົນ, ເພາະວ່າ​ມີ​ຫລາຍ​ຄົນຊຶ່ງ​ເປັນ​ພວກ​ຍິ່ງ​ໃຫຍ່​ລຸກຂຶ້ນ, ແລະ ພະຍາຍາມ​ທຳລາຍ​ໂຄ​ຣິ​ອານ​ທະ​ເມີ​ໂດຍ​ໃຊ້​ແຜນ​ລັບ​ທີ່​ຊົ່ວ​ຮ້າຍ ຊຶ່ງ​ໄດ້​ກ່າວ​ມາ​ແລ້ວ."},{"vNo":16,"txt":"ແລະ ບັດ​ນີ້​ໂຄ​ຣິ​ອານ​ທະ​ເມີ, ໂດຍ​ທີ່​ຕົນ​ເອງ​ໄດ້​ຮຽນ​ຮູ້​ວິທີ​ການ​ຂອງ​ສົງ​ຄາມ​ທັງ​ໝົດ, ແລະ ເລ້​ຫລ່ຽມ​ທັງ​ໝົດ​ຂອງ​ໂລກ, ສະນັ້ນລາວ​ຈຶ່ງ​ໄດ້​ສູ້​ຮົບ​ກັບ​ພວກ​ທີ່​ພະຍາຍາມ​ທຳລາຍ​ລາວ."},{"vNo":17,"txt":"ແຕ່​ວ່າ​ລາວ​ບໍ່​ໄດ້​ກັບ​ໃຈ​ເລີຍ, ທັງ​ບໍ່​ມີ​ລູກ​ຊາຍ ຫລື ລູກ​ສາວທີ່​ຈົບງາມ​ຂອງ​ລາວ​ຄົນ​ໃດ​ກັບ​ໃຈ​ເລີຍ; ທັງ​ບໍ່​ມີ​ລູກ​ຊາຍ ຫລື ລູກ​ສາວ​ທີ່​ຈົບງາມ​ຂອງ​ໂຄ​ຣິ​ຮໍ​ຄົນ​ໃດ​ກັບ​ໃຈ​ເລີຍ; ແລະ ໂດຍ​ສະຫລຸບ​ແລ້ວ, ບໍ່​ມີ​ລູກ​ຊາຍ ຫລື ລູກ​ສາວ​ທີ່​ຈົບງາມ​ຂອງ​ຄົນ​ໃດ​ທັງ​ຜືນ​ແຜ່ນດິນ​ໂລກກັບ​ໃຈ​ຈາກ​ບາບ​ຂອງ​ຕົນ​ເລີຍ."},{"vNo":18,"txt":"ສະນັ້ນ, ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທຳ​ອິດ​ທີ່​ອີ​ເທີ​ອາ​ໄສ​ຢູ່​ໃນ​ຖ້ຳນັ້ນ ມີ​ຜູ້ຄົນ​ຢ່າງ​ຫລວງຫລາຍ​ຖືກ​ຂ້າ​ຕາຍ​ໂດຍ​ມື​ຂອງ​ພວກ​ມົ້ວ​ສຸມ​ລັບ​ເຫລົ່ານັ້ນ ໃນ​ການ​ຕໍ່ສູ້​ກັບ​ໂຄ​ຣິ​ອານ​ທະ​ເມີ​ເພື່ອ​ພວກ​ເຂົາ​ຈະ​ໄດ້​ຍຶດ​ເອົາ​ອານາຈັກ​ໄປ."},{"vNo":19,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ລູກ​ຊາຍ​ຂອງ​ໂຄ​ຣິ​ອານ​ທະ​ເມີ​ໄດ້​ຕໍ່ສູ້​ຢ່າງ​ດຸ​ເດືອດ ແລະ ໄດ້​ເສຍ​ເລືອດ​ເນື້ອ​ໄປ​ຢ່າງ​ຫລວງຫລາຍ."},{"vNo":20,"txt":"ແລະ ໃນ​ປີ​ທີ​ສອງ​ພຣະ​ຄຳ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ຫາ​ອີ​ເທີ, ແລະ ສັ່ງ​ໃຫ້​ເພິ່ນ​ໄປ​ທຳນາຍ​ແກ່​ໂຄ​ຣິ​ອານ​ທະ​ເມີ​ວ່າ, ຖ້າ​ຫາກ​ລາວ ແລະ ຄົນ​ໃນ​ຄອບຄົວ​ຂອງ​ລາວ​ທັງ​ໝົດ​ກັບ​ໃຈ, ພຣະຜູ້​ເປັນ​ເຈົ້າຈະ​ມອບ​ອານາຈັກ​ໃຫ້​ແກ່​ລາວ ແລະ ຈະ​ໄວ້​ຊີວິດ​ຜູ້ຄົນ—"},{"vNo":21,"txt":"ຖ້າ​ບໍ່​ດັ່ງນັ້ນພວກ​ເຂົາ​ຈະ​ຖືກ​ທຳລາຍ​ພ້ອມ​ກັບ​ຄົນ​ໃນ​ຄອບຄົວ​ຂອງ​ລາວ ຍົກ​ເວັ້ນ​ແຕ່​ຕົວ​ລາວ​ເອງ. ແລະ ລາວ​ຈະ​ມີ​ຊີວິດ​ຢູ່​ເພື່ອ​ຈະ​ໄດ້​ເຫັນ​ຄຳ​ທຳນາຍ​ສຳ​ເລັດ ຊຶ່ງມີ​ເວົ້າ​ໄວ້​ກ່ຽວ​ກັບ​ຜູ້ຄົນ​ອີກ​ພວກ​ໜຶ່ງ​ທີ່​ຈະ​ໄດ້​ຮັບ​ແຜ່ນດິນ​ມາ​ເປັນ​ມູນ​ມໍລະ​ດົກ​ຂອງ​ພວກ​ເຂົາ; ແລະ ພວກ​ເຂົາຈະ​ເປັນ​ຜູ້​ຝັງ​ສົບ​ຂອງ​ໂຄ​ຣິ​ອານ​ທະ​ເມີ; ແລະ ທຸກ​ຄົນ​ຈະ​ຖືກ​ທຳລາຍ​ໄປ​ຍົກ​ເວັ້ນ​ແຕ່​ໂຄ​ຣິ​ອານ​ທະ​ເມີ​ຄົນ​ດຽວ​ເທົ່າ​ນັ້ນ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ບໍ່​ໄດ້​ກັບ​ໃຈ​ເລີຍ, ທັງ​ຄົນ​ໃນ​ຄອບ​ຄົວ​ຂອງ​ລາວ ແລະ ທັງ​ຜູ້​ຄົນ​ກໍ​ບໍ່​ໄດ້​ກັບ​ໃຈ; ແລະ ສົງຄາມ​ກໍ​ບໍ່​ໄດ້​ຢຸດຕິ​ລົງ, ແລະ ພວກ​ເຂົາ​ພະຍາຍາມ​ທີ່​ຈະ​ຂ້າ​ອີ​ເທີ, ແຕ່​ວ່າ​ເພິ່ນ​ໄດ້​ໜີ​ໄປ​ກ່ອນ​ພວກ​ເຂົາ ແລະ ໄດ້​ລີ້​ຊ່ອນ​ຕົວ​ຢູ່​ໃນ​ຖ້ຳອີກ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊ​ເຣັດ​ໄດ້​ຍົກ​ທັບ​ມາ, ແລະ ລາວ​ໄດ້​ເຂົ້າ​ມາ​ສູ້​ຮົບ​ກັບ​ໂຄ​ຣິ​ອານ​ທະ​ເມີ​ອີກ; ແລະ ລາວ​ໄດ້​ຮັບ​ໄຊຊະນະ, ເຖິງ​ຂະໜາດ​ທີ່​ໃນ​ປີ​ທີ​ສາມ ລາວ​ໄດ້​ເອົາ​ໂຄ​ຣິ​ອານ​ທະ​ເມີ​ມາ​ເປັນ​ຊະ​ເລີຍ."},{"vNo":24,"txt":"ແລະ ໃນ​ປີ​ທີ​ສີ່ ລູກ​ຊາຍ​ຂອງ​ໂຄ​ຣິ​ອານ​ທະ​ເມີ​ໄດ້​ເອົາ​ຊະນະ​ເຊ​ເຣັດ, ແລະ ໄດ້​ຍຶດ​ເອົາ​ອານາຈັກ​ຄືນ​ມາ​ໃຫ້​ບິດາ​ຂອງ​ຕົນ​ອີກ."},{"vNo":25,"txt":"ບັດ​ນີ້ມັນ​ໄດ້​ມີ​ສົງຄາມ​ເກີດ​ຂຶ້ນ​ທົ່ວ​ຜືນ​ແຜ່ນ​ດິນ, ທຸກ​ຄົນ​ພ້ອມ​ດ້ວຍ​ພັກ​ຂອງ​ຕົນ​ກໍ​ໄດ້​ຕໍ່ສູ້​ເພື່ອ​ສິ່ງ​ທີ່​ຕົນ​ປາ​ຖະໜາ."},{"vNo":26,"txt":"ແລະ ໂດຍ​ສະຫລຸບ​ແລ້ວ, ມັນ​ມີ​ພວກ​ໂຈນ ແລະ ມີ​ຄວາມ​ຊົ່ວ​ຮ້າຍນາໆ​ປະການ​ຢູ່​ທົ່ວ​ຜືນ​ແຜ່ນດິນ."},{"vNo":27,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ຄຽດ​ແຄ້ນ​ໃຫ້​ເຊ​ເຣັດ​ຫລາຍ​ທີ່​ສຸດ, ແລະ ລາວ​ໄດ້​ຍົກ​ທັບ​ໄປ​ພ້ອມ​ດ້ວຍ​ກອງທັບ​ຂອງ​ລາວ ເພື່ອ​ໄປ​ສູ້​ຮົບ; ແລະ ທັງ​ສອງ​ໄດ້​ປະ​ທະ​ກັນ​ດ້ວຍ​ຄວາມ​ຄຽດ​ແຄ້ນ​ອັນ​ຮ້າຍ​ແຮງ; ແລະ ທັງ​ສອງ​ໄດ້​ປະ​ທະ​ກັນ​ໃນ​ຮ່ອມ​ພູ​ກິນ​ການ; ແລະ ການ​ສູ້​ຮົບ​ນັ້ນກັບ​ມາ​ຮ້າຍ​ແຮງ​ທີ່​ສຸດ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊ​ເຣັດ​ໄດ້​ຕໍ່ສູ້​ເປັນ​ເວລາ​ສາມ​ມື້. ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ເອົາ​ຊະນະ​ລາວ, ແລະ ໄດ້​ຕິດຕາມ​ລາວໄປ​ຈົນ​ວ່າ​ໄປ​ຮອດ​ທົ່ງພຽງ​ເຮ​ຊະ​ລອນ."},{"vNo":29,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊ​ເຣັດ​ໄດ້​ສູ້​ຮົບ​ກັບ​ລາວ​ອີກ​ໃນ​ທົ່ງພຽງ​ນັ້ນ; ແລະ ຈົ່ງ​ເບິ່ງ, ລາວ​ໄດ້​ເອົາ​ຊະນະ​ໂຄ​ຣິ​ອານ​ທະ​ເມີ, ແລະ ໄດ້​ຂັບ​ໄລ່​ລາວ​ໃຫ້​ຄືນ​ໄປ​ຫາ​ຮ່ອມ​ພູ​ກິນ​ການ​ອີກ."},{"vNo":30,"txt":"ແລະ ໂຄ​ຣິ​ອານ​ທະ​ເມີ​ໄດ້​ສູ້​ຮົບ​ກັບ​ເຊ​ເຣັດ​ອີກ​ໃນ​ຮ່ອມ​ພູ​ກິນ​ການ, ຊຶ່ງ​ລາວ​ໄດ້​ຮັບ​ໄຊຊະນະ ແລະ ລາວ​ໄດ້​ຂ້າ​ເຊ​ເຣັດ."},{"vNo":31,"txt":"ແລະ ເຊ​ເຣັດ​ໄດ້​ເຮັດ​ໃຫ້​ໂຄ​ຣິ​ອານ​ທະ​ເມີ​ໄດ້​ຮັບ​ບາດ​ເຈັບ​ທີ່ກົກຂາ, ຈົນ​ວ່າ​ລາວບໍ່​ໄດ້​ອອກ​ໄປ​ສູ້​ຮົບ​ອີກ​ເປັນ​ເວລາ​ສອງ​ປີ, ຊຶ່ງ​ໃນ​ໄລຍະ​ເວລາ​ນັ້ນຜູ້ຄົນ​ທັງໝົດ​ໃນ​ຜືນ​ແຜ່ນດິນ​ກຳລັງ​ຂ້າ​ຟັນ​ກັນ​ຢູ່, ແລະ ບໍ່​ມີ​ຜູ້​ໃດ​ຫ້າມ​ປາມ​ພວກ​ເຂົາ​ເລີຍ."}]}