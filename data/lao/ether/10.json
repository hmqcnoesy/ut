{"heading":"ກະສັດ​ຜູ້ໜຶ່ງ​ຂຶ້ນປົກຄອງ​ແທນ​ກະສັດ​ອີກຜູ້​ໜຶ່ງ​ຕໍ່ໆ​ກັນ​ໄປ—ກະສັດ​ບາງ​ຄົນ​ຊອບ​ທຳ; ບາງ​ຄົນ​ກໍ​ຊົ່ວ—ເວລາ​ມີຄວາມ​ຊອບ​ທຳ ຜູ້ຄົນ​ກໍ​ຈະ​ເລີນຮຸ່ງ​ເຮືອງ ແລະ ໄດ້​ຮັບ​ພອນ​ຈາກ​ພຣະ​ຜູ້​ເປັນ​ເຈົ້າ.","prevAbbr":"ether","prevNo":9,"nextAbbr":"ether","nextNo":11,"chapterTitle":"ອີ​ເທີ ໑໐","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊັດ ຜູ້​ສືບ​ຕະກຸນ​ຂອງ​ເຫັດ—ເພາະ​ເຫັດ​ໄດ້​ຕາຍ​ໄປ​ດ້ວຍ​ຄວາມ​ອຶດ​ຢາກ​ກັບ​ຄົນ​ໃນ​ຄອບ​ຄົວ​ຂອງ​ລາວ​ທັງ​ໝົດ ນອກ​ຈາກ​ເຊັດ​ຄົນ​ດຽວ​ເທົ່າ​ນັ້ນ—ສະນັ້ນ, ເຊັດ​ຈຶ່ງ​ໄດ້​ເລີ່ມ​ຕົ້ນ​ສ້າງ​ຜູ້​ຄົນ​ຜູ້​ທີ່​ຊຸດ​ໂຊມ​ຄືນ​ອີກ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊັດ​ໄດ້​ລະນຶກ​ເຖິງ​ຄວມພິນາດ​ຂອງ​ບັນພະບຸລຸດ​ຂອງ​ລາວ; ແລະ ລາວ​ໄດ້​ສ້າງ​ອານາຈັກ​ອັນ​ຊອບ​ທຳ​ຂຶ້ນ; ເພາະວ່າ​ລາວ​ຈື່​ຈຳ​ສິ່ງ​ທີ່​ພຣະຜູ້​ເປັນ​ເຈົ້າ​ໄດ້​ກະທຳ​ໃນ​ການ​ນຳພາ​ຢາ​ເຣັດ ແລະ ນ້ອງ​ຊາຍ​ຂອງ​ລາວ​ຂ້າມ​ຄວາມ​ເລິກ​ຂອງ​ທະ​ເລ​ມາ; ແລະ ລາວ​ໄດ້​ເດີນ​ໄປ​ຕາມ​ເສັ້ນທາງ​ຂອງ​ພຣະຜູ້​ເປັນ​ເຈົ້າ; ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ."},{"vNo":"3 ","txt":"ແລະ ລູກ​ຊາຍ​ກົກ​ຂອງ​ລາວ​ຊື່ວ່າ ເຊັດ, ໄດ້​ກະບົດ​ຕໍ່​ລາວ; ເຖິງ​ຢ່າງ​ໃດ​ກໍ​ຕາມ, ເຊັດ​ໄດ້​ຖືກ​ຂ້າດ້ວຍ​ມື​ຂອງ​ໂຈນ, ເພາະ​ຂອງມີຄ່າ​ອັນ​ຫລວງຫລາຍ​ຂອງ​ລາວ, ຊຶ່ງໄດ້​ນຳ​ຄວາມ​ສະຫງົບ​ສຸກ​ມາສູ່​ບິດາ​ຂອງ​ລາວ​ອີກ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ບິດາ​ຂອງ​ລາວ​ໄດ້​ສ້າງ​ຫລາຍ​ເມືອງ​ຂຶ້ນ​ໃນ​ຜືນ​ແຜ່ນດິນ, ແລະ ຜູ້ຄົນ​ເລີ່ມ​ແຜ່​ຂະຫຍາຍ​ໄປ​ທົ່ວ​ຜືນ​ແຜ່ນ​ດິນ​ອີກ. ແລະ ເຊັດ​ໄດ້​ມີ​ຊີວິດ​ຢູ່​ດົນ​ນານ​ທີ່​ສຸດ; ແລະ ລາວ​ໄດ້​ມີ​ລູກ​ຊາຍ​ຄົນ​ໜຶ່ງ​ຊື່ ຣິບລາຄິດ. ແລະ ລາວ​ໄດ້​ສິ້ນ​ຊີວິດ​ໄປ, ແລະ ຣິບລາຄິດ​ໄດ້​ຂຶ້ນ​ປົກ​ຄອງ​ແທນ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຣິບລາຄິດ​ບໍ່​ໄດ້​ເຮັດ​ສິ່ງ​ທີ່​ຖືກຕ້ອງ​ໃນ​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າ​ເລີຍ, ຍ້ອນ​ວ່າ​ລາວ​ມີ​ມະ​ເຫ​ສີ ແລະ ນາງ​ສະໜົມ​ຫລາຍ​ຄົນ, ແລະ ໄດ້​ວາງ​ພາລະ​ອັນ​ເຫລືອ​ບ່າ​ກວ່າ​ແຮງ​ໃຫ້​ກັບ​ຜູ້ຄົນ; ແທ້​ຈິງ​ແລ້ວ, ລາວ​ໄດ້​ເກັບ​ພາສີ​ນຳ​ຜູ້ຄົນ​ເຫລົ່ານັ້ນດ້ວຍ​ຄ່າ​ພາສີ​ອັນ​ແພງ; ແລະ ດ້ວຍ​ພາສີ​ນັ້ນ ລາວ​ຈຶ່ງ​ໄດ້​ສ້າງ​ອາຄານ​ອັນ​ກວ້າງ​ໃຫຍ່​ຫລາຍ​ແຫ່ງ."},{"vNo":"6 ","txt":"ແລະ ລາວ​ໄດ້​ສ້າງ​ບັນລັງ​ອັນ​ງົດ​ງາມ​ທີ່​ສຸດ​ໃຫ້​ຕົນ​ເອງ ແລະ ໄດ້​ສ້າງ​ຄຸກ​ຫລາຍ​ແຫ່ງນຳ​ອີກ, ແລະ ຄົນໃດ​ທີ່​ບໍ່​ຍອມ​ເສຍ​ພາສີ ລາວ​ກໍ​ເອົາ​ເຂົາ​ເຂົ້າຄຸກ; ແລະ ຄົນໃດ​ທີ່​ບໍ່​ສາມາດ​ເສຍ​ພາສີ ລາວກໍ​ເອົາ​ເຂົາ​ເຂົ້າຄຸກ; ແລະ ລາວ​ໄດ້​ໃຫ້​ພວກ​ເຂົາອອກ​ແຮງ​ງານ​ໜັກ​ຕະຫລອດ​ເວລາ​ເພື່ອ​ລ້ຽງ​ຕົນ; ແລະ ຄົນໃດ​ທີ່​ບໍ່​ຍອມ​ອອກ​ແຮງ​ງານ ລາວ​ກໍ​ສັ່ງ​ໃຫ້​ຂ້າ​ຄົນ​ນັ້ນຖິ້ມ."},{"vNo":"7 ","txt":"ສະນັ້ນ ລາວ​ຈຶ່ງ​ໄດ້​ສິ່ງ​ຂອງ​ດີໆ​ທັງ​ໝົດ, ແທ້​ຈິງ​ແລ້ວ, ເຖິງ​ແມ່ນ​ຄຳ​ແນວ​ດີ​ຂອງ​ລາວ, ລາວກໍ​ສັ່ງ​ໃຫ້​ຫລໍ່​ຫລອມ​ໃຫ້​ບໍລິສຸດ​ຢູ່​ໃນ​ຄຸກ; ແລະ ງານ​ຝີ​ມື​ດີ​ນາໆ​ຊະນິດ ລາວ​ກໍ​ສັ່ງ​ໃຫ້​ເຮັດ​ຢູ່​ໃນ​ຄຸກ. ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ເຮັດ​ໃຫ້​ຜູ້​ຄົນ​ໄດ້​ຮັບ​ຄວາມທຸກ​ຍາກ​ລຳບາກ​ຫລາຍ​ເພາະ​ການໂສ​ເພນີ ແລະ ຄວາມ​ໜ້າ​ກຽດ​ຊັງ​ຂອງ​ລາວ."},{"vNo":"8 ","txt":"ແລະ ເມື່ອ​ລາວ​ປົກຄອງ​ເປັນ​ເວລາ​ສີ່​ສິບ​ສອງ​ປີ ຜູ້ຄົນ​ໄດ້​ລຸກຂຶ້ນຕໍ່ຕ້ານ​ລາວ; ແລະ ມັນ​ເລີ່ມ​ມີ​ສົງຄາມ​ເກີດ​ຂຶ້ນອີກ​ໃນ​ແຜ່ນດິນ, ເຖິງ​ຂະໜາດ​ທີ່​ຣິບລາຄິດ​ຖືກ​ຂ້າ​ຕາຍ, ແລະ ຜູ້​ສືບ​ຕະກຸນ​ຂອງ​ລາວ​ກໍ​ຖືກ​ຂັບ​ໄລ່​ອອກ​ຈາກ​ແຜ່ນດິນ​ໄປ."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຫລາຍ​ປີຜ່ານ​ໄປ, ໂມ​ຣິ​ອານ​ທັນ, (ໂດຍ​ທີ່​ເປັນ​ຜູ້​ສືບ​ຕະກຸນ​ຂອງ​ຣິບລາຄິດ) ໄດ້​ເຕົ້າ​ໂຮມ​ກຳລັງ​ທັບ​ຈາກ​ຜູ້ຄົນ​ຜູ້​ທີ່​ຖືກ​ຂັບ​ໄລ່​ອອກ​ໄປ, ແລະ ໄດ້​ຍົກ​ໄປ​ສູ້​ຮົບ​ກັບ​ຜູ້ຄົນ ແລະ ລາວ​ໄດ້​ຍຶດ​ເອົາ​ຫລາຍ​ຫົວ​ເມືອງ; ແລະ ສົງຄາມ​ກັບ​ມາ​ຮ້າຍ​ແຮງ​ຫລາຍ​ຂຶ້ນ, ແລະ ມັນ​ໄດ້​ຄົງ​ຢູ່​ເປັນ​ເວລາ​ຫລາຍ​ປີ; ແລະ ລາວ​ໄດ້​ມີ​ອຳນາດ​ປົກຄອງ​ທົ່ວ​ແຜ່ນດິນ, ແລະ ໄດ້​ແຕ່ງຕັ້ງຕົວ​ເອງ​ຂຶ້ນ​ເປັນ​ກະສັດ​ປົກຄອງ​ທົ່ວ​ແຜ່ນດິນ."},{"vNo":"10 ","txt":"ແລະ ຫລັງ​ຈາກ​ທີ່​ລາວ​ໄດ້​ສະ​ຖາປະນາ​ຕົນ​ເອງ​ເປັນ​ກະສັດ​ແລ້ວ, ລາວ​ໄດ້​ຫລຸດ​ຜ່ອນ​ພາລະ​ຂອງ​ຜູ້ຄົນ​ໃຫ້​ເບົາ​ບາງ​ລົງ, ຊຶ່ງ​ດ້ວຍ​ການ​ນີ້ ລາວ​ຈຶ່ງ​ໄດ້​ຮັບ​ຄວາມ​ນິຍົມ​ຊົມ​ຊອບ​ໃນ​ສາຍຕາ​ຂອງ​ຜູ້​ຄົນ, ແລະ ພວກ​ເຂົາ​ໄດ້​ແຕ່ງຕັ້ງ​ລາວ​ໃຫ້​ເປັນ​ກະສັດ​ຂອງ​ພວກ​ເຂົາ."},{"vNo":"11 ","txt":"ແລະ ລາວ​ໄດ້​ໃຫ້​ຄວາມ​ຍຸດ​ຕິ​ທຳ​ແກ່​ຜູ້​ຄົນ, ແຕ່​ບໍ່​ໄດ້​ໃຫ້​ແກ່​ຕົວ​ເອງ ເພາະ​ການ​ໂສ​ເພນີ​ຢ່າງ​ຫລວງ​ຫລາຍ​ຂອງ​ລາວ; ສະນັ້ນ ລາວ​ຈຶ່ງ​ໄດ້​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ຣິ​ອານ​ທັນ​ໄດ້​ສ້າງ​ເມືອງ​ຫລາຍ​ເມືອງ​ຂຶ້ນ, ແລະ ຜູ້ຄົນ​ກັບ​ມາ​ຮັ່ງມີ​ເປັນ​ດີ​ຢ່າງ​ຍິ່ງພາຍ​ໃຕ້​ການ​ປົກຄອງ​ຂອງ​ລາວ, ທັງ​ອາຄານ ແລະ ຄຳ ແລະ ເງິນ, ແລະ ທາງ​ການ​ປູກຝັງ​ພືດ​ພັນ​ທັນ​ຍາ​ຫານ, ແລະ ທາງ​ຝູງ​ສັດລ້ຽງ, ແລະ ສັດ​ໃຊ້​ແຮງ​ງານ, ແລະ ສິ່ງ​ດັ່ງກ່າວຖືກ​ນຳ​ກັບ​ຄືນ​ມາ​ຫາ​ພວກ​ເຂົາ​ອີກ."},{"vNo":"13 ","txt":"ແລະ ໂມ​ຣິ​ອານ​ທັນ​ໄດ້​ມີ​ຊີວິດ​ຢູ່​ຢ່າງ​ຍາວ​ນານ, ແລະ ແລ້ວລາວ​ໄດ້​ມີ​ລູກ​ຊາຍຊື່ວ່າ ຄິມ; ແລະ ຄິມ​ໄດ້​ປົກ​ຄອງ​ແທນ​ບິດາ​ຂອງ​ລາວ​ຢູ່​ແປດ​ປີ, ແລະ ບິດາ​ຂອງ​ລາວ​ກໍ​ໄດ້​ສິ້ນ​ຊີວິດ​ໄປ. ແລະ ເຫດ​ການ​ໄດ້​ບັງ​ເກີດ​ຂຶ້ນ​ຄື ຄິມ​ບໍ່​ໄດ້​ປົກ​ຄອງ​ດ້ວຍ​ຄວາມ​ຊອບ​ທຳ, ສະນັ້ນ ລາວ​ຈຶ່ງ​ບໍ່​ເປັນ​ທີ່​ໂປດ​ປານ​ຂອງ​ພຣະ​ຜູ້​ເປັນ​ເຈົ້າ."},{"vNo":"14 ","txt":"ແລະ ນ້ອງ​ຊາຍ​ຂອງ​ລາວ​ໄດ້​ລຸກ​ຂຶ້ນກະບົດ​ຕໍ່​ລາວ, ຊຶ່ງດ້ວຍ​ການນີ້ ລາວ​ຈຶ່ງ​ໄດ້​ເອົາ​ອ້າຍ​ມາ​ເປັນ​ຊະ​ເລີຍ; ແລະ ຄິມ​ໄດ້​ຄົງ​ຢູ່​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ; ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ​ໃນ​ຂະ​ນະ​ທີ່​ເປັນ​ຊະ​ເລີຍນັ້ນ, ແລະ ໃນ​ໄວ​ຊະ​ລາ​ຂອງ​ລາວ, ລາວ​ໄດ້​ມີ​ລູກຊາຍ​ອີກ​ຊື່ວ່າ ເລ​ວີ; ແລະ ຄິມ​ໄດ້ສິ້ນ​ຊີວິດ​ໄປ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເລ​ວີ​ໄດ້​ເປັນ​ຊະ​ເລີຍຫລັງ​ຈາກ​ບິດາ​ຂອງ​ລາວ​ເປັນ​ເວລາ​ສີ່​ສິບ​ສອງປີ, ແລະ ລາວ​ໄດ້​ກໍ່​ສົງຄາມ​ກັບ​ກະສັດ​ຂອງ​ແຜ່ນດິນ, ດ້ວຍ​ເຫດ​ນີ້ ລາວ​ຈຶ່ງ​ໄດ້​ອານາຈັກ​ມາ​ເປັນ​ຂອງ​ຕົນ."},{"vNo":"16 ","txt":"ແລະ ຫລັງ​ຈາກ​ລາວ​ໄດ້​ອານາຈັກ​ມາ​ເປັນ​ຂອງ​ຕົນ​ແລ້ວ ລາວ​ໄດ້​ເຮັດ​ສິ່ງ​ທີ່​ຖືກຕ້ອງ​ໃນ​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າ; ແລະ ຜູ້ຄົນ​ຈຶ່ງ​ໄດ້​ຈະ​ເລີນ​ຮຸ່ງ​ເຮືອງ​ຂຶ້ນ​ໃນ​ແຜ່ນດິນ; ແລະ ລາວ​ໄດ້​ມີ​ຊີວິດ​ຢູ່​ຢ່າງ​ຍາວ​ນານ, ແລະ ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ແລະ ລາວ​ໄດ້​ມີ​ລູກ​ຊາຍອີກ​ຊື່ວ່າ ໂຄ​ຣຳ, ຊຶ່ງ​ລາວ​ໄດ້​ແຕ່ງຕັ້ງ​ໃຫ້​ເປັນ​ກະສັດ​ແທນ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣຳ​ເຮັດ​ແຕ່​ສິ່ງ​ທີ່​ດີ​ໃນ​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າຕະຫລອດ​ວັນ​ເວລາ​ຂອງ​ລາວ; ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ແລະ ຫລັງ​ຈາກ​ທີ່​ລາວມີ​ຊີວິດ​ຢູ່​ດົນ​ນານ​ແລ້ວ ລາວ​ກໍ​ໄດ້​ຈາກ​ໄປ​ຄື​ກັນ​ກັບ​ຄົນ​ອື່ນໆ​ຂອງ​ແຜ່ນດິນ​ໂລກ; ແລະ ກີ​ເຊ​ໄດ້​ຂຶ້ນປົກຄອງ​ແທນ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກີ​ເຊ​ໄດ້​ຈາກ​ໄປ​ອີກ, ແລະ ລິບ​ໄດ້​ຂຶ້ນ​ປົກຄອງ​ແທນ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລິບ​ເຮັດ​ສິ່ງ​ທີ່ດີ​ໃນ​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າຄື​ກັນ. ແລະ ໃນ​ວັນ​ເວລາ​ຂອງ​ລິບ​ນັ້ນ​ງູ​ພິດ​ຖືກ​ທຳລາຍ​ຈົນ​ໝົດ​ສິ້ນ. ສະນັ້ນ ຜູ້​ຄົນ​ຈຶ່ງ​ໄດ້​ໄປ​ຫາ​ແຜ່ນ​ດິນ​ທາງ​ໃຕ້ເພື່ອ​ຊອກ​ຫາ​ອາຫານ​ໃຫ້​ຜູ້ຄົນ​ຂອງ​ແຜ່ນດິນ, ເພາະວ່າ​ແຜ່ນດິນ​ນັ້ນ​ເຕັມ​ໄປ​ດ້ວຍ​ສັດປ່າ. ແລະ ຕົວ​ລິບ​ເອງ​ກໍ​ກາຍ​ເປັນ​ນາຍ​ພານ​ໃຫຍ່​ຜູ້​ໜຶ່ງ."},{"vNo":"20 ","txt":"ແລະ ພວກ​ເຂົາ​ໄດ້​ສ້າງ​ເມືອງ​ໃຫຍ່​ເມືອງ​ໜຶ່ງ​ຂຶ້ນ​ໃກ້​ກັບ​ຊ່ອງ​ແຄບ​ຂອງ​ແຜ່ນດິນ​ໃກ້​ກັບ​ບ່ອນ​ຊຶ່ງທະ​ເລ​ແບ່ງ​ແຜ່ນດິນ​ອອກ."},{"vNo":"21 ","txt":"ແລະ ພວກ​ເຂົາ​ໄດ້​ປົກ​ປັກ​ຮັກສາ​ແຜ່ນດິນ​ທາງ​ໃຕ້​ໄວ້​ເປັນ​ຖິ່ນ​ແຫ້ງ​ແລ້ງ​ກັນດານ ເພື່ອ​ຈະ​ໄດ້​ສັດ​ໄວ້​ລ່າ. ແລະ ສ່ວນ​ແຜ່ນດິນ​ທາງ​ເໜືອ​ນັ້ນ ເຕັມ​ໄປ​ດ້ວຍ​ຜູ້ຄົນ​ອາ​ໄສ​ຢູ່."},{"vNo":"22 ","txt":"ແລະ ພວກ​ເຂົາ​ມີ​ການ​ອຸດ​ສາ​ຫະກຳ​ຢ່າງ​ຍິ່ງ, ແລະ ພວກ​ເຂົາ​ໄດ້​ຊື້​ຂາຍ ແລະ ທຳ​ການ​ຄ້າ​ລະຫວ່າງ​ກັນ ເພື່ອ​ຈະ​ໄດ້​ຜົນ​ປະ​ໂຫຍດ."},{"vNo":"23 ","txt":"ແລະ ພວກ​ເຂົາ​ໄດ້​ຂຸດ​ຄົ້ນ​ແຮ່​ນາໆ​ຊະນິດ, ແລະ ໄດ້​ຫລໍ່​ຫລອມ​ຄຳ, ແລະ ເງິນ, ແລະ ເຫລັກ, ແລະ ທອງ​ເຫລືອງ, ແລະ ໂລຫະ​ນາໆ​ຊະ​ນິດ; ແລະ ພວກ​ເຂົາ​ໄດ້ຂຸດ​ຄົນມັນ​ຂຶ້ນມາ​ຈາກ​ດິນ; ສະ​ນັ້ນ, ພວກ​ເຂົາ​ຈຶ່ງ​ໄດ້​ຄູນ​ດິນຂຶ້ນ​ເປັນ​ກອງ​ໃຫຍ່​ເພື່ອ​ໃຫ້​ໄດ້​ແຮ່ ເປັນ​ຄຳ, ແລະ ເປັນເງິນ, ແລະ ເປັນເຫລັກ, ແລະ ເປັນ​ທອງ​ແດງ. ແລະ ພວກ​ເຂົາ​ໄດ້​ຜະ​ລິດ​ສິ່ງ​ອື່ນໆອີກ​ຫລາຍ​ຢ່າງ."},{"vNo":"24 ","txt":"ແລະ ພວກ​ເຂົາ​ໄດ້​ຕ່ຳ​ຜ້າ​ໄໝ ແລະ ຜ້າ​ລີ​ນິນ​ຢ່າງ​ດີ; ແລະ ພວກ​ເຂົາ​ໄດ້​ເຮັດ​ເສື້ອ​ຜ້າ​ຫລາຍ​ຊະນິດ, ເພື່ອ​ພວກ​ເຂົາ​ຈະ​ໄດ້​ຫຸ້ມ​ຫໍ່​ຄວາມ​ເປືອຍ​ເປົ່າ​ຂອງ​ພວກ​ເຂົາ."},{"vNo":"25 ","txt":"ແລະ ພວກ​ເຂົາ​ໄດ້​ເຮັດ​ເຄື່ອງມື​ນາໆ​ຊະນິດ​ເພື່ອ​ໄຖ​ດິນ, ທັງ​ເພື່ອ​ຂຸດ ແລະ ເພື່ອ​ຫວ່ານ, ແລະ ເພື່ອ​ເກັບ​ກ່ຽວ ແລະ ເພື່ອ​ພວນ, ແລະ ເພື່ອ​ນວດ​ນຳ​ອີກ."},{"vNo":"26 ","txt":"ແລະ ພວກ​ເຂົາ​ໄດ້​ເຮັດ​ເຄື່ອງມື​ນາໆ​ຊະນິດ ຊຶ່ງ​ພວກ​ເຂົາ​ໄດ້​ເຮັດ​ໂດຍ​ໃຊ້​ແຮງ​ງານ​ຂອງ​ສັດຂອງ​ພວກ​ເຂົາ."},{"vNo":"27 ","txt":"ແລະ ພວກ​ເຂົາ​ໄດ້​ສ້າງ​ອາວຸດ​ແຫ່ງ​ສົງຄາມ​ນາໆ​ຊະນິດ. ແລະ ພວກ​ເຂົາ​ໄດ້​ເຮັດ​ວຽກ​ນາໆ​ຊະນິດ​ດ້ວຍ​ຝີ​ມື​ແປກຢ່າງ​ຍິ່ງ."},{"vNo":"28 ","txt":"ແລະ ບໍ່​ເຄີຍ​ມີ​ຜູ້​ໃດ​ເລີຍ​ທີ່​ໄດ້​ຮັບ​ພອນ​ຫລາຍ​ກວ່າ​ພວກ​ເຂົາ, ແລະ ມີ​ຄວາມ​ຈະ​ເລີນ​ຮຸ່ງ​ເຮືອງ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າຫລາຍ​ກວ່າ​ນີ້. ແລະ ພວກ​ເຂົາ​ໄດ້​ຢູ່​ໃນ​ແຜ່ນດິນ​ທີ່​ປະ​ເສີດ​ເລີດ​ລ້ຳກວ່າ​ແຜ່ນດິນ​ທັງ​ໝົດ, ເພາະວ່າ​ພຣະຜູ້​ເປັນ​ເຈົ້າຮັບ​ສັ່ງ​ມັນ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລິບມີ​ຊີວິດ​ຢູ່​ຢ່າງ​ຍາວ​ນານ, ແລະ ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ແລະ ລາວ​ກໍ​ມີ​ລູກຊາຍ​ອີກ​ຊື່ວ່າ ຮີ​ອາທຳ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຮີ​ອາທຳ​ໄດ້​ປົກຄອງ​ແທນ​ບິດາຂອງ​ລາວ. ແລະ ເມື່ອ​ຮີ​ອາທຳ​ໄດ້​ປົກຄອງ​ຢູ່​ຊາວ​ສີ່​ປີ, ຈົ່ງ​ເບິ່ງ, ອານາຈັກ​ຖືກ​ຍຶດ​ໄປ​ຈາກ​ລາວ. ແລະ ລາວ​ໄດ້​ຕົກ​ເປັນ​ຊະ​ເລີຍ​ຫລາຍ​ປີ, ແທ້​ຈິງ​ແລ້ວ, ແມ່ນ​ຕະຫລອດວັນ​ເວລາ​ທີ່​ເຫລືອ​ຢູ່​ຂອງ​ລາວ."},{"vNo":"31 ","txt":"ແລະ ລາວ​ໄດ້​ມີ​ລູກ​ຊາຍ​ຊື່ວ່າ ເຫັດ, ແລະ ເຫັດ​ໄດ້​ໃຊ້​ຊີວິດ​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ. ແລະ ເຫັດ​ມີ​ລູກ​ຊື່ວ່າ ອາ​ໂຣນ, ແລະ ອາ​ໂຣນ​ໄດ້​ຢູ່​ໃນ​ຄວາມ​ເປັນ​ຊະ​ເລີຍ​ຕະ​ຫລອດ​ວັນ​ເວລາ​ຂອງ​ລາວ​ຄື​ກັນ; ແລະ ລາວ​ມີ​ລູກ​ຊາຍ​ຊື່ວ່າ ອາມນີ​ແກ​ດາ, ແລະ ອາມນີ​ແກ​ດາ​ກໍ​ໄດ້​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ​ຄື​ກັນ; ແລະ ລາວ​ມີ​ລູກຊາຍ​ຊື່ວ່າ ໂຄ​ຣິ​ອານ​ທຳ, ແລະ ໂຄ​ຣິ​ອານ​ທຳ​ກໍ​ໄດ້​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ​ຄື​ກັນ; ແລະ ລາວ​ມີ​ລູກຊາຍ​ຊື່ວ່າ ຄອມ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄອມ​ໄດ້​ຍຶດ​ເອົາ​ອານາຈັກ​ໄປ​ເຄິ່ງໜຶ່ງ. ແລະ ລາວ​ໄດ້​ປົກຄອງ​ອານາຈັກ​ສ່ວນ​ນັ້ນ​ເປັນ​ເວລາ​ສີ່​ສິບ​ສອງ​ປີ; ແລະ ລາວ​ໄດ້​ໄປ​ສູ້​ຮົບ​ກັບ​ກະສັດ​ອາ​ມກິດ, ແລະ ທັງ​ສອງ​ໄດ້​ຕໍ່ສູ້​ກັນ​ເປັນ​ເວລາ​ຫລາຍ​ປີ ຊຶ່ງລະຫວ່າງ​ເວລາ​ນັ້ນຄອມ​ໄດ້​ມີ​ອຳ​ນາດ​ເໜືອ​ອາ​ມກິດ, ແລະ ໄດ້​ຍຶດ​ເອົາ​ອາ​ນາ​ຈັກ​ສ່ວນ​ທີ່​ເຫລືອ​ຢູ່​ມາ​ເປັນ​ເຈົ້າຂອງ."},{"vNo":"33 ","txt":"ແລະ ໃນ​ວັນ​ເວລາ​ຂອງ​ຄອມ ມັນ​ເລີ່ມ​ມີ​ພວກ​ໂຈນ​ຢູ່​ໃນ​ແຜ່ນ​ດິນ; ແລະ ພວກ​ເຂົາ​ເຫລົ່າ​ນັ້ນ​ໄດ້​ນຳ​ເອົາ​ແຜນ​ເກົ່າ​ມາ​ໃຊ້, ແລະ ໄດ້​ເວົ້າ​ຄຳ​ສາບານ​ຕາມ​ວິທີ​ຂອງ​ຄົນ​ສະ​ໄໝ​ໂບຮານ, ແລະ ພະຍາ​ຍາມ​ທີ່​ຈະ​ທຳລາຍ​ອານາຈັກ​ອີກ."},{"vNo":"34 ","txt":"ບັດ​ນີ້ຄອມ​ໄດ້​ຕໍ່ສູ້​ກັບ​ພວກ​ເຂົາຢ່າງ​ໜັກ; ເຖິງ​ຢ່າງ​ໃດ​ກໍ​ຕາມ, ລາວ​ກໍ​ຍັງ​ເອົາ​ຊະນະ​ພວກ​ເຂົາບໍ່​ໄດ້."}]}