{"heading":"ອານາຈັກ​ສົ່ງ​ຕໍ່​ຈາກ​ຜູ້ໜຶ່ງ​ຫາ​ອີກ​ຜູ້​ໜຶ່ງ​ຕາມ​ເຊື້ອສາຍ, ຕາມກົນອຸບາຍ​ເລ້​ຫລ່ຽມ, ແລະ ຕາມການ​ຄາດຕະກຳ—ອີ​ເມີ​ເຫັນ​ພຣະ​ບຸດ​ແຫ່ງ​ຄວາມ​ຊອບ​ທຳ—ສາດ​ສະ​ດາ​ຫລາຍ​ທ່ານ​ຮຽກຮ້ອງ​ໃຫ້​ມີ​ການ​ກັບ​ໃຈ—ມີ​ຄວາມ​ອຶດ​ຢາກ​ເກີດ​ຂຶ້ນ ແລະ ມີ​ງູ​ພິດ​ກັດ​ຕອດ​ຜູ້ຄົນ.","prevAbbr":"ether","nextAbbr":"ether","prevNo":8,"nextNo":10,"chapterTitle":"ອີ​ເທີ 9","prevTitle":"ອີ​ເທີ 8","nextTitle":"ອີ​ເທີ 10","verses":[{"vNo":1,"txt":"ແລະ ບັດ​ນີ້​ຂ້າພະ​ເຈົ້າໂມ​ໂຣ​ໄນ​ເລີ່ມ​ເຮັດ​ບັນທຶກ​ຂອງ​ຂ້າພະ​ເຈົ້າຕໍ່​ໄປ. ດັ່ງນັ້ນ, ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ຍ້ອນ​ວ່າການ​ມົ້ວ​ສຸມ​ລັບ​ຂອງ​ເອ​ຄິດ ແລະ ໝູ່​ເພື່ອນ​ຂອງ​ລາວ, ຈົ່ງ​ເບິ່ງ, ພວກ​ເຂົາ​ໄດ້​ໂຄ່ນ​ລົ້ມອານາຈັກ​ຂອງ​ໂອ​ເມ."},{"vNo":2,"txt":"ເຖິງ​ຢ່າງ​ໃດ​ກໍ​ຕາມ, ພຣະຜູ້​ເປັນ​ເຈົ້າຍັງ​ໄດ້​ເມດ​ຕາ​ສົງສານ​ໂອ​ເມ, ພ້ອມ​ທັງ​ລູກ​ຊາຍ ແລະ ລູກ​ສາວ​ຂອງ​ລາວ ຜູ້​ທີ່​ບໍ່​ພະຍາຍາມ​ທຳລາຍ​ລາວ."},{"vNo":3,"txt":"ແລະ ພຣະຜູ້​ເປັນ​ເຈົ້າ​ໄດ້​ເຕືອນ​ໂອ​ເມ​ໃນ​ຄວາມ​ຝັນ​ວ່າ ລາວ​ຄວນ​ອອກ​ໄປ​ຈາກ​ແຜ່ນດິນ; ສະນັ້ນ​ໂອ​ເມ​ຈຶ່ງ​ໄດ້​ອອກ​ໄປ​ຈາກ​ແຜ່ນດິນ ພ້ອມ​ດ້ວຍ​ຄອບຄົວ​ຂອງ​ລາວ, ແລະ ໄດ້​ເດີນທາງ​ໄປ​ຫລາຍ​ມື້, ແລະ ມາ​ຮອດ ແລະ ຜ່ານ​ເນີນ​ພູ​ຊິມ​ໄປ, ແລະ ໄດ້​ມາ​ຮອດ​ບ່ອນ​ຊຶ່ງຊາວ​ນີ​ໄຟ​ໄດ້​ຖືກ​ທຳລາຍ, ແລະ ຈາກ​ບ່ອນ​ນັ້ນ​ໄປ​ທາງ​ຕາ​ເວັນ​ອອກ, ແລະ ມາ​ຮອດ​ບ່ອນ​ໃກ້​ຝັ່ງ​ທະ​ເລ ຊຶ່ງມີ​ຊື່ວ່າ ອາບ​ລຳ, ແລະ ບ່ອນ​ນັ້ນລາວ​ໄດ້​ຕັ້ງຜ້າ​ເຕັ້ນຂຶ້ນ ພ້ອມ​ທັງ​ລູກ​ຊາຍ ແລະ ລູກ​ສາວ​ຂອງ​ລາວ​ນຳ​ອີກ, ແລະ ຄົນ​ໃນ​ຄອບຄົວ​ຂອງ​ລາວ​ທັງ​ໝົດ​ນອກ​ຈາກ​ຢາ​ເຣັດ ແລະ ຄອບຄົວ​ຂອງ​ລາວ​ເທົ່າ​ນັ້ນ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຢາ​ເຣັດ​ໄດ້​ຖືກ​ແຕ່ງຕັ້ງ​ໃຫ້​ເປັນ​ກະສັດ​ປົກຄອງ​ຜູ້ຄົນ​ດ້ວຍ​ມື​ຂອງ​ຄວາມ​ຊົ່ວ​ຮ້າຍ; ແລະ ລາວ​ໄດ້​ຍົກ​ລູກ​ສາວ​ຂອງ​ລາວ​ໃຫ້​ເປັນ​ພັນ​ລະ​ຍາຂອງ​ເອ​ຄິດ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເອ​ຄິດ​ພະຍາຍາມ​ທີ່​ຈະ​ຂ້າ​ພໍ່​ເຖົ້າ​ຂອງ​ຕົນ; ແລະ ລາວ​ໄດ້​ຂໍ​ຮ້ອງ​ຜູ້​ທີ່​ລາວ​ໃຫ້​ກ່າວ​ຄຳ​ສາບານ​ດ້ວຍ​ຄຳ​ສາບານ​ຂອງ​ຄົນ​ໃນ​ສະ​ໄໝ​ໂບຮານ, ແລະ ພວກ​ນັ້ນ​ກໍ​ໄດ້​ຫົວ​ພໍ່ເຖົ້າ​ຂອງ​ເອ​ຄິດ, ໃນ​ຂະນະ​ທີ່​ຢາ​ເຣັດ​ນັ່ງ​ຢູ່​ໃນ​ບັນລັງ​ກ່າວ​ຄຳ​ປາ​ໄສ​ຕໍ່​ຜູ້ຄົນ."},{"vNo":6,"txt":"ເພາະ​ການ​ແຜ່​ສັງຄົມ​ທີ່​ຊົ່ວ​ຮ້າຍ ແລະ ລຶກລັບ​ນີ້​ເປັນ​ໄປ​ຢ່າງ​ໃຫຍ່​ຫລວງ ຈົນ​ວ່າ​ມັນ​ໄດ້​ເຮັດ​ໃຫ້​ໃຈ​ຂອງ​ຜູ້ຄົນ​ທັງ​ໝົດ​ເສື່ອມ​ໂຊມ; ດັ່ງນັ້ນ ຢາ​ເຣັດ​ຈຶ່ງ​ຖືກ​ລອບ​ຂ້າ​ໃນ​ບັນລັງ​ຂອງ​ລາວ​ເອງ, ແລະ ເອ​ຄິດ​ໄດ້ຂຶ້ນປົກຄອງ​ແທນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເອ​ຄິດ​ເລີ່ມ​ມີ​ຄວາມ​ອິດສາ​ບັງ​ບຽດ​ລູກ​ຊາຍ​ຄົນ​ໜຶ່ງຂອງ​ຕົນ, ດັ່ງນັ້ນ ລາວ​ຈຶ່ງ​ໄດ້​ເອົາ​ລູກ​ຊາຍ​ຂອງ​ຕົນ​ຂັງ​ໄວ້​ໃນ​ຄຸກ, ແລະ ໃຫ້​ຂັງ​ໄວ້​ໂດຍ​ເອົາ​ອາຫານ​ໃຫ້​ກິນ​ພຽງ​ເລັກ​ນ້ອຍ ຫລື​ວ່າ​ບໍ່​ໃຫ້​ກິນ​ເລີຍ ຈົນ​ເຖິງ​ແກ່​ຄວາມ​ຕາຍ."},{"vNo":8,"txt":"ແລະ ບັດ​ນີ້ນ້ອງ​ຊາຍ​ຂອງ​ຜູ້​ທີ່​ຕາຍ, (ມີ​ຊື່ວ່າ ນີມ​ຣາ) ໄດ້​ຄຽດ​ແຄ້ນ​ໃຫ້​ບິດາ​ຂອງ​ລາວຍ້ອນ​ສິ່ງ​ທີ່​ບິດາ​ຂອງ​ລາວໄດ້​ເຮັດ​ກັບ​ອ້າຍ​ຂອງ​ລາວ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນີມ​ຣາ​ໄດ້​ເຕົ້າ​ໂຮມ​ຄົນ​ຈຳນວນ​ໜຶ່ງ, ແລະ ໄດ້​ໜີ​ອອກ​ຈາກ​ແຜ່ນດິນ​ໄປ, ແລະ ໄດ້​ຂ້າມ​ໄປ​ຢູ່​ກັບ​ໂອ​ເມ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເອ​ຄິດ​ໄດ້​ລູກ​ຊາຍ​ຕື່ມ​ອີກ, ແລະ ພວກ​ເຂົາ​ໄດ້​ເອົາ​ຊະນະ​ໃຈ​ຂອງ​ຜູ້ຄົນ ເຖິງ​ແມ່ນພວກ​ເຂົາ​ໄດ້​ສາບານ​ກັບ​ລາວວ່າຈະ​ເຮັດ​ຄວາມ​ຊົ່ວ​ຮ້າຍ​ທຸກ​ຢ່າງ​ຕາມ​ທີ່​ລາວ​ປາ​ຖະໜາ."},{"vNo":11,"txt":"ບັດ​ນີ້​ຜູ້​ຄົນ​ຂອງ​ເອ​ຄິດ​ປາ​ຖະໜາ​ຜົນ​ປະ​ໂຫຍດ, ຄື​ກັນ​ກັບ​ທີ່​ເອ​ຄິດ​ປາ​ຖະໜາ​ອຳນາດ; ດັ່ງນັ້ນ, ພວກ​ລູກ​ຊາຍ​ຂອງ​ເອ​ຄິດ​ຈຶ່ງ​ໄດ້​ແຈກ​ຢາຍ​ເງິນ​ໃຫ້​ພວກ​ເຂົາ, ຊຶ່ງ​ດ້ວຍ​ວິທີ​ນີ້ ພວກ​ເຂົາ​ຈຶ່ງ​ໄດ້​ດຶງ​ຜູ້ຄົນ​ສ່ວນ​ຫລາຍ​ມາ​ຫາ​ພວກ​ເຂົາ."},{"vNo":12,"txt":"ແລະ ມັນ​ເລີ່ມ​ມີ​ສົງຄາມ​ລະຫວ່າງ​ພວກ​ລູກ​ຊາຍ​ຂອງ​ເອ​ຄິດ​ກັບ​ຕົວ​ເອ​ຄິດ​ເອງ​ເປັນ​ເວລາ​ຫລາຍ​ປີ, ແທ້​ຈິງ​ແລ້ວ, ຈົນ​ວ່າ​ໄປ​ສູ່​ຄວາມ​ພິນາດ​ຂອງ​ຜູ້ຄົນ​ທີ່ຢູ່​ໃນ​ອານາຈັກ​ເກືອບ​ໝົດ, ແທ້​ຈິງ​ແລ້ວ, ແມ່ນ​ທັງ​ໝົດ ນອກ​ຈາກ​ຄົນ​ສາມ​ສິບ​ຄົນ​ກັບ​ພວກ​ທີ່​ໜີ​ໄປ​ກັບ​ເຊື້ອ​ສາຍ​ຂອງ​ໂອ​ເມ​ເທົ່າ​ນັ້ນ."},{"vNo":13,"txt":"ດັ່ງນັ້ນ, ໂອ​ເມ​ຈຶ່ງ​ໄດ້​ກັບ​ຄືນ​ມາ​ຫາ​ແຜ່ນດິນ​ທີ່​ເປັນ​ມູນ​ມໍລະດົກ​ຂອງ​ຕົນ​ອີກ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂອ​ເມ​ເລີ່ມ​ເຖົ້າ​ແກ່​ລົງ; ເຖິງ​ຢ່າງ​ໃດ​ກໍ​ຕາມ, ລາວ​ກໍ​ຍັງ​ໄດ້​ລູກ​ຊາຍ​ອີກ​ຄົນ​ໜຶ່ງ​ໃນ​ໄວຊະລາ​ຂອງ​ລາວ ຊື່ວ່າ ອີ​ເມີ; ແລະ ລາວ​ໄດ້​ແຕ່ງຕັ້ງ​ໃຫ້​ອີ​ເມີ​ເປັນ​ກະສັດ​ປົກຄອງ​ແທນ."},{"vNo":15,"txt":"ແລະ ຫລັງ​ຈາກ​ທີ່​ອີ​ເມີ​ໄດ້​ຖືກ​ແຕ່ງຕັ້ງ​ໃຫ້​ເປັນ​ກະສັດ​ແທນ​ແລ້ວ, ລາວ​ໄດ້​ເຫັນ​ສັນຕິພາບ​ໃນ​ແຜ່ນດິນ​ຢູ່​ສອງ​ປີ, ແລະ ລາວ​ໄດ້​ສິ້ນ​ຊີວິດໄປ, ໂດຍ​ທີ່ໄດ້​ເຫັນ​ວັນ​ເວລາ​ຊຶ່ງ​ເຕັມ​ໄປ​ດ້ວຍ​ຄວາມ​ເສົ້າສະຫລົດ​ໃຈ​ເປັນ​ເວລາ​ຍາວ​ນານ. ແລະ ເຫດການ​ໄດ້​ບັງ​ເກີດ​ຂຶ້ນຄື ອີ​ເມີ​ໄດ້​ປົກຄອງ​ແທນ​ລາວ, ແລະ ໄດ້​ກະທຳ​ຕາມ​ຕົວຢ່າງ​ຂອງ​ບິດາ​ຕົນ."},{"vNo":16,"txt":"ແລະ ພຣະຜູ້​ເປັນ​ເຈົ້າ​ເລີ່ມ​ເອົາ​ຄຳ​ສາບ​ແຊ່ງ​ອອກ​ໄປ​ຈາກ​ແຜ່ນດິນ​ອີກ, ແລະ ເຊື້ອສາຍ​ຂອງ​ອີ​ເມີ​ໄດ້​ຈະ​ເລີນ​ຮຸ່ງ​ເຮືອງຢ່າງ​ຍິ່ງພາຍ​ໃຕ້​ການ​ປົກຄອງ​ຂອງ​ອີ​ເມີ; ແລະ ໃນ​ເວລາ​ຫົກ​ສິບ​ສອງ​ປີ ພວກ​ເຂົາກັບ​ມາ​ເປັນ​ຄົນ​ເຂັ້ມ​ແຂງ​ຢ່າງ​ຍິ່ງ, ເຖິງ​ຂະໜາດ​ທີ່​ພວກ​ເຂົາກາຍ​ມາ​ເປັນ​ຄົນ​ຮັ່ງມີ​ຢ່າງ​ຍິ່ງ—"},{"vNo":17,"txt":"ໂດຍ​ມີ​ໝາກ​ໄມ້ນາໆ​ຊະນິດ, ແລະ ເຄື່ອງ​ປູກ​ຂອງ​ຝັງ, ແລະ ຜ້າ​ໄໝ, ແລະ ຜ້າ​ລີ​ນິນ​ຢ່າງ​ດີ, ແລະ ຄຳ, ແລະ ເງິນ, ແລະ ຂອງ​ມີຄ່າ​ຫລາຍ​ຢ່າງ;"},{"vNo":18,"txt":"ແລະ ກໍ​ມີ​ຝູງ​ສັດ​ລ້ຽງ, ງົວ​ເຖິກ, ແລະ ງົວ​ແມ່, ແລະ ແກະ, ແລະ ໝູ, ແລະ ແບ້, ແລະ ສັດ​ອື່ນໆ​ອີກ​ຫລາຍ​ຊະນິດ​ທີ່​ມີ​ປະ​ໂຫຍດ​ສຳລັບ​ເປັນ​ອາຫານ​ຂອງ​ມະນຸດ​ນຳ​ອີກ."},{"vNo":19,"txt":"ແລະ ພວກ​ເຂົາ​ກໍ​ມີ​ຝູງ​ມ້າ, ແລະ ລໍ, ແລະ ກໍ​ມີ​ຊ້າງ ແລະ ມີ​ຄູ​ຣີ​ລຳ ແລະ ຄູ​ມຳ​ນຳ​ອີກ; ຊຶ່ງທັງ​ໝົດ​ເປັນ​ປະ​ໂຫຍດ​ແກ່​ມະນຸດ, ແລະ ໂດຍ​ສະ​ເພາະ​ແມ່ນ​ຝູງ​ຊ້າງ, ຄູ​ຣີ​ລຳ, ແລະ ຄູ​ມຳ."},{"vNo":20,"txt":"ແລະ ພຣະຜູ້​ເປັນ​ເຈົ້າ​ໄດ້​ຖອກ​ເທ​ພຣະ​ພອນ​ລົງ​ມາ​ເທິງແຜ່ນດິນດັ່ງ​ນີ້ ຊຶ່ງ​ເປັນ​ແຜ່ນດິນ​ທີ່​ປະ​ເສີດ​ເລີດ​ລ້ຳກວ່າ​ແຜ່ນດິນ​ອື່ນໆ​ທັງ​ໝົດ; ແລະ ພຣະ​ອົງ​ໄດ້​ບັນຊາ​ວ່າ ຜູ້​ໃດ​ກໍ​ຕາມ​ທີ່​ຈະ​ເປັນ​ເຈົ້າຂອງ​ແຜ່ນດິນ ຜູ້ນັ້ນຄວນຄອບ​ຄອງ​ມັນ​ໄວ້​ໃຫ້​ກັບ​ພຣະ​ຜູ້​ເປັນ​ເຈົ້າ, ຖ້າ​ບໍ່​ດັ່ງນັ້ນ ເຂົາ​ຈະ​ຖືກ​ທຳລາຍ​ເວລາ​ເຂົາ​ສຸກ​ໃນ​ຄວາມ​ຊົ່ວ​ຮ້າຍ; ເພາະ​ກັບ​ຄົນ​ເຊັ່ນນັ້ນ, ພຣະຜູ້​ເປັນ​ເຈົ້າກ່າວ: ເຮົາ​ຈະ​ຖອກ​ເທ​ຄວາມ​ບໍລິບູນ​ແຫ່ງ​ຄວາມ​ໂມ​ໂຫ​ຂອງ​ເຮົາ​ອອກ​ມາ."},{"vNo":21,"txt":"ແລະ ອີ​ເມີ​ໄດ້​ດຳ​ເນີນ​ການ​ຕັດສິນ​ດ້ວຍ​ຄວາມ​ຍຸດ​ຕິ​ທຳ​ຕະຫລອດ​ວັນ​ເວລາ​ຂອງ​ລາວ, ແລະ ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ແລະ ມີ​ລູກ​ຊາຍ​ຜູ້​ໜຶ່ງ​ຊື່ວ່າ ໂຄ​ຣິ​ອານ​ທຳ, ແລະ ລາວ​ໄດ້​ແຕ່ງ​ຕັ້ງ​ໃຫ້​ໂຄ​ຣິ​ອານ​ທຳ​ຂຶ້ນ​ປົກ​ຄອງ​ແທນ."},{"vNo":22,"txt":"ແລະ ຫລັງ​ຈາກ​ທີ່​ລາວ​ໄດ້​ແຕ່ງຕັ້ງ​ໃຫ້​ໂຄ​ຣິ​ອານ​ທຳ​ປົກຄອງ​ແທນ​ແລ້ວ ລາວ​ກໍ​ມີ​ຊີວິດ​ຢູ່​ຕື່ມ​ອີກ​ສີ່​ປີ, ແລະ ລາວ​ກໍ​ໄດ້​ເຫັນ​ສັນຕິ​ພາບ​ໃນ​ແຜ່ນດິນ; ແທ້​ຈິງ​ແລ້ວ, ແລະ ເຖິງ​ແມ່ນລາວ​ໄດ້​ເຫັນ​ພຣະ​ບຸດ​ແຫ່ງ​ຄວາມ​ຊອບ​ທຳ, ແລະ ລາວ​ມີ​ຄວາມ​ປິ​ຕິ​ຍິນ​ດີ ແລະ ປາບ​ປື້​ມ​ໃນ​ວັນ​ເວລາ​ຂອງ​ລາວ; ແລະ ລາວ​ກໍ​ໄດ້ສິ້ນ​ຊີວິດໄປ​ໃນ​ຄວາມ​ສະຫງົບ​ສຸກ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທຳ​ໄດ້​ກະທຳ​ຕາມ​ຕົວຢ່າງ​ຂອງ​ບິດາ​ຕົນ, ແລະ ໄດ້​ສ້າງ​ເມືອງ​ໃຫຍ່​ຫລາຍ​ເມືອງ, ແລະ ໄດ້​ໃຫ້​ຄວາມ​ດີ​ແກ່​ຜູ້ຄົນ​ຕະຫລອດ​ວັນ​ເວລາ​ຂອງ​ລາວ. ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ບໍ່​ມີ​ລູກ​ເລີຍ ຈົນ​ວ່າ​ລາວ​ເຖົ້າ​ແກ່ຊະລາ​ລົງ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພັນ​ລະ​ຍາ​ຂອງ​ລາວ​ໄດ້​ສິ້ນ​ຊີວິດ​ເມື່ອ​ນາງ​ມີ​ອາຍຸ​ໄດ້​ໜຶ່ງ​ຮ້ອຍ​ກັບ​ສອງ​ປີ. ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ໄວ​ຊະລາ​ຂອງ​ໂຄ​ຣິ​ອານ​ທຳ, ລາວ​ໄດ້​ຮັບ​ເອົາ​ຍິງ​ສາວຄົນ​ໜຶ່ງ​ມາ​ເປັນ​ພັນ​ລະ​ຍາ, ແລະ ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ; ສະນັ້ນ ລາວ​ຈຶ່ງ​ມີຊີວິດ​ຢູ່​ຈົນ​ເຖິງ​ໜຶ່ງ​ຮ້ອຍ​ສີ່​ສິບ​ສອງ​ປີ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ມີ​ລູກ​ຊາຍ​ຜູ້​ໜຶ່ງ​ຊື່ວ່າ ຄອມ, ແລະ ຄອມ​ໄດ້​ຂຶ້ນປົກຄອງ​ແທນ; ແລະ ລາວ​ໄດ້​ປົກຄອງ​ຢູ່​ສີ່​ສິບ​ເກົ້າປີ, ແລະ ລາວ​ໄດ້​ມີ​ລູກຊາຍຊື່ວ່າ ເຫັດ; ແລະ ເຫັດ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ​ຄື​ກັນ."},{"vNo":26,"txt":"ແລະ ຜູ້ຄົນ​ໄດ້​ແຜ່​ຂະຫຍາຍ​ອອກ​ໄປ​ທົ່ວ​ຜືນ​ແຜ່ນ​ດິນ​ອີກ, ແລະ ເລີ່ມ​ມີ​ຄວາມ​ຊົ່ວ​ຮ້າຍ​ຫລາຍ​ໃນ​ແຜ່ນດິນ​ອີກ ແລະ ເຫັດ​ເລີ່ມ​ຖື​ແຜນ​ລຶກລັບ​ຂອງ​ສະ​ໄໝ​ກ່ອນ​ອີກ​ເພື່ອ​ທຳລາຍ​ບິດາ​ຂອງ​ຕົນ."},{"vNo":27,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ປົດ​ບິດາ​ຂອງ​ຕົນ​ອອກ​ຈາກ​ບັນລັງ, ໂດຍ​ການ​ຂ້າ​ດ້ວຍ​ດາບ​ຂອງ​ຕົນ​ເອງ; ແລະ ລາວ​ໄດ້​ຂຶ້ນປົກຄອງ​ແທນ."},{"vNo":28,"txt":"ແລະ ມີ​ສາດ​ສະ​ດາ​ຫລາຍ​ທ່ານ​ໃນ​ແຜ່ນດິນ​ອີກ, ມາ​ປ່າວ​ເຕືອນ​ເລື່ອງ​ການ​ກັບ​ໃຈ​ຕໍ່​ຜູ້ຄົນ​ທັງຫລາຍ​ວ່າ—ພວກ​ເຂົາ​ຕ້ອງ​ຕຽມ​ທາງ​ຂອງ​ພຣະຜູ້​ເປັນ​ເຈົ້າ ຖ້າ​ບໍ່​ດັ່ງນັ້ນ ຄຳ​ສາບ​ແຊ່ງ​ຈະ​ມາ​ສູ່​ຜືນ​ແຜ່ນດິນ; ແທ້​ຈິງ​ແລ້ວ, ມັນ​ຈະ​ມີ​ຄວາມ​ອຶດ​ຢາກ​ຢ່າງ​ໃຫຍ່​ຫລວງ ຊຶ່ງຈະ​ເປັນ​ເຫດ​ໃຫ້​ພວກ​ເຂົາ​ຖືກ​ທຳລາຍ ຖ້າ​ຫາກ​ພວກ​ເຂົາ​ບໍ່​ກັບ​ໃຈ."},{"vNo":29,"txt":"ແຕ່​ວ່າ​ຜູ້ຄົນ​ບໍ່​ເຊື່ອຄຳຂອງ​ສາດສະ​ດາ​ເລີຍ, ແຕ່​ໄດ້​ຂັບ​ໄລ່​ພວກ​ເພິ່ນ​ອອກ​ໄປ; ແລະ ພວກ​ເຂົາ​ໄດ້​ໂຍນ​ຫລາຍ​ທ່ານ​ລົງ​ໃນ​ຂຸມ ແລະ ປະໃຫ້​ພວກ​ເພິ່ນຕາຍ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຮັດ​ສິ່ງ​ທັງ​ໝົດ​ນີ້ຕາມ​ຄຳ​ສັ່ງ​ຂອງ​ກະສັດ​ເຫັດ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ເລີ່ມ​ມີ​ການ​ຂາດ​ແຄນເກີດ​ຂຶ້ນຢ່າງ​ໃຫຍ່​ຫລວງ​ໃນ​ແຜ່ນດິນ, ແລະ ຜູ້​ທີ່​ອາ​ໄສ​ເລີ່ມ​ຖືກ​ທຳລາຍ​ຢ່າງ​ວ່ອງ​ໄວ​ດ້ວຍ​ການຂາດ​ແຄນ​ນັ້ນ, ເພາະວ່າ​ມັນ​ບໍ່​ມີ​ຝົນຕົກ​ລົງ​ມາ​ໃນ​ຜືນ​ແຜ່ນດິນ​ເລີຍ."},{"vNo":31,"txt":"ແລະ ມັນ​ໄດ້ມີ​ງູ​ພິດ​ອອກ​ໄປ​ຕາມ​ຜືນ​ແຜ່ນດິນ​ອີກ, ແລະ ມັນ​ໄດ້​ຕອດ​ຜູ້ຄົນ​ຢ່າງ​ຫລວງຫລາຍ. ແລະ ເຫດການ​ໄດ້​ບັງ​ເກີດ​ຂຶ້ນຄື ຝູງ​ສັດລ້ຽງ​ຂອງ​ພວກ​ເຂົາ​ໄດ້​ເລີ່ມ​ແຕກ​ໜີ​ຜ່າຍ​ງູ​ພິດ​ໄປ​ທາງ​ໃຕ້ ຊຶ່ງ​ຊາວ​ນີ​ໄຟ​ເອີ້ນ​ວ່າ ເຊ​ລາ​ເຮັມລາ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ສັດຫລາຍ​ໂຕ​ທີ່​ຕາຍ​ໄປ​ລະຫວ່າງ​ທາງ; ເຖິງ​ຢ່າງ​ໃດ​ກໍ​ຕາມ, ຍັງ​ມີ​ຝູງ​ສັດລ້ຽງ​ເປັນ​ຈຳນວນ​ຫລວງຫລາຍ​ໜີ​ໄປ​ຮອດ​ແຜ່ນດິນ​ທາງ​ໃຕ້."},{"vNo":33,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ເຮັດ​ໃຫ້​ງູ​ເຊົາ​ຕິດຕາມ​ທຳຮ້າຍ​ຝູງ​ສັດ​ທີ່​ພະຍາຍາມ​ໜີ​ໄປ​ນັ້ນ, ແຕ່​ໃຫ້​ມັນກັນ​ເສັ້ນທາງ​ເພື່ອ​ບໍ່​ໃຫ້​ຜູ້ຄົນ​ຜ່ານ​ໄປ​ໄດ້, ແລະ ຖ້າວ່າຜູ້​ໃດ​ຈະ​ລອງ​ຜ່ານ​ໄປ ຜູ້ນັ້ນກໍ​ຈະລົ້ມຕາຍ​ເພາະຖືກ​ງູ​ພິດ​ຕອດ."},{"vNo":34,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ຕິດຕາມ​ເສັ້ນທາງ​ຂອງສັດ​ເຫລົ່ານັ້ນ, ແລະ ໄດ້​ກິນ​ຊາກ​ສັດ​ທີ່​ລົ້ມຕາຍ​ຕາມ​ທາງ​ຈົນວ່າ​ພວກ​ເຂົາ​ໄດ້​ກິນ​ໝົດ​ກ້ຽງ. ບັດ​ນີ້​ເວລາ​ຜູ້ຄົນ​ເຫັນ​ວ່າ​ພວກ​ເຂົາ​ຈະ​ຕ້ອງ​ຕາຍ ພວກ​ເຂົາ​ກໍ​ເລີ່ມ​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ແລະ ໄດ້​ຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ."},{"vNo":35,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເຂົາ​ຖ່ອມຕົວພຽງພໍ​ຕໍ່​ພຣະ​ພັກ​ຂອງ​ພຣະຜູ້​ເປັນ​ເຈົ້າ ພຣະ​ອົງ​ກໍ​ໄດ້​ສົ່ງ​ຝົນ​ລົງ​ມາ​ເທິງ​ຜືນ​ແຜ່ນ​ດິນ; ແລະ ຜູ້ຄົນ​ກໍ​ເລີ່ມ​ຟື້ນ​ຂຶ້ນມາ​ໃໝ່, ແລະ ມັນ​ເລີ່ມ​ມີ​ໝາກ​ໄມ້​ໃນ​ຂົງ​ເຂດ​ທາງເໜືອ, ແລະ ໃນ​ຂົງ​ເຂດ​ອ້ອມ​ແອ້ມ​ນັ້ນ. ແລະ ພຣະຜູ້​ເປັນ​ເຈົ້າ​ໄດ້​ສະ​ແດງ​ອຳນາດ​ຂອງ​ພຣະ​ອົງ​ແກ່​ພວກ​ເຂົາ​ໃນ​ການ​ປົກ​ປັກ​ຮັກສາ​ພວກ​ເຂົາ​ໃຫ້​ພົ້ນຈາກ​ຄວາມ​ອຶດ​ຢາກ."}]}