{"heading":"ຄວາມ​ຊົ່ວ​ຮ້າຍ​ຂອງ​ຜູ້ຄົນ​ນຳ​ຄວາມ​ສາບ​ແຊ່ງ​ມາສູ່​ແຜ່ນດິນ—ໂຄ​ຣິ​ອານ​ທະ​ເມີ​ເຂົ້າຮ່ວມ​ເຮັດ​ສົງຄາມ​ຕໍ່ຕ້ານ​ກີ​ເລ​ອາດ, ແລ້ວຕໍ່ຕ້ານ​ລິບ, ແລະ ຫລັງ​ຈາກ​ນັ້ນຕໍ່ຕ້ານ​ຊີດ—ເລືອດ ແລະ ການ​ຂ້າ​ຟັນ​ກັນ​ມີ​ຢູ່​ທົ່ວແຜ່ນດິນ.","prevAbbr":"ether","prevNo":13,"nextAbbr":"ether","nextNo":15,"chapterTitle":"ອີ​ເທີ ໑໔","verses":[{"vNo":"1 ","txt":"ແລະ ບັດ​ນີ້​ມັນ​ເລີ່ມ​ມີ​ຄຳ​ສາບ​ແຊ່ງ​ອັນ​ໃຫຍ່​ຫລວງ​ທົ່ວ​ແຜ່ນດິນ ເພາະຄວາມ​ຊົ່ວ​ຮ້າຍ​ຂອງ​ຜູ້ຄົນ, ຊຶ່ງ​ໃນ​ຄຳ​ສາບ​ແຊ່ງ​ນັ້ນ, ຖ້າ​ຫາກ​ຜູ້​ໃດ​ຈະ​ວາງ​ອາວຸດ ຫລື ດາບ​ໄວ້​ເທິງ​ຮ້ານ ຫລື ເກັບ​ມ້ຽນ​ໄວ້​ບ່ອນ​ທີ່​ຕົນ​ເຄີຍ​ເອົາ​ໄວ້, ຈົ່ງ​ເບິ່ງ, ໃນ​ມື້​ໃໝ່​ມາ, ພວກ​ເຂົາ​ຈະ​ຫາ​ມັນບໍ່​ພົບ, ເພາະວ່າ​ຄຳ​ສາບ​ແຊ່ງ​ທົ່ວ​ແຜ່ນດິນ​ນັ້ນ​ໃຫຍ່​ຫລວງ​ທີ່​ສຸດ."},{"vNo":"2 ","txt":"ສະນັ້ນ ທຸກໆ​ຄົນ​ຈຶ່ງ​ເກັບ​ກຳ​ສິ່ງ​ທີ່​ຕົນ​ເປັນ​ເຈົ້າຂອງ​ໄວ້​ໃກ້​ມື, ແລະ ຈະ​ບໍ່​ຢືມ​ຂອງ​ຜູ້​ໃດ, ທັງ​ບໍ່​ເອົາ​ໃຫ້​ຜູ້​ໃດ​ຢືມ; ທຸກໆ​ຄົນ​ໄດ້​ຈັບ​ດ້າມ​ດາບ​ຂອງ​ຕົນ​ໄວ້​ໃນ​ມື​ຂວາ, ເພື່ອ​ປ້ອງ​ກັນ​ຊັບ​ສົມບັດ​ຂອງ​ຕົນ, ແລະ ຊີວິດ​ຂອງ​ຕົນ ພ້ອມ​ທັງ​ເມຍຕົນ ແລະ ລູກ​ຂອງ​ຕົນ."},{"vNo":"3 ","txt":"ແລະ ບັດ​ນີ້, ຫລັງ​ຈາກ​ສອງ​ປີຜ່ານ​ໄປ, ແລະ ຫລັງ​ຈາກ​ການຕາຍ​ຂອງ​ເຊ​ເຣັດ, ຈົ່ງ​ເບິ່ງ, ນ້ອງ​ຊາຍ​ຂອງ​ເຊ​ເຣັດ​ໄດ້​ຍົກ​ທັບ​ມາ ແລະ ລາວ​ໄດ້​ສູ້​ຮົບ​ກັບ​ໂຄ​ຣິ​ອານ​ທະ​ເມີ, ຊຶ່ງ​ເປັນ​ເຫດ​ໃຫ້​ໂຄ​ຣິ​ອານ​ທະ​ເມີ​ໄດ້​ຮັບ​ໄຊຊະນະ ແລະ ໄດ້​ໄລ່​ຕິດຕາມ​ລາວ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເອ​ຄິດ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນ້ອງ​ຊາຍ​ຂອງ​ເຊ​ເຣັດ​ໄດ້​ສູ້​ຮົບ​ກັບ​ລາວຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ເອ​ຄິດ, ແລະ ການ​ສູ້​ຮົບ​ນັ້ນຮ້າຍ​ແຮງ​ທີ່​ສຸດ, ແລະ ຄົນ​ເປັນ​ຈຳນວນ​ຫລາຍ​ພັນ​ຄົນ​ໄດ້​ລົ້ມຕາຍ​ໄປ​ດ້ວຍ​ດາບ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ປິດ​ລ້ອມ​ຖິ່ນ​ແຫ້ງ​ແລ້ງ​ກັນດານ​ໄວ້; ແລະ ນ້ອງ​ຊາຍ​ຂອງ​ເຊ​ເຣັດ​ໄດ້​ຍົກ​ທັບ​ອອກ​ຈາກ​ຖິ່ນ​ແຫ້ງ​ແລ້ງ​ກັນດານ​ໃນ​ເວລາ​ກາງຄືນ, ແລະ ໄດ້​ຂ້າ​ຄົນ​ໃນ​ກອງ​ທັບ​ຂອງ​ໂຄ​ຣິ​ອານ​ທະ​ເມີ​ສ່ວນ​ໜຶ່ງ, ໃນ​ຂະນະ​ທີ່​ພວກ​ເຂົາ​ເມົາ​ເຫລົ້າຢູ່."},{"vNo":"6 ","txt":"ແລະ ລາວ​ໄດ້​ຍົກ​ທັບ​ມາ​ຮອດ​ແຜ່ນ​ດິນ​ໂມ​ຣັນ, ແລະ ໄດ້​ຂຶ້ນນັ່ງ​ບັນ​ລັງ​ແທນ​ໂຄ​ຣິ​ອານ​ທະ​ເມີ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ອາ​ໄສ​ຢູ່​ນຳກອງທັບ​ຂອງ​ລາວໃນ​ຖິ່ນ​ແຫ້ງ​ແລ້ງ​ກັນດານ​ເປັນ​ເວລາ​ສອງ​ປີ, ຊຶ່ງ​ເປັນ​ເຫດ​ໃຫ້​ລາວ​ໄດ້​ຮັບ​ກຳລັງ​ມາ​ໃຫ້​ກອງທັບ​ຂອງລາວ​ຫລາຍ​ຂຶ້ນ."},{"vNo":"8 ","txt":"ບັດ​ນີ້ນ້ອງ​ຊາຍ​ຂອງ​ເຊ​ເຣັດ, ຊຶ່ງມີ​ຊື່ວ່າ ກີ​ເລ​ອາດ, ກໍ​ໄດ້​ຮັບ​ກຳລັງ​ມາ​ໃຫ້​ກອງທັບ​ຂອງລາວ​ຫລາຍ​ຂຶ້ນ, ຍ້ອນ​ວ່າການ​ມົ້ວ​ສຸມ​ລັບ."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມະຫາ​ປະ​ໂລຫິດ​ຂອງ​ລາວ​ເອງ​ໄດ້​ລອບ​ຂ້າ​ລາວ​ໃນ​ຂະນະ​ທີ່​ລາວ​ກຳລັງ​ນັ່ງ​ຢູ່​ໃນ​ບັນລັງ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ຜູ້​ໜຶ່ງ​ຂອງ​ພວກ​ມົ້ວສຸມລັບ​ໄດ້​ລອບ​ຂ້າ​ຄົນ​ນັ້ນ​ໃນ​ທາງ​ລັບ; ແລະ ໄດ້​ຍຶດ​ເອົາ​ອານາຈັກ​ມາ​ເປັນ​ຂອງ​ຕົນ; ແລະ ລາວ​ມີ​ຊື່ວ່າ ລິບ; ແລະ ລິບ​ເປັນ​ຄົນ​ຮ່າງ​ໃຫຍ່​ກວ່າ​ຄົນ​ອື່ນ​ໃນ​ບັນດາ​ຜູ້ຄົນ​ທັງ​ໝົດ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທຳ​ອິດ​ຂອງ​ລິບ, ໂຄ​ຣິ​ອານ​ທະ​ເມີ​ໄດ້​ຍົກ​ທັບ​ມາ​ຫາ​ແຜ່ນດິນ​ໂມ​ຣັນ ແລະ ໄດ້​ສູ້​ຮົບ​ກັບ​ລິບ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ສູ້​ຮົບ​ກັບ​ລິບ, ຊຶ່ງ​ໃນ​ການ​ສູ້​ຮົບ​ນັ້ນລິບ​ໄດ້​ຟັນແຂນ​ຂອງ​ລາວ ຈົນ​ລາວ​ໄດ້​ຮັບ​ບາດ​ເຈັບ; ເຖິງ​ຢ່າງ​ໃດ​ກໍ​ຕາມ, ກອງທັບ​ຂອງ​ໂຄ​ຣິ​ອານ​ທະ​ເມີ​ຍັງ​ໄດ້​ມຸ້ງ​ໜ້າ​ເຂົ້າຫາ​ລິບ​ອີກ, ຈົນ​ວ່າ​ລາວ​ໄດ້​ປົບ​ໜີ​ໄປ​ເຖິງ​ຊາຍ​ແດນ​ແຄມ​ຝັ່ງ​ທະ​ເລ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ໄລ່​ຕາມ​ລາວ​ໄປ; ແລະ ລິບ​ກໍ​ໄດ້​ຕໍ່ສູ້​ກັບ​ລາວ​ໃນ​ແຄມ​ຝັ່ງ​ທະ​ເລນັ້ນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລິບ​ໄດ້​ຟາດ​ຟັນ​ກອງທັບ​ຂອງ​ໂຄ​ຣິ​ອານ​ທະ​ເມີ, ຈົນ​ວ່າ​ພວກ​ເຂົາ​ໄດ້​ໜີ​ໄປ​ຫາ​ຖິ່ນ​ແຫ້ງ​ແລ້ງ​ກັນດານເອ​ຄິດ​ອີກ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລິບ​ໄດ້​ໄລ່​ຕາມ​ໂຄ​ຣິ​ອານ​ທະ​ເມີ​ໄປ​ອີກ​ຈົນ​ຮອດ​ທົ່ງພຽງ​ອາ​ກົດ. ແລະ ໂຄ​ຣິ​ອານ​ທະ​ເມີ​ໄດ້​ເອົາ​ທຸກ​ຄົນ​ໄປ​ນຳ​ລາວ ຂະນະ​ທີ່​ລາວ​ກຳລັງ​ປົບ​ໜີ​ໄປທາງ​ໜ້າລິບ ໄປ​ຍັງ​ແຜ່ນ​ດິນ​ສ່ວນ​ນັ້ນບ່ອນ​ທີ່​ລາວ​ໜີ​ໄປ."},{"vNo":"16 ","txt":"ແລະ ເວລາ​ລາວ​ໄດ້​ມາ​ຮອດ​ທົ່ງພຽງ​ອາກົດ​ແລ້ວ, ລາວ​ກໍ​ໄດ້​ສູ້​ຮົບ​ກັບ​ລິບ, ແລະ ລາວ​ໄດ້​ຟາດ​ຟັນ​ລິບ​ຈົນ​ເຖິງ​ແກ່​ຄວາມ​ຕາຍ; ເຖິງ​ຢ່າງ​ໃດ​ກໍ​ຕາມ, ນ້ອງ​ຊາຍ​ຂອງ​ລິບ​ກໍ​ໄດ້​ຍົກ​ມາ​ສູ້​ຮົບ​ກັບ​ໂຄ​ຣິ​ອານ​ທະ​ເມີ​ເປັນ​ການ​ແກ້​ແຄ້ນ, ແລະ ການ​ສູ້​ຮົບ​ນັ້ນຮ້າຍ​ແຮງ​ທີ່​ສຸດ, ຈົນ​ເຮັດ​ໃຫ້​ໂຄ​ຣິ​ອານ​ທະ​ເມີ​ໜີ​ໄປ​ທາງ​ໜ້າ​ກອງທັບ​ຂອງ​ນ້ອງ​ຊາຍ​ຂອງ​ລິບ​ອີກ."},{"vNo":"17 ","txt":"ບັດ​ນີ້ນ້ອງ​ຊາຍ​ຂອງ​ລິບ​ມີ​ຊື່ວ່າ ຊີດ. ແລະ ເຫດການ​ໄດ້​ບັງ​ເກີດ​ຂຶ້ນຄື ຊີ​ດ​ໄດ້​ໄລ່​ຕາມ​ໂຄ​ຣິ​ອານ​ທະ​ເມີໄປ, ແລະ ລາວ​ໄດ້​ໂຄ່ນ​ລົ້ມຫລາຍ​ຫົວ​ເມືອງ, ແລະ ລາວ​ໄດ້​ຂ້າ​ທັງ​ພວກແມ່ຍິງ ແລະ ເດັກນ້ອຍ, ແລະ ໄດ້​ເຜົາ​ບ້ານ​ເມືອງ​ຖິ້ມ."},{"vNo":"18 ","txt":"ແລະ ຜູ້​ຄົນ​ຕະຫລອດ​ທົ່ວ​ແຜ່ນດິນ​ມີ​ຄວາມ​ຢ້ານ​ກົວ​ຊີດ; ແທ້​ຈິງ​ແລ້ວ, ມີ​ສຽງ​ຮ້ອງ​ໄປ​ທົ່ວ​ແຜ່ນດິນ​ວ່າ—ຜູ້​ໃດ​ຈະສາມາດ​ຢືນ​ຢູ່​ຕໍ່ໜ້າ​ກອງທັບຂອງ​ຊີດ​ໄດ້? ຈົ່ງ​ເບິ່ງ, ລາວ​ໄດ້​ກວາດ​ລ້າງ​ແຜ່ນ​ດິນ​ທີ່ຢູ່​ຕໍ່ໜ້າ​ລາວ​ຈົນ​ໝົດ​ສິ້ນ!"},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ເລີ່ມ​ເຕົ້າ​ໂຮມ​ເຂົ້າ​ກັນ​ເປັນ​ກອງທັບ​ຕະຫລອດ​ທົ່ວ​ຜືນແຜ່ນດິນ."},{"vNo":"20 ","txt":"ແລະ ພວກ​ເຂົາ​ໄດ້​ແບ່ງ​ແຍກ​ກັນ​ອອກ; ແລະ ສ່ວນ​ໜຶ່ງ​ໄດ້​ໜີ​ໄປ​ຫາ​ກອງທັບ​ຂອງ​ຊີດ, ແລະ ອີກ​ສ່ວນ​ໜຶ່ງ​ໄດ້​ໜີ​ໄປ​ຫາ​ກອງທັບ​ຂອງ​ໂຄ​ຣິ​ອານ​ທະ​ເມີ."},{"vNo":"21 ","txt":"ແລະ ສົງຄາມ​ນັ້ນຮ້າຍ​ແຮງ ແລະ ຍືດ​ເຍື້ອຍາວ​ນານ​ທີ່​ສຸດ, ແລະ ພາບ​ຂອງ​ການ​ນອງ​ເລືອດ ແລະ ການ​ຂ້າ​ຟັນ​ກັນ​ນັ້ນມີ​ຢູ່​ຢ່າງ​ດົນ​ນານ​ທີ່​ສຸດ, ຈົນ​ວ່າ​ທັງ​ຜືນ​ແຜ່ນ​ດິນ​ເຕັມ​ໄປ​ດ້ວຍ​ຊາກ​ສົບ​ຂອງ​ຄົນ​ຕາຍ."},{"vNo":"22 ","txt":"ແລະ ສົງຄາມ​ໄດ້​ເກີດ​ຂຶ້ນຢ່າງ​ວ່ອງ​ໄວ ແລະ ຮີບ​ດ່ວນ​ທີ່​ສຸດ ຈົນ​ວ່າ​ບໍ່​ມີ​ຜູ້​ໃດ​ຢຸດ​ຝັງ​ຊາກ​ສົບ​ເລີຍ, ມີ​ແຕ່​ເດີນ​ທັບ​ຕໍ່​ໄປ​ຈາກ​ການ​ຂ້າ​ຟັນ​ບ່ອນ​ນີ້​ໄປ​ຫາ​ການ​ຂ້າ​ຟັນ​ບ່ອນ​ນັ້ນ, ໂດຍ​ປະ​ຖິ້ມ​ຊາກ​ສົບ​ໄວ້​ທັງ​ຊາຍ ແລະ ຍິງ, ແລະ ເດັກ​ນ້ອຍ ໃຫ້​ກ່າຍກອງ​ຢູ່​ຕາມ​ຜືນ​ແຜ່ນດິນ ເພື່ອ​ໃຫ້​ໂຕ​ໜອນ​ເຈາະ​ກິນ."},{"vNo":"23 ","txt":"ແລະ ຊາກ​ສົບ​ໄດ້​ສົ່ງ​ກິ່ນ​ເໝັນ​ໄປ​ທົ່ວ​ຜືນ​ແຜ່ນດິນ ເຖິງ​ແມ່ນ​ຕະຫລອດ​ທົ່ວ​ຜືນ​ແຜ່ນດິນ; ດັ່ງນັ້ນ ຜູ້ຄົນ​ຈຶ່ງ​ຖືກ​ລົບ​ກວນ​ທັງ​ກາງ​ເວັນ ແລະ ກາງຄືນ​ເພາະ​ກິ່ນ​ເໝັນ​ນັ້ນ."},{"vNo":"24 ","txt":"ເຖິງ​ຢ່າງ​ໃດ​ກໍ​ຕາມ, ຊີດ​ຍັງ​ບໍ່​ຢຸດໃນ​ການ​ໄລ່​ຕາມ​ໂຄ​ຣິ​ອານ​ທະ​ເມີ​ໄປ; ເພາະ​ວ່າ​ລາວ​ສາບານ​ວ່າ ຈະ​ແກ້​ແຄ້ນ​ໂຄ​ຣິ​ອານ​ທະ​ເມີ​ເອງ, ເພື່ອ​ເລືອດ​ຂອງ​ອ້າຍ​ລາວ​ທີ່​ຖືກ​ຂ້າ​ຕາຍ, ແລະ ຄຳ​ຂອງ​ພຣະ​ຜູ້​ເປັນ​ເຈົ້າ​ໄດ້​ມາ​ຫາ​ອີ​ເທີ​ວ່າ ໂຄ​ຣິ​ອານ​ທະ​ເມີ​ຈະ​ບໍ່​ຖືກ​ຂ້າ."},{"vNo":"25 ","txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ວ່າ ພຣະຜູ້​ເປັນ​ເຈົ້າ​ໄດ້​ສະ​ເດັດ​ມາ​ຢ້ຽມຢາມ​ພວກເຂົາ​ເຫລົ່ານັ້ນ​ໃນ​ຄວາມ​ບໍ​ລິ​ບູນແຫ່ງ​ພຣະ​ພິ​ໂລດ​ຂອງ​ພຣະ​ອົງ, ແລະ ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດຊັງ​ນັ້ນ​ໄດ້ຕຽມ​ທາງ​ໄວ້​ໃຫ້​ຄວາມ​ພິນາດ​ອັນ​ເປັນນິດ​ຂອງ​ພວກ​ເຂົາ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊີດ​ໄດ້​ໄລ່​ຕາມ​ໂຄ​ຣິ​ອານ​ທະ​ເມີ​ໄປ​ທາງ​ຕາ​ເວັນ​ອອກ ຈົນ​ມາ​ຮອດ​ຊາຍ​ແດນ​ແຄມ​ຝັ່ງ​ທະ​ເລ, ແລະ ບ່ອນ​ນັ້ນລາວ​ໄດ້​ສູ້​ຮົບ​ກັບ​ຊີດ​ເປັນ​ເວລາ​ສາມ​ມື້."},{"vNo":"27 ","txt":"ແລະ ຄວາມ​ພິນາດ​ໃນ​ບັນດາ​ກອງທັບ​ຂອງ​ຊີດ​ເປັນ​ໜ້າ​ຢ້ານ​ກົວ​ທີ່​ສຸດ ຈົນ​ວ່າ​ພວກ​ທະຫານ​ຂອງ​ຊີດ​ເລີ່ມ ຢ້ານ​ຕົກ​ໃຈ, ແລະ ເລີ່ມ​ປົບ​ໜີ​ໄປ​ທາງ​ໜ້າ​ຂອງ​ກອງທັບ​ຂອງ​ໂຄ​ຣິ​ອານ​ທະ​ເມີ; ແລະ ພວກ​ເຂົາ​ໄດ້​ແຕກ​ໜີ​ໄປ​ຫາ​ແຜ່ນດິນ​ໂຄ​ຣິ​ຮໍ, ແລະ ໄດ້​ກວາດ​ລ້າງ​ຜູ້​ອາ​ໄສ​ຢູ່​ທັງ​ໝົດ​ທີ່​ບໍ່​ຍອມ​ເຂົ້າຮ່ວມ​ກັບ​ພວກ​ເຂົາ​ໄປ​ຕໍ່ໜ້າ​ພວກ​ເຂົາ."},{"vNo":"28 ","txt":"ແລະ ພວກ​ເຂົາ​ໄດ້​ຕັ້ງຜ້າ​ເຕັ້ນຂຶ້ນ​ໃນ​ຮ່ອມ​ພູ​ໂຄ​ຣິ​ຮໍ; ແລະ ໂຄ​ຣິ​ອານ​ທະ​ເມີ​ກໍ​ໄດ້​ຕັ້ງ​ຜ້າ​ເຕັ້ນ​ຂອງ​ລາວຂຶ້ນ​ໃນ​ຮ່ອມ​ພູ​ເຊີ. ບັດ​ນີ້​ຮ່ອມ​ພູ​ເຊີ​ນັ້ນ​ຕັ້ງ​ຢູ່​ໃກ້​ກັບ​ເນີນ​ພູ​ຄອມ​ນໍ; ສະນັ້ນ ໂຄ​ຣິ​ອານ​ທະ​ເມີ​ຈຶ່ງ​ໄດ້​ເຕົ້າ​ໂຮມ​ກອງ​ທັບ​ຂອງ​ລາວ​ຢູ່​ເທິງ​ເນີນ​ພູ​ຄອມ​ນໍ, ແລະ ໄດ້​ເປົ່າ​ແກ​ດັງ​ກ້ອງ​ໄປ​ຫາ​ກອງ​ທັບ​ຂອງ​ຊີດ ເພື່ອ​ເຊື້ອ​ເຊີນ​ພວກ​ເຂົາ​ອອກ​ມາ​ສູ້​ຮົບ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ອອກ​ມາ, ແຕ່ຖືກ​ຂັບ​ໄລ່​ຄືນ​ໄປ; ແລະ ພວກ​ເຂົາ​ໄດ້​ຍົກ​ທັບ​ມາ​ເປັນ​ເທື່ອ​ທີ​ສອງ, ແລະ ພວກ​ເຂົາ​ໄດ້​ຖືກ​ຂັບ​ໄລ່​ຄືນ​ໄປ​ອີກ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຍົກ​ທັບ​ມາ​ອີກ​ເປັນ​ເທື່ອ​ທີ​ສາມ, ແລະ ການ​ສູ້​ຮົບ​ນັ້ນຮ້າຍ​ແຮງ​ທີ່​ສຸດ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊີດ​ໄດ້​ຟັນ​ໂຄ​ຣິ​ອານ​ທະ​ເມີ ຈົນ​ວ່າ​ລາວ​ມີບາດ​ແຜ​ເລິກ​ຫລາຍ​ບ່ອນ; ແລະ ໂຄ​ຣິ​ອານ​ທະ​ເມີ, ໂດຍ​ທີ່​ໄດ້​ເສຍ​ເລືອດ​ຫລາຍ​ຈົນ​ວ່າ​ໄດ້​ສະຫລົບ​ໄປ, ແລະ ຖືກ​ຫາມ​ໄປ​ຖິ້ມຄື​ກັບ​ວ່າ​ລາວ​ຕາຍ​ແລ້ວ."},{"vNo":"31 ","txt":"ບັດ​ນີ້ການ​ສູນ​ເສຍ​ທັງ​ຜູ້​ຊາຍ, ຜູ້ຍິງ ແລະ ເດັກນ້ອຍ​ຂອງ​ສອງ​ຝ່າຍ​ນັ້​ນ​ແມ່ນ​ໃຫຍ່​ຫລວງ​ທີ່​ສຸດ ຈົນ​ວ່າ​ຊີດ​ຕ້ອງ​ສັ່ງ​ໃຫ້​ກອງທັບ​ຂອງ​ລາວ​ບໍ່​ໃຫ້​ໄລ່​ຕາມ​ກອງທັບ​ຂອງ​ໂຄ​ຣິ​ອານ​ທະ​ເມີ​ໄປ; ສະນັ້ນ, ພວກ​ເຂົາຈຶ່ງ​ໄດ້​ກັບ​ຄືນ​ໄປ​ຫາ​ຄ້າຍ​ຂອງ​ພວກ​ເຂົາ."}]}