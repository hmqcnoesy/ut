{"heading":"ຊາວ​ຢາ​ເຣັດ​ຈຳນວນ​ຫລາຍ​ລ້ານຄົນ​ຖືກ​ຂ້າ​ຕາຍ​ໃນ​ສະໜາມ​ຮົບ—ຊີດ ແລະ ໂຄ​ຣິ​ອານ​ທະ​ເມີ​ເຕົ້າ​ໂຮມ​ຜູ້ຄົນ​ທັງ​ໝົດ​ເພື່ອ​ສູ້​ຮົບ​ໃນ​ສົງຄາມ​ແຫ່ງ​ມະຕະ—ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ເລີກລົ້ມຄວາມ​ພະຍາຍາມ​ກັບ​ພວກ​ເຂົາ—ປະຊາ​ຊາດ​ຢາ​ເຣັດ​ຖືກ​ທຳລາຍ​ຈົນ​ໝົດ​ສິ້ນ—ໂຄ​ຣິ​ອານ​ທະ​ເມີ​ຄົນ​ດຽວ​ເທົ່າ​ນັ້ນທີ່​ຍັງ​ເຫລືອ​ຢູ່.","prevAbbr":"ether","nextAbbr":"moro","prevNo":14,"nextNo":1,"chapterTitle":"ອີ​ເທີ 15","prevTitle":"ອີ​ເທີ 14","nextTitle":"ໂມ​ໂຣ​ໄນ 1","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ ເມື່ອ​ບາດ​ແຜ​ຂອງ​ໂຄ​ຣິ​ອານ​ທະ​ເມີ​ຫາຍ​ດີ​ແລ້ວ, ລາວ​ເລີ່ມ​ຈື່​ຈຳ​ເຖິງ​ຄຳ​ເວົ້າຂອງ​ອີ​ເທີ​ໄດ້​ເວົ້າກັບ​ລາວ."},{"vNo":2,"txt":"ລາວ​ເຫັນ​ວ່າ​ຜູ້ຄົນ​ຂອງ​ລາວ​ເກືອບ​ສອງ​ລ້ານ​ຄົນ​ຖືກ​ຂ້າ​ຕາຍດ້ວຍ​ດາບ, ແລະ ລາວ​ເລີ່ມ​ມີ​ຄວາມ​ເສົ້າສະຫລົດ​ໃຈ; ແທ້​ຈິງ​ແລ້ວ, ມີ​ຊາຍ​ຊະ​ກັນ​ທີ່​ຖືກ​ຂ້າ​ຕາຍ​ສອງ​ລ້ານ​ຄົນ​ພ້ອມ​ທັງ​ເມຍ​ຂອງ​ພວກ​ເຂົາ ແລະ ລູກ​ຂອງ​ພວກ​ເຂົາ."},{"vNo":3,"txt":"ລາວ​ຈຶ່ງ​ເລີ່ມ​ກັບ​ໃຈ​ຈາກ​ຄວາມ​ຊົ່ວ​ຊຶ່ງ​ລາວ​ໄດ້​ເຮັດ​ໄປ​ນັ້ນ; ລາວ​ເລີ່ມ​ນຶກ​ເຖິງ​ຄຳ​ເວົ້າ​ທີ່​ອອກ​ມາ​ຈາກ​ປາກ​ຂອງ​ສາດສະດາ​ທັງຫລາຍ, ແລະ ລາວ​ເຫັນ​ວ່າ​ມັນສຳ​ເລັດ​ແລ້ວ​ຕາມ​ນັ້ນທຸກ​ຂໍ້ຈົນ​ຮອດ​ບັດ​ນີ້; ແລະ ຈິດ​ວິນ​ຍານ​ຂອງ​ລາວ​ໂສກ​ເສົ້າຫລາຍ ແລະ ບໍ່​ຍອມທີ່​ຈະ​ສະບາຍ​ໃຈ​ເລີຍ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ຂຽນສານ​ຫາຊີດ, ເພື່ອ​ສະ​ແດງ​ຄວາມ​ປາ​ຖະໜາ​ໃຫ້​ຊີດ​ຍົກ​ເວັ້ນຜູ້ຄົນ, ແລະ ລາວ​ຈະ​ມອບ​ອານາຈັກ​ໃຫ້​ເພື່ອ​ເຫັນ​ແກ່​ຊີວິດ​ຂອງຜູ້​ຄົນ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຊີດ​ໄດ້​ຮັບ​ສານ​ຂອງ​ລາວ​ແລ້ວ, ລາວ​ຈຶ່ງ​ໄດ້​ຂຽນ​ສານ​ຕອບ​ໂຄ​ຣິ​ອານ​ທະ​ເມີ, ວ່າ​ຖ້າ​ຫາກ​ໂຄ​ຣິ​ອານ​ທະ​ເມີຍ​ອມມອບ​ຕົວ​ເພື່ອ​ຊີດ​ຈະ​ໄດ້​ຂ້າ​ລາວ​ດ້ວຍ​ດາບ​ຂອງຕົນ​ແລ້ວ, ລາວ​ຈະ​ໄວ້ຊີວິດຂອງ​ຜູ້ຄົນ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ຄົນ​ບໍ່​ໄດ້​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ​ເລີຍ; ແລະ ຜູ້​ຄົນ​ຂອງ​ໂຄ​ຣິ​ອານ​ທະ​ເມີ​ຖືກ​ຍຸ​ຍົງ​ໃຫ້​ຄຽດ​ແຄ້ນ​ໃຫ້​ຜູ້​ຄົນ​ຂອງ​ຊີດ; ແລະ ຜູ້​ຄົນ​ຂອງ​ຊີດ​ໄດ້​ຖືກ​ຍຸ​ຍົງ​ໃຫ້​ຄຽດ​ແຄ້ນ​ໃຫ້​ຜູ້​ຄົນ​ຂອງ​ໂຄ​ຣິ​ອານ​ທະ​ເມີ; ດັ່ງນັ້ນ, ຜູ້​ຄົນ​ຂອງ​ຊີດ​ຈຶ່ງ​ໄດ້​ສູ້​ຮົບ​ກັບ​ຜູ້​ຄົນ​ຂອງ​ໂຄ​ຣິ​ອານ​ທະ​ເມີ."},{"vNo":7,"txt":"ແລະ ເວລາ​ໂຄ​ຣິ​ອາ​ນທະ​ເມີ​ເຫັນ​ວ່າ ຕົນ​ເອງ​ກຳລັງ​ຈະ​ເສຍ​ໄຊ ລາວ​ຈຶ່ງ​ໄດ້​ໜີ​ໄປ​ຕໍ່ໜ້າ​ຜູ້​ຄົນ​ຂອງ​ຊີດ​ອີກ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ມາ​ຮອດ​ນ້ຳ​ຣິບ​ລີ​ອານ​ຄຳ, ຊຶ່ງ​ແປ​ວ່າ ກວ້າງ​ໃຫຍ່​ໄພສານ ຫລື ໃຫຍ່​ກວ່າ​ນ້ຳທັງ​ໝົດ; ສະນັ້ນ, ເວລາ​ພວກ​ເຂົາ​ມາ​ຮອດ​ແມ່ນ້ຳນີ້​ແລ້ວ ພວກ​ເຂົາ​ໄດ້​ຕັ້ງຜ້າ​ເຕັ້ນຂຶ້ນ; ແລະ ຊີດ​ກໍ​ໄດ້​ຕັ້ງຜ້າ​ເຕັ້ນຂຶ້ນ​ໃກ້​ກັນ​ນັ້ນ; ແລະ ສະນັ້ນ ໃນ​ມື້​ຕໍ່ມາພວ​ກ​ເຂົາ​ໄດ້​ອອກ​ມາ​ສູ້​ຮົບ​ກັນ​ອີກ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ສູ້​ຮົບ​ກັນ​ຢ່າງ​ດຸ​ເດືອດ​ທີ່​ສຸດ, ຊຶ່ງ​ເຮັດ​ໃຫ້​ໂຄ​ຣິ​ອານ​ທະ​ເມີ​ໄດ້​ຮັບ​ບາດ​ເຈັບ​ອີກ, ແລະ ລາວ​ໄດ້​ສະຫລົບ​ໄປ​ເພາະ​ການ​ເສຍ​ເລືອດ​ຢ່າງ​ໜັກ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກອງທັບ​ຂອງ​ໂຄ​ຣິ​ອານ​ທະ​ເມີ​ໄດ້​ມຸ້ງ​ໜ້າ​ເຂົ້າຫາ​ກອງທັບ​ຂອງ​ຊີດ​ຈົນ​ວ່າ​ໄດ້​ຮັບ​ໄຊຊະນະ​ຈາກ​ສັດຕູ, ຈົນ​ເຮັດ​ໃຫ້​ພວກ​ເຂົາຕ້ອງ​ປົບ​ໜີ​ຕໍ່ໜ້າພວກ​ເຂົາ; ແລະ ພວກ​ເຂົາ​ໄດ້​ໜີ​ໄປ​ທາງ​ໃຕ້, ແລະ ຕັ້ງຜ້າ​ເຕັ້ນ​ຂອງ​ພວກ​ເຂົາ​ຂຶ້ນ​ໃນ​ບ່ອນ​ທີ່​ເອີ້ນ​ວ່າ ໂອ​ແກດ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກອງທັບ​ຂອງ​ໂຄ​ຣິ​ອານ​ທະ​ເມີ​ໄດ້​ຕັ້ງຜ້າ​ເຕັ້ນ​ຂອງ​ພວກ​ເຂົາ​ຂຶ້ນ​ໃກ້​ກັບ​ເນີນ​ພູ​ຣາ​ມາ; ແລະ ມັນ​ເປັນ​ເນີນ​ພູ​ແຫ່ງ​ດຽວ​ກັນ​ກັບ​ບ່ອນ​ທີ່​ບິດາ​ຂອງ​ຂ້າພະ​ເຈົ້າມໍ​ມອນໄດ້​ເຊື່ອງ​ບັນທຶກສັກສິດ​ໄວ້​ກັບ​ພຣະ​ຜູ້​ເປັນເຈົ້າ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຕົ້າ​ໂຮມ​ຜູ້​ຄົນ​ທັງ​ໝົດ​ໃນ​ທົ່ວ​ຜືນແຜ່ນດິນ, ຜູ້​ທີ່​ບໍ່​ໄດ້​ຖືກຂ້າ, ນອກ​ຈາກ​ອີ​ເທີ​ເທົ່າ​ນັ້ນ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອີ​ເທີ​ໄດ້​ເຫັນ​ການ​ປະພຶດ​ທັງ​ໝົດ​ຂອງ​ຜູ້​ຄົນ; ແລະ ເພິ່ນເຫັນ​ວ່າ​ຜູ້​ຄົນ​ທີ່​ສະໜັບສະໜູນ​ໂຄ​ຣິ​ອານ​ທະ​ເມີ​ໄດ້​ເຂົ້າຮ່ວມ​ກັບ​ກອງທັບ​ຂອງ​ໂຄ​ຣິ​ອານ​ທະ​ເມີ; ແລະ ຜູ້​ຄົນ​ທີ່​ສະໜັບສະໜູນ​ຊີດ​ກໍ​ໄດ້​ເຂົ້າຮ່ວມກັບ​ກອງທັບ​ຂອງ​ຊີດ."},{"vNo":14,"txt":"ສະນັ້ນ, ພວກ​ເຂົາ​ຈຶ່ງ​ໄດ້​ໃຊ້​ເວລາ​ປະມານ​ສີ່​ປີ​ເພື່ອ​ເຕົ້າ​ໂຮມ​ຜູ້ຄົນ​ທັງ​ໝົດທີ່ຢູ່​ໃນ​ຜືນແຜ່ນດິນ, ແລະ ເພື່ອ​ຕົນ​ຈະ​ໄດ້​ຮັບ​ກຳລັງ​ໃຫ້​ຫລາຍ​ເທົ່າ​ທີ່​ຈະ​ຫລາຍ​ໄດ້."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຜູ້​ຄົນ​ມາ​ເຕົ້າ​ໂຮມ​ກຳລັງ​ກັນ​ໝົດ​ທຸກ​ຄົນ​ແລ້ວ, ທຸກ​ຄົນ​ຈຶ່ງ​ໄປ​ກັບ​ກອງທັບ​ທີ່​ຕົນ​ຕ້ອງການ​ພ້ອມ​ດ້ວຍ​ເມຍ​ຂອງ​ຕົນ ແລະ ລູກ​ຂອງ​ຕົນ—ທັງ​ຜູ້​ຊາຍ, ຜູ້ຍິງ, ແລະ ເດັກນ້ອຍ ກໍ​ໄດ້​ຖື​ອາວຸດ​ແຫ່ງ​ສົງຄາມ, ໂດຍ​ມີ​ໂລ່, ແລະ ເຄື່ອງ​ປ້ອງ​ກັນ​ໜ້າ​ເອິກ, ແລະ ເຄື່ອງ​ປ້ອງ​ກັນ​ຫົວ, ແລະ ນຸ່ງ​ຫົ່ມ​ຕາມ​ວິທີ​ການ​ຂອງ​ສົງຄາມ—ພວກ​ເຂົາ​ໄດ້​ເດີນ​ທັບ​ເຂົ້າຫາ​ກັນ​ເພື່ອ​ສູ້​ຮົບ, ແລະ ພວກ​ເຂົາ​ໄດ້​ຕໍ່ສູ້​ກັນ​ຕະຫລອດ​ມື້ນັ້ນ​ແຕ່​ບໍ່​ມີ​ຝ່າຍ​ໃດ​ຊະນະ."},{"vNo":16,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ເຖິງ​ຕອນ​ກາງຄືນ​ມາ ພວກ​ເຂົາ​ກໍ​ອິດ​ເມື່ອຍ ແລະ ໄດ້​ກັບ​ຄືນ​ໄປ​ຄ້າຍຂອງ​ໃຜລາວ; ແລະ ຫລັງ​ຈາກ​ກັບ​ຄືນ​ໄປ​ເຖິງ​ຄ້າຍ​ແລ້ວ ພວກ​ເຂົາ​ກໍ​ເລີ່ມ​ຮ້ອງ​ໄຫ້​ຄວນ​ຄາງ ຍ້ອນ​ວ່າການ​ສູນ​ເສຍ​ຜູ້​ຄົນ​ທີ່​ຖືກ​ຂ້າ​ຕາຍ; ແລະ ສຽງ​ຮ້ອງ​ຂອງ​ພວກ​ເຂົາ, ແລະ ການ​ຮ້ອງ​ໄຫ້​ຄວນ​ຄາງ​ຂອງ​ພວກ​ເຂົາ​ນັ້ນດັງ​ແຮງ​ທີ່​ສຸດ, ຈົນ​ເຮັດ​ໃຫ້​ມີ​ສຽງ​ດັງ​ກ້ອງ​ສະນັ່ນທີ່​ສຸດ​ໃນ​ອາກາດ."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ມື້​ຕໍ່​ມາ ພວກ​ເຂົາ​ໄດ້​ອອກ​ໄປ​ສູ້​ຮົບ​ກັນ​ອີກ, ແລະ ການ​ສູ້​ຮົບ​ໃນ​ມື້ນັ້ນຍິ່ງ​ໃຫຍ່ ແລະ ເປັນ​ໜ້າ​ຢ້ານ​ກົວ​ທີ່​ສຸດ; ເຖິງ​ຢ່າງ​ໃດ​ກໍ​ຕາມ, ກໍ​ບໍ່​ມີ​ຝ່າຍ​ໃດ​ຈະ​ເອົາ​ຊະນະ​ໄດ້, ແລະ ເມື່ອ​ເຖິງ​ຕອນ​ກາງຄືນ​ມາ ພວກ​ເຂົາ​ໄດ້​ເຮັດ​ໃຫ້​ອາກາດ​ດັງ​ກ້ອງ​ສະ​ໜັ່ນ​ໄປ​ດ້ວຍ​ສຽງ​ຮ້ອງ​ໄຫ້ ແລະ ສຽງ​ຄວນ​ຄາງ, ດ້ວຍສຽງ​ຈົ່ມ​ວ່າ​ຂອງ​ພວກ​ເຂົາ ຍ້ອນ​ວ່າການ​ສູນ​ເສຍ​ຜູ້​ຄົນ​ຂອງ​ພວກ​ເຂົາທີ່​ຖືກ​ຂ້າ​ຕາຍ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ໂຄ​ຣິ​ອານ​ທະ​ເມີ​ໄດ້​ຂຽນ​ສານ​ໄປ​ຫາ​ຊີດ​ອີກ, ໂດຍ​ປາ​ຖະ​ໜາ​ບໍ່​ລາວ​ໃຫ້​ມາ​ສູ້​ຮົບ​ອີກ, ແຕ່​ໃຫ້​ລາວ​ເອົາ​ອານາຈັກ​ໄປ ແລະ ໃຫ້​ໄວ້​ຊີວິດ​ຂອງ​ຜູ້​ຄົນ."},{"vNo":19,"txt":"ແຕ່​ຈົ່ງ​ເບິ່ງ, ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ໄດ້​ລົ້ມ​ເລີກ​ຄວາມ​ພະຍາຍາມ​ກັບ​ພວກ​ເຂົາ​ແລ້ວ, ແລະ ຊາຕານມີ​ອຳນາດ​ເຕັມທີ່​ເໜືອໃຈ​ຂອງ​ຜູ້ຄົນ; ສະນັ້ນ ພວກ​ເຂົາ​ຈຶ່ງ​ຖືກ​ເຮັດ​ໃຫ້​ເປັນ​ຄົນ​ທີ່​ມີ​ໃຈ​ແຂງ​ກະດ້າງ, ແລະ ມີ​ຄວາມ​ມືດດັບໃນຈິດໃຈຂອງ​ພວກ​ເຂົາ ເພື່ອ​ພວກ​ເຂົາ​ຈະ​ໄດ້​ຖືກ​ທຳລາຍ; ສະນັ້ນ ພວກ​ເຂົາ​ຈຶ່ງ​ໄດ້​ອອກ​ໄປ​ສູ້​ຮົບ​ກັນ​ອີກ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຕໍ່ສູ້​ກັນ​ຕະຫລອດ​ມື້ນັ້ນ, ແລະ ເມື່ອ​ເຖິງ​ຕອນ​ກາງຄືນ​ມາ ພວກ​ເຂົາ​ກໍ​ນອນ​ຢູ່​ກັບ​ດາບ​ຂອງ​ພວກ​ເຂົາ."},{"vNo":21,"txt":"ແລະ ມື້​ໃໝ່​ມາ ພວກ​ເຂົາ​ກໍ​ໄດ້​ຕໍ່ສູ້​ກັນ​ຈົນ​ຮອດ​ຕອນ​ກາງຄືນ."},{"vNo":22,"txt":"ແລະ ເມື່ອ​ເຖິງ​ຕອນ​ກາງຄືນ, ພວກ​ເຂົາ​ກໍ​ມຶນ​ເມົາ​ດ້ວຍ​ຄວາມ​ຄຽດ​ແຄ້ນ, ຄື​ກັນ​ກັບ​ຄົນເມົາ​ເຫລົ້າ​ແວງ; ແລະ ພວກ​ເຂົາ​ກໍ​ໄດ້​ນອນ​ຢູ່​ກັບ​ດາບ​ຂອງ​ພວ​ກ​ເຂົາ​ອີກ."},{"vNo":23,"txt":"ແລະ ມື້​ຕໍ່​ມາ ພວກ​ເຂົາ​ກໍ​ໄດ້​ຕໍ່ສູ້​ກັນ​ອີກ; ແລະ ເມື່ອ​ເຖິງ​ຕອນ​ກາງຄືນ ພວກ​ເຂົາ​ກໍລົ້ມຕາຍ​ກັນ​ໝົດ ຍົກ​ເວັ້ນ​ແຕ່​ຜູ້​ຄົນ​ຂອງ​ໂຄ​ຣິ​ອານ​ທະ​ເມີ​ຫ້າ​ສິບ​ສອງ​ຄົນ, ແລະ ຜູ້​ຄົນ​ຂອງ​ຊີດ​ຫົກ​ສິບ​ເກົ້າຄົນ​ເທົ່າ​ນັ້ນ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ນອນ​ຢູ່​ກັບ​ດາບ​ຂອງ​ພວກ​ເຂົາ​ໃນ​ຄືນ​ນັ້ນ, ແລະ ໃນ​ມື້ຕໍ່​ມາ ພວກ​ເຂົາ​ກໍ​ໄດ້​ຕໍ່ສູ້​ກັນ​ອີກ, ແລະ ພວກ​ເຂົາ​ໄດ້​ຕໍ່ສູ້​ກັນ​ດ້ວຍ​ກຳລັງ​ຂອງ​ພວກ​ເຂົາ ແລະ ດ້ວຍ​ດາບ​ຂອງ​ພວກ​ເຂົາ ແລະ ດ້ວຍ​ເຄື່ອງ​ປ້ອງ​ກັນ​ອາວຸດ​ຂອງ​ພວກ​ເຂົາ​ຕະຫລອດ​ມື້ນັ້ນ."},{"vNo":25,"txt":"ແລະ ເມື່ອຮອດ​ຕອນ​ກາງຄືນ ຜູ້​ຄົນ​ຂອງ​ຊີດ​ເຫລືອ​ຢູ່​ສາມ​ສິບ​ສອງ​ຄົນ, ແລະ ຜູ້​ຄົນ​ຂອງ​ໂຄ​ຣິ​ອານ​ທະ​ເມີ​ເຫລືອ​ຢູ່​ຊາວ​ເຈັດ​ຄົນ."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ເຫລົ່ານັ້ນ​ໄດ້​ພາກັນ​ກິນ​ດື່ມ ແລະ ໄດ້​ເຂົ້ານອນ, ແລະ ໄດ້​ຕຽມ​ຕົວ​ເພື່ອ​ຄວາມ​ຕາຍ​ໃນ​ມື້​ຕໍ່​ມາ. ແລະ ພວກ​ເຂົາ​ເປັນ​ຄົນ​ຮ່າງ​ໃຫຍ່​ສູງ ແລະ ມີ​ກຳລັງ​ຕາມ​ກຳລັງ​ຂອງ​ມະນຸດ."},{"vNo":27,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຕໍ່ສູ້​ກັນ​ເປັນ​ເວລາ​ສາມ​ຊົ່ວ​ໂມງ, ແລະ ພວກ​ເຂົາ​ໄດ້​ສະຫລົບ​ໄປ​ດ້ວຍ​ການ​ເສຍ​ເລືອດ​ຢ່າງ​ໜັກ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຜູ້​ຄົນ​ຂອງ​ໂຄ​ຣິ​ອານ​ທະ​ເມີ​ໄດ້​ຮັບ​ກຳລັງ​ພໍ​ທີ່​ຈະ​ຍ່າງ​ໄປ​ໄດ້​ແລ້ວ, ພວກ​ເຂົາ​ກໍ​ຕຽມ​ທ່າ​ທີ່​ຈະ​ໜີ​ໄປ​ເພື່ອ​ເອົາ​ຕົວ​ລອດ; ແຕ່​ຈົ່ງ​ເບິ່ງ, ຊີດ​ໄດ້​ລຸກຂຶ້ນພ້ອມ​ດ້ວຍ​ຜູ້​ຄົນ​ຂອງ​ລາວ, ແລະ ລາວ​ໄດ້​ສາບານ​ດ້ວຍ​ຄວາມ​ຄຽດ​ແຄ້ນ​ວ່າ ລາວ​ຈະ​ຂ້າ​ໂຄ​ຣິ​ອານ​ທະ​ເມີ​ໃຫ້​ໄດ້ ຖ້າ​ບໍ່​ດັ່ງນັ້ນ ລາວ​ກໍ​ຈະ​ຕາຍ​ດ້ວຍ​ດາບ."},{"vNo":29,"txt":"ສະນັ້ນ, ລາວຈຶ່ງ​ໄດ້​ໄລ່​ຕາມ​ພວກ​ເຂົາໄປ, ແລະ ໃນ​ມື້ຕໍ່​ມາ​ຊີດ​ກໍ​ຕາມ​ມາ​ທັນ; ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອພວກ​ເຂົາ​ທຸກ​ຄົນໄດ້​ລົ້ມຕາຍ​ດ້ວຍ​ດາບ​ໝົດ​ແລ້ວ, ນອກ​ຈາກ​ໂຄ​ຣິ​ອານ​ທະ​ເມີ​ກັບ​ຊີດ​ເທົ່າ​ນັ້ນ, ຈົ່ງ​ເບິ່ງ ຊີດ​ໄດ້​ສະຫລົບ​ໄປ​ເພາະ​ການ​ເສຍ​ເລືອດ​ຢ່າງ​ໜັກ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ເນີ້ງ​ຕົວ​ເອື່ອຍ​ດາບ, ແລະ ພັກ​ຜ່ອນ​ຢູ່​ໜ້ອຍ​ໜຶ່ງ, ແລ້ວ​ລາວ​ໄດ້​ຕັດ​ຫົວ​ຊີດ​ຈົນ​ຂາດ."},{"vNo":31,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ລາວ​ໄດ້​ຕັດ​ຫົວ​ຂອງ​ຊີດ​ຂາດ​ແລ້ວ, ຊີດ​ໄດ້​ເອົາ​ມື​ຊູ​ຕົວ​ເອງ​ໃຫ້​ລຸກຂຶ້ນ ແລະ ກໍລົ້ມລົງ​ອີກ; ແລະ ຫລັງ​ຈາກ​ທີ່​ລາວ​ຊັກ​ເພື່ອ​ຫັນ​ໃຈ, ລາວ​ກໍ​ໄດ້​ຂາດ​ໃຈ​ຕາຍ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທະ​ເມີ​ໄດ້​ລົ້ມລົງ​ຢູ່​ກັບ​ພື້ນ​ດິນ, ຄື​ກັນ​ກັບ​ຄົນ​ທີ່​ຕາຍ​ແລ້ວ."},{"vNo":33,"txt":"ແລະ ພຣະຜູ້​ເປັນ​ເຈົ້າ​ໄດ້​ຮັບ​ສັ່ງ​ກັບ​ອີ​ເທີ​ວ່າ: ຈົ່ງ​ອອກ​ໄປ. ແລະ ອີ​ເທີ​ໄດ້​ອອກ​ໄປ, ແລະ ເຫັນ​ວ່າ​ຄຳ​ຂອງ​ພຣະຜູ້​ເປັນ​ເຈົ້າສຳ​ເລັດ​ແລ້ວ​ທັງ​ໝົດ; ແລະ ເພິ່ນ​ໄດ້​ຈົບ​ບັນທຶກ​ຂອງ​ເພິ່ນ; (ແລະ ຂ້າພະ​ເຈົ້າບໍ່​ໄດ້​ຂຽນ​ໄວ້​ແມ່ນ​ແຕ່​ໜຶ່ງ​ສ່ວນ​ຮ້ອຍ) ແລະ ເພິ່ນ​ໄດ້​ເຊື່ອງ​ມັນ​ໄວ້​ດ້ວຍ​ວິທີ​ທີ່​ຜູ້ຄົນ​ຂອງ​ລິ​ມ​ໄຮ​ໄດ້​ພົບ​ເຫັນ​ມັນ."},{"vNo":34,"txt":"ບັດ​ນີ້ຄຳ​ສຸດ​ທ້າຍ​ຊຶ່ງ​ອີ​ເທີ​ໄດ້​ຂຽນ​ໄວ້​ມີ​ດັ່ງ​ນີ້: ບໍ່​ວ່າ​ພຣະຜູ້​ເປັນ​ເຈົ້າຈະ​ມີ​ພຣະ​ປະສົງ​ໃຫ້​ຂ້າພະ​ເຈົ້າປ່ຽນ​ແປງ​ສະ​ພາບ, ຫລື ໃຫ້​ຂ້າພະ​ເຈົ້າຍອມ​ຕາມພຣະ​ປະ​ສົງ​ຂອງ​ພຣະຜູ້​ເປັນ​ເຈົ້າ​ໃນ​ເນື້ອ​ໜັງ​ນັ້ນ, ມັນບໍ່​ສຳຄັນ​ຖ້າ​ຫາກ​ເປັນ​ໄປ​ວ່າ​ຂ້າ​ພະ​ເຈົ້າ​ຈະລອດ​ໃນ​ອານາຈັກ​ຂອງ​ພຣະ​ເຈົ້າ. ອາ​ແມນ."}]}