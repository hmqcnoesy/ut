{"heading":"ມັນ​ມີ​ການ​ຜິດ​ຖຽງ​ກັນ ແລະ ມີ​ການ​ຂັດ​ແຍ້ງ​ກັນ​ເລື່ອງ​ອານາຈັກ—ເອ​ຄິດ​ຈັດ​ຕັ້ງ​ຄຳ​ສາບານ​ການ​ມົ້ວ​ສຸມ​ລັບ​ເພື່ອ​ປະຫານ​ຊີວິດ​ກະສັດ—ການ​ມົ້ວ​ສຸມ​ລັບ​ເປັນ​ຂອງ​ມານ ແລະ ຜົນ​ຄື​ການ​ທຳລາຍ​ປະຊາ​ຊາດ—ຄົນ​ຕ່າງ​ຊາດ​ໃນ​ສະ​ໄໝ​ປະຈຸ​ບັນ​ຖືກ​ເຕືອນ​ໃຫ້​ຕໍ່​ຕ້ານ​ການ​ມົ້ວ​ສຸມ​ລັບ​ຊຶ່ງ​ພະຍາຍາມ​ໂຄ່ນ​ລົ້ມ​ເສລີພາບ​ຂອງ​ແຜ່ນດິນ, ປະຊາ​ຊາດ, ແລະ ປະ​ເທດ​ຊາດ​ທັງ​ໝົດ.","prevAbbr":"ether","prevNo":7,"nextAbbr":"ether","nextNo":9,"chapterTitle":"ອີ​ເທີ ໘","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊູນ​ໄດ້​ລູກ​ຊາຍ​ອີກ​ຄົນ​ໜຶ່ງ​ຊື່ວ່າ ໂອ​ເມ, ແລະ ໂອ​ເມ​ໄດ້​ປົກຄອງ​ແທນ​ລາວ. ແລະ ໂອ​ເມ​ໄດ້​ມີ​ລູກ​ຊາຍ​ຊື່ວ່າ ຢາ​ເຣັດ; ແລະ ຢາ​ເຣັດ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ."},{"vNo":"2 ","txt":"ແລະ ຢາ​ເຣັດ​ໄດ້​ກະບົດ​ຕໍ່​ບິດາ​ຂອງ​ຕົນ, ແລະ ມາ​ຢູ່​ໃນ​ແຜ່ນດິນ​ຂອງ​ເຫັດ. ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ເວົ້າຍ້ອງຍໍ​ຜູ້ຄົນ​ຢ່າງ​ຫລວງ​ຫລາຍ, ຍ້ອນ​ວ່າ​ຄຳ​ເວົ້າອັນ​ມີ​ເລ້​ຫລ່ຽມ​ຂອງ​ລາວຈົນ​ວ່າລາວໄດ້​ອານາຈັກ​ເຄິ່ງໜຶ່ງ​ມາ​ປົກຄອງ."},{"vNo":"3 ","txt":"ແລະ ເມື່ອ​ລາວ​ໄດ້​ອານາຈັກ​ມາ​ເຄິ່ງໜຶ່ງ​ແລ້ວ, ລາວ​ກໍ​ໄດ້​ມາ​ສູ້​ຮົບ​ກັບ​ບິດາ​ຂອງ​ຕົນ, ແລະ ລາວ​ໄດ້​ຈັບ​ເອົາ​ບິດາ​ຂອງ​ຕົນ​ໄປ​ເປັນ​ຊະ​ເລີຍ, ແລະ ເຮັດ​ໃຫ້​ບິດາຂອງ​ຕົນ​ທຳ​ງານ​ໃນ​ຂະນະ​ທີ່​ເປັນ​ຊະ​ເລີຍ;"},{"vNo":"4 ","txt":"ແລະ ບັດ​ນີ້, ໃນ​ໄລຍະ​ເວລາ​ແຫ່ງ​ການປົກຄອງ​ຂອງ​ໂອ​ເມ, ລາວ​ໄດ້​ຕົກ​ຢູ່​ໃນ​ຄວາມ​ເປັນ​ຊະ​ເລີຍ​ເຄິ່ງໜຶ່ງ​ຂອງ​ຊີວິດ​ຂອງ​ລາວ. ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ມີ​ລູກ​ຊາຍ ແລະ ລູກ​ສາວ​ຫລາຍ​ຄົນ, ຊຶ່ງ​ໃນ​ບັນດາ​ລູກ​ພວກ​ນີ້ ມີສອງ​ຄົນ​ຊື່ວ່າ ເອ​ຊະ​ໂຣມ ແລະ ໂຄ​ຣິ​ອານ​ທະ​ເມີ."},{"vNo":"5 ","txt":"ແລະ ພວກ​ເຂົາ​ຄຽດ​ແຄ້ນ​ຫລາຍ​ທີ່​ສຸດ ຍ້ອນ​ການ​ກະທຳ​ຂອງ​ຢາ​ເຣັດ​ອ້າຍ​ຂອງ​ຕົນ, ເຖິງ​ຂະ​ໜາດ​ທີ່​ພວກ​ເຂົາ​ໄດ້​ຈັດ​ກອງ​ທັບ ແລະ ໄດ້​ສູ້​ຮົບ​ກັບ​ຢາ​ເຣັດ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ສູ້​ຮົບ​ກັບ​ຢາ​ເຣັດ​ໃນ​ເວລາ​ກາງ​ຄືນ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເຂົາໄດ້​ຂ້າ​ຄົນ​ໃນ​ກອງທັບ​ຂອງ​ຢາ​ເຣັດ​ແລ້ວ ແລະ ກຳລັງ​ຈະ​ຂ້າ​ລາວນຳ​ອີກ; ແລະ ລາວ​ໄດ້​ວິ​ງວອນ​ພວກ​ເຂົາ​ໃຫ້​ໄວ້​ຊີວິດ​ລາວ, ແລະ ລາວ​ຈະຍົກ​ອານາຈັກ​ຄືນ​ໃຫ້​ບິດາ​ຂອງ​ຕົນ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາໄດ້​ໄວ້​ຊີວິດ​ລາວ."},{"vNo":"7 ","txt":"ແລະ ບັດ​ນີ້​ຢາ​ເຣັດ​ໄດ້​ມີ​ຄວາມ​ເສົ້າສະຫລົດ​ໃຈ​ຫລາຍ​ທີ່​ສຸດ ຍ້ອນ​ການ​ສູນ​ເສຍ​ອານາຈັ​ກ​ໄປ​ນັ້ນ, ເພາະວ່າໃຈ​ຂອງ​ລາວ​ຢູ່​ກັບ​ອານາຈັກ ແລະ ການ​ຍ້ອງຍໍ​ສັນລະ​ເສີນ​ຂອງ​ໂລກ."},{"vNo":"8 ","txt":"ບັດ​ນີ້​ໂດຍ​ທີ່​ລູກ​ສາວ​ຂອງ​ຢາ​ເຣັດ​ເປັນ​ຄົນ​ຊຳນິ​ຊຳນານ​ທີ່​ສຸດ, ແລະ ໂດຍ​ທີ່​ໄດ້​ເຫັນ​ຄວາມ​ເສົ້າສະຫລົດ​ໃຈ​ຂອງ​ບິດາ​ຕົນ, ນາງ​ຈຶ່ງ​ໄດ້​ຄິດ​ວາງ​ແຜນ​ເພື່ອ​ຈະ​ກູ້​ເອົາ​ອານາຈັກ​ຄືນ​ມາ​ໃຫ້​ບິດາ​ຂອງ​ນາງ​ໃຫ້​ໄດ້."},{"vNo":"9 ","txt":"ບັດ​ນີ້ລູກ​ສາວ​ຂອງ​ຢາ​ເຣັດ​ເປັນ​ຄົນ​ງາມ​ທີ່​ສຸດ. ແລະ ເຫດການ​ໄດ້​ບັງ​ເກີດ​ຂຶ້ນຄື ນາງ​ໄດ້​ເວົ້າກັບ​ບິດາ​ຂອງ​ນາງ​ວ່າ: ແມ່ນ​ຫຍັງ​ທີ່​ເຮັດ​ໃຫ້​ພໍ່ມີ​ຄວາມ​ເສົ້າສະຫລົດ​ໃຈ​ເຊັ່ນ​ນີ້? ພໍ່ບໍ່​ໄດ້​ອ່ານ​ບັນທຶກ​ຊຶ່ງບັນພະບຸລຸດ​ຂອງ​ພວກ​ເຮົາ​ນຳ​ຂ້າມ​ຄວາມ​ເລິກ​ທີ່​ສຸດ​ຂອງ​ທະ​ເລ​ອັນ​ກວ້າງ​ໃຫຍ່​ມາ​ບໍ? ຈົ່ງ​ເບິ່ງ, ມັນ​ບໍ່​ມີ​ເລື່ອງ​ລາວ​ກ່ຽວ​ກັບ​ຄົນ​ໃນ​ສະ​ໄໝ​ກ່ອນ​ບໍ​ທີ່​ໃຊ້​ແຜນການ​ລັບ​ຂອງ​ພວກ​ເຂົາ, ຊຶ່ງ​ໃນ​ແຜນການ​ນັ້ນພວກ​ເຂົາ​ໄດ້​ຍຶດ​ເອົາ​ອານາຈັກ​ຫລາຍ​ແຫ່ງ ແລະ ມີ​ຄວາມ​ຮຸ່ງ​ເຮືອງ​ເຫລືອງ​ເຫລື້ອມ?"},{"vNo":"10 ","txt":"ແລະ ບັດ​ນີ້, ດັ່ງນັ້ນ, ຂໍ​ໃຫ້​ພໍ່ຈົ່ງ​ໃຫ້​ຄົນ​ໄປ​ນຳ​ເອົາ​ເອ​ຄິດລູກ​ຊາຍ​ຂອງ​ຄິມ​ນໍ​ມາ; ແລະ ຈົ່ງ​ເບິ່ງ, ລູກ​ເອງ​ເປັນ​ຄົນ​ງາມ, ແລະ ລູກ​ຈະ​ຟ້ອນ​ລຳ​ຕໍ່​ໜ້າ​ລາວ, ແລະ ລູກ​ຈະ​ເຮັດ​ໃຫ້​ລາວ​ພໍ​ໃຈ, ຈົນ​ວ່າ​ລາວ​ຢາກ​ໄດ້​ລູກ​ໄປ​ເປັນ​ພັນ​ລະ​ຍາ​ຂອງ​ລາວ; ເວລາ​ນັ້ນພໍ່​ຈົ່ງ​ກ່າວ​ວ່າ: ຂ້າພະ​ເຈົ້າຈະ​ຍົກ​ລູກ​ສາວ​ໃຫ້​ທ່ານ ຖ້າ​ຫາກ​ທ່ານເອົາ​ຫົວບິດາ​ຂອງ​ຂ້າພະ​ເຈົ້າຜູ້​ເປັນ​ກະສັດ​ມາ​ໃຫ້​ຂ້າພະ​ເຈົ້າ."},{"vNo":"11 ","txt":"ແລະ ບັດ​ນີ້​ໂອ​ເມ ແມ່ນ​ເພື່ອນ​ຂອງ​ເອ​ຄິດ; ສະນັ້ນ, ເມື່ອ​ຢາ​ເຣັດ​ໄດ້​ສັ່ງ​ໃຫ້​ຄົນ​ໄປ​ເອີ້ນ​ເອ​ຄິດ​ມາ​ຫາ, ລູກ​ສາວ​ຂອງ​ຢາ​ເຣັດ​ກໍ​ໄດ້​ຟ້ອນລຳ​ຕໍ່ໜ້າ​ລາວ, ເຖິງ​ຂະໜາດ​ທີ່​ເຮັດ​ໃຫ້​ລາວ​ພໍ​ໃຈ, ເຖິງ​ຂະໜາດ​ທີ່​ລາວ​ຢາກ​ໄດ້​ນາງ​ມາ​ເປັນ​ພັນ​ລະ​ຍາ. ແລະ ເຫດການ​ໄດ້​ບັງ​ເກີດ​ຂຶ້ນຄື ເອ​ຄິດ​ໄດ້​ເວົ້າ​ກັບ​ຢາ​ເຣັດ​ວ່າ: ໃຫ້​ນາງ​ມາ​ເປັນ​ພັນ​ລະ​ຍາ​ຂອງ​ຂ້າພະ​ເຈົ້າສາ."},{"vNo":"12 ","txt":"ແລະ ຢາ​ເຣັດ​ເວົ້າກັບ​ລາວ​ວ່າ: ຂ້າພະ​ເຈົ້າຈະ​ຍົກ​ນາງ​ໃຫ້​ທ່ານ, ຖ້າ​ຫາ​ກ​ທ່ານຈະ​ເອົາ​ຫົວ​ຂອງ​ບິດາຂອງ​ຂ້າພະ​ເຈົ້າ​ຜູ້​ເປັນ​ກະສັດ​ມາ​ໃຫ້​ຂ້າພະ​ເຈົ້າ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເອ​ຄິດ​ໄດ້​ເຕົ້າ​ໂຮມ​ຍາດ​ພີ່ນ້ອງ​ທັງ​ໝົດ​ຂອງ​ຕົນ​ໃນ​ຄອບຄົວ​ຂອງ​ຢາ​ເຣັດ ແລະ ເວົ້າກັບ​ພວກ​ເຂົາ​ເຫລົ່ານັ້ນວ່າ: ພວກ​ທ່ານຈະ​ສາບານ​ກັບ​ເຮົາ​ໄດ້​ບໍ່​ວ່າ ພວກ​ທ່ານຈະ​ສັດ​ຊື່​ຕໍ່​ຂ້າພະ​ເຈົ້າໃນ​ສິ່ງ​ທີ່​ຂ້າພະ​ເຈົ້າ​ປາ​ຖະໜາ​ຈາກ​ພວກ​ທ່ານ?"},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ທັງ​ໝົດ​ໄດ້​ສາບານ​ກັບ​ລາວ, ໂດຍ​ອ້າງ​ເຖິງ​ພຣະ​ເຈົ້າ​ແຫ່ງ​ສະຫວັນ ແລະ ອ້າງ​ເຖິງ​ແຜ່ນດິນ​ໂລກ​ນຳ​ອີກ, ແລະ ອ້າງ​ວ່າ​ຖ້າ​ຫາກ​ຜູ້​ໃດ​ຫັນປ່ຽນ​ບໍ່​ປະຕິບັດ​ຕາມ​ສິ່ງ​ທີ່​ເອ​ຄິດ​ປາ​ຖະໜາ ຜູ້ນັ້ນຈະ​ສູນ​ເສຍ​ຫົວ​ຂອງ​ຕົນ; ແລະ ຜູ້​ໃດ​ທີ່​ເປີດ​ເຜີ​ຍອັນ​ໃດ​ກໍ​ຕາມ​ທີ່​ເອ​ຄິດ​ບອກ​ໃຫ້​ຮູ້, ຜູ້ນັ້ນຈະ​ສູນ​ເສຍຊີວິດ​ຂອງ​ຕົນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຫັນ​ດີ​ກັບ​ເອ​ຄິດ​ດັ່ງ​ນັ້ນ. ແລະ ເອ​ຄິດ​ໄດ້​ໃຫ້​ພວກ​ເຂົາ​ກ່າວ​ຄຳ​ສາບານ ຊຶ່ງ​ມອບ​ໃຫ້ຄົນ​ໃນ​ສະ​ໄໝ​ໂບ​ຮານ​ຜູ້​ທີ່​ສະ​ແຫວງ​ຫາ​ອຳນາດ, ຊຶ່ງຕໍ່​ກັນ​ມາ​ຈາກ​ກາ​ອິນ​ຜູ້​ເປັນ​ຄາດ​ຕະກອນ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ມາ."},{"vNo":"16 ","txt":"ແລະ ອຳນາດຂອງມານ​ໄດ້​ຮັກສາ​ຄຳ​ສາບານ​ນີ້​ໄວ້ ເພື່ອ​ຈະ​ໄດ້​ມອບ​ຄຳ​ສາບານ​ເຫລົ່າ​ນີ້​ໃຫ້​ແກ່​ຜູ້​ຄົນ​ຕໍ່​ໄປ, ເພື່ອ​ໃຫ້​ພວກ​ເຂົາ​ຄົງ​ຢູ່​ໃນ​ຄວາມ​ມືດ, ເພື່ອ​ຊ່ອຍ​ເຫລືອ​ຜູ້​ທີ່​ສະ​ແຫວງ​ຫາ​ອຳນາດ​ໃຫ້​ມີ​ອຳນາດ, ແລະ ເພື່ອ​ຂ້າ, ແລະ ເພື່ອ​ປຸ້ນ​ຈີ້, ແລະ ເພື່ອ​ຕົວ​ະຍົວະ, ແລະ ເພື່ອ​ເຮັດ​ຄວາມຊົ່ວ​ຮ້າຍ​ນາໆ​ປະການ ແລະ ການ​ໂສ​ເພນີ."},{"vNo":"17 ","txt":"ແລະ ແມ່ນ​ລູກ​ສາວ​ຂອງ​ຢາ​ເຣັດ​ນີ້​ແຫລະ​ທີ່​ໄດ້​ນຳ​ມັນ​ມາ​ໄວ້​ໃນ​ໃຈ​ຂອງ​ລາວ ເພື່ອ​ໃຫ້​ຄົ້ນຄວ້າ​ຫາ​ສິ່ງ​ເກົ່າ​ແກ່​ເຫລົ່າ​ນີ້; ແລະ ຢາ​ເຣັດ​ໄດ້​ນຳ​ມັນ​ມາ​ໄວ້​ໃນ​ໃຈ​ຂອງເອ​ຄິດ; ສະນັ້ນ ເອ​ຄິດ​ຈຶ່ງ​ໄດ້​ມອບ​ມັນ​ໃຫ້​ແກ່​ຍາດ​ພີ່ນ້ອງ ແລະ ໝູ່​ເພື່ອນ​ຂອງ​ລາວ, ແລະ ນຳ​ພວກ​ເຂົາ​ໄປ​ດ້ວຍຄຳ​ສັນຍາ​ທີ່​ຈົບ​ງາມ​ໃຫ້​ເຮັດ​ສິ່ງ​ໃດ​ກໍ​ຕາມທີ່​ລາວ​ປາ​ຖະໜາ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຈັດ​ຕັ້ງ​ການ​ມົ້ວ​ສຸມ​ລັບ​ຂຶ້ນ​ຄື​ກັນ​ກັບ​ໃນ​ສະ​ໄໝ​ກ່ອນ; ຊຶ່ງ​ການ​ມົ້ວ​ສຸມ​ລັບ​ນັ້ນ​ເປັນ​ໜ້າ​ກຽດ​ຊັງ ແລະ ຊົ່ວ​ຮ້າຍ​ຍິ່ງ​ກວ່າ​ສິ່ງ​ໃດໆ​ໃນ​ສາຍ​ພຣະ​ເນດ​ຂອງ​ພຣະ​ເຈົ້າ;"},{"vNo":"19 ","txt":"ເພາະວ່າ​ພຣະຜູ້​ເປັນ​ເຈົ້າບໍ່​ໄດ້​ເຮັດ​ວຽກ​ໃນ​ການ​ມົ້ວ​ສຸມ​ລັບ, ທັງ​ພຣະ​ອົງ​ບໍ່​ມີ​ພຣະ​ປະສົງ​ໃຫ້​ມະນຸດ​ຂ້າ​ຟັນ​ກັນ, ແຕ່​ໃນ​ທຸກ​ສິ່ງ​ພຣະ​ອົງ​ຊົງ​ຫ້າມ​ມັນ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ມະນຸດ​ເປັນ​ຕົ້ນ​ມາ."},{"vNo":"20 ","txt":"ແລະ ບັດ​ນີ້​ຂ້າພະ​ເຈົ້າ​ໂມ​ໂຣ​ໄນ​ບໍ່​ໄດ້​ຂຽນ​ແບບ​ສະບັບ​ຂອງ​ຄຳ​ສາບານ ແລະ ການ​ມົ້ວ​ສຸມ​ລັບ​ຂອງ​ພວກ​ເຂົາ​ໄວ້, ເພາະ​ມັນ​ເປັນ​ທີ່​ຮູ້ຈັກ​ແກ່​ຂ້າພະ​ເຈົ້າ​ວ່າ ມັນ​ມີ​ຢູ່​ແລ້ວ​ກັບ​ຄົນ​ທັງ​ປວງ, ແລະ ມັນ​ມີ​ຢູ່​ແລ້ວ​ໃນ​ບັນດາ​ຊາວ​ເລ​ມັນ."},{"vNo":"21 ","txt":"ແລະ ມັນ​ເປັນ​ເຫດ​ໃຫ້​ເກີດ​ຄວາມ​ພິນາດ​ແກ່​ຜູ້ຄົນ​ພວກ​ນີ້ ຊຶ່ງຂ້າພະ​ເຈົ້າກຳລັງ​ເວົ້າ​ເຖິງ​ຢູ່​ດຽວ​ນີ້, ແລະ ມັນ​ນຳ​ຄວາມ​ພິນາດ​ມາ​ໃຫ້​ຜູ້ຄົນ​ຂອງ​ນີ​ໄຟ​ນຳ​ອີກ."},{"vNo":"22 ","txt":"ແລະ ປະ​ເທດ​ໃດ​ກໍ​ຕາມ​ທີ່​ຈະ​ສະ​ໜັບສະໜູນ​ການ​ມົ້ວ​ສຸມ​ລັບ​ແບບ​ນີ້, ເພື່ອ​ໃຫ້​ໄດ້​ອຳນາດ ແລະ ຜົນ​ປະ​ໂຫຍດ​ຈົນ​ໃຫ້​ມັນ​ແຜ່​ຂະຫຍາຍ​ໄປ​ທົ່ວ​ປະ​ເທດ; ຈົ່ງ​ເບິ່ງ, ປະ​ເທດ​ນັ້ນຈະ​ຖືກ​ທຳລາຍ; ເພາະ​ວ່າ​ພຣະຜູ້​ເປັນ​ເຈົ້າຈະ​ບໍ່​ຍອມ​ໃຫ້​ເລືອດ​ຂອງ​ໄພ່​ພົນ​ຂອງ​ພຣະ​ອົງ​ຊຶ່ງຖືກ​ພວກ​ເຂົາ​ຫລັ່ງ ຮ້ອງທູນ​ພຣະ​ອົງ​ຈາກ​ພື້ນ​ດິນ​ສະ​ເໝີ​ໄປ​ເພື່ອ​ການ​ແກ້​ແຄ້ນ​ຄົນ​ເຫລົ່ານັ້ນ ແລະ ພຣະ​ອົງ​ບໍ່​ແກ້​ແຄ້ນ​ພວກ​ເຂົາ."},{"vNo":"23 ","txt":"ສະນັ້ນ, ໂອ້ ທ່ານ​ຄົນ​ຕ່າງ​ຊາດ, ມັນ​ແມ່ນ​ຄວາມ​ສະຫລຽວ​ສະຫລາດໃນ​ພຣະ​ເຈົ້າທີ່​ຈະ​ໃຫ້​ສິ່ງ​ເຫລົ່າ​ນີ້​ເປັນ​ທີ່​ຮູ້ຈັກ​ແກ່​ທ່ານ, ເພື່ອ​ໂດຍ​ການ​ນີ້ທ່ານ​ຈະກັບ​ໃຈ​ຈາກ​ບາບ​ຂອງ​ທ່ານ, ແລະ ບໍ່​ປ່ອຍ​ໃຫ້ການ​ມົ້ວ​ສຸມ​ລັບ​ຢູ່​ເໜືອທ່ານ, ຊຶ່ງ​ສ້າງ​ຂຶ້ນ​ເພື່ອ​ໃຫ້​ມີ​ອຳນາດ ແລະ ຮັບ​ຜົນ​ປະ​ໂຫຍດ—ແລະ ວຽກ​ງານ, ແທ້​ຈິງ​ແລ້ວ, ວຽກ​ງານ​ແຫ່ງ​ຄວາມ​ພິນາດ​ຍ່ອມ​ມາ​ສູ່ທ່ານ, ແທ້​ຈິງ​ແລ້ວ, ແມ່ນ​ດາບ​ແຫ່ງ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ​ຜູ້​ສະຖິດ​ນິລັນ​ດອນ​ຈະ​ຕົກ​ລົງ​ມາ​ໃສ່​ທ່ານ​ເພື່ອ​ການ​ໂຄ່ນ​ລົ້ມ, ແລະ ເພື່ອ​ຄວາມ​ພິນາດ​ຂອງ​ທ່ານ ຖ້າ​ຫາກ​ທ່ານ​ຈະ​ປ່ອຍ​ໃຫ້​ສິ່ງ​ເຫລົ່າ​ນີ້​ມີ​ຢູ່."},{"vNo":"24 ","txt":"ສະນັ້ນ, ພຣະຜູ້​ເປັນ​ເຈົ້າ​ໄດ້​ບັນຊາ​ທ່ານ, ເມື່ອ​ທ່ານ​ເຫັນ​ສິ່ງ​ເຫລົ່າ​ນີ້​ເກີດ​ຂຶ້ນ​ໃນ​ບັນດາ​ພວກ​ທ່ານ, ທ່ານ​ຄວນ​ຈະຕື່ນ​ຂຶ້ນສູ່​ຄວາມ​ເຂົ້າ​ໃຈ​ເຖິງ​ສະພາບ​ອັນ​ເປັນຕາ​ຢ້ານ​ຂອງ​ທ່ານ, ຍ້ອນ​ວ່າການ​ມົ້ວ​ສຸມ​ລັບ​ນີ້ ຊຶ່ງ​ຈະ​ມີ​ຢູ່​ໃນ​ບັນດາ​ພວກ​ທ່ານ; ຖ້າ​ບໍ່​ດັ່ງນັ້ນ ວິບັດ​ຈົ່ງ​ມີ​ກັບ​ມັນ, ເພາະ​ເລືອດ​ຂອງ​ຄົນ​ທັງຫລາຍ​ທີ່​ຖືກ​ຂ້າ​ຕາຍ​ໄດ້​ຮ້ອງ​ຂຶ້ນຈາກ​ພື້ນ​ດິນ​ເພື່ອ​ແກ້​ແຄ້ນ​ມັນ, ແລະ ແກ້​ແຄ້ນ​ຜູ້​ທີ່​ສ້າງ​ມັນ​ຂຶ້ນມາ."},{"vNo":"25 ","txt":"ເພາະວ່າ​ເຫດການ​ຈະ​ບັງເກີດ​ຂຶ້ນຄື ຜູ້​ໃດ​ທີ່​ສ້າງ​ມັນ ຍ່ອມ​ສະ​ແຫວງ​ທີ່​ຈະລົບ​ລ້າງ​ອິດ​ສະລະ​ພາບ​ຂອງ​ແຜ່ນດິນ, ປະ​ຊາ​ຊາດ, ແລະ ປະ​ເທດ​ຊາດ​ທັງ​ໝົດ; ແລະ ຈະ​ນຳ​ເອົາ​ຄວາມ​ພິນາດ​ມາສູ່​ຜູ້​ຄົນ​ທັງ​ໝົດ, ເພາະວ່າ​ມັນ​ຖືກ​ສ້າງ​ຂຶ້ນ​ໂດຍ​ບິ​ດາ​ຂອງ​ຄວາມ​ຂີ້​ຕົວະ​ທັງ​ໝົດ, ແມ່ນ​ຄົນ​ຂີ້​ຕົວະ​ຜູ້​ດຽວ​ກັນ​ນັ້ນ​ທີ່​ຫລອກ​ລວງ​ບິ​ດາ​ມານ​ດາ​ຜູ້​ທຳ​ອິດ​ຂອງ​ເຮົາ, ແທ້​ຈິງ​ແລ້ວ, ແມ່ນ​ຄົນ​ຂີ້​ຕົວະ​ຜູ້​ດຽວ​ກັນ​ນີ້​ແຫລະ​ທີ່​ເຮັດ​ໃຫ້​ມະ​ນຸດ​ເຮັດ​ຄາດ​ຕະກຳ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ມາ; ເປັນ​ຜູ້​ທີ່​ເຮັດ​ໃຫ້​ໃຈ​ຂອງ​ມະ​ນຸດ​ແຂງ​ກະດ້າງ ຈົນ​ໄດ້​ຂ້າ​ສາດ​ສະ​ດາ​ທັງ​ຫລາຍ, ແລະ​ໄດ້​ແກວ່ງ​ກ້ອນ​ຫີນ​ໃສ່​ພວກ​ເພິ່ນ, ແລະ ຂັບ​ໄລ່​ພວກ​ເພິ່ນ​ອອກ​ໄປ​ນັບ​ແຕ່​ຕອນ​ຕົ້ນ."},{"vNo":"26 ","txt":"ສະນັ້ນຂ້າພະ​ເຈົ້າໂມ​ໂຣ​ໄນ​ຈຶ່ງໄດ້​ຮັບ​ບັນຊາ​ໃຫ້​ຂຽນ​ເລື່ອງ​ເຫລົ່າ​ນີ້ ເພື່ອ​ຄວາມ​ຊົ່ວ​ຕ່າງໆ​ຈະ​ໄດ້​ໝົດ​ໄປ, ແລະ​ວ່າ​ເວລາ​ຈະ​ມາ​ຮອດ ຊຶ່ງ​ຊາ​ຕານ​ຈະ​ບໍ່​ມີ​ອຳນາດ​ເໜືອ​ໃຈ​ຂອງ​ລູກ​ຫລານ​ມະນຸດ, ມີ​ແຕ່​ເຂົາ​ຈະ​ຖືກ​ຊັກ​ຈູງ​ໃຫ້​ເຮັດ​ແຕ່​ຄວາມ​ດີ​ຕະຫລອດ​ໄປ, ເພື່ອ​ເຂົາ​ຈະ​ໄດ້​ມາ​ຫາ​ອ່າງ​ນ້ຳ​ແຫ່ງ​ຄວາມ​ຊອບ​ທຳ​ທັງ​ປວງ ແລະ ລອດ."}]}