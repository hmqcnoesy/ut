{"heading":"ສົງຄາມ, ການ​ແຕກ​ແຍກ, ແລະ ຄວາມ​ຊົ່ວ​ຮ້າຍຄວບ​ງຳ​ຊີວິດ​ຂອງ​ຊາວ​ຢາ​ເຣັດ—ສາດສະດາ​ໃຫ້​ຖ້ອຍ​ຄຳ​ເຖິງ​ການ​ທຳລາຍ​ຂອງ​ຊາວ​ຢາ​ເຣັດ​ເວັ້ນ​ເສຍ​ແຕ່​ພວກ​ເຂົາ​ຈະ​ກັບ​ໃຈ​ເສຍ​ກ່ອນ—ຜູ້ຄົນ​ບໍ່​ຍອມຮັບ​ຟັງ​ຄຳ​ຂອງ​ສາດສະດາ.","prevAbbr":"ether","prevNo":10,"nextAbbr":"ether","nextNo":12,"chapterTitle":"ອີ​ເທີ ໑໑","verses":[{"vNo":"1 ","txt":"ແລະ ໃນ​ວັນ​ເວລາ​ຂອງ​ຄອມ ໄດ້​ມີ​ສາດສະດາ​ຫລາຍ​ທ່ານ​ອີກ, ແລະ ໄດ້​ທຳນາຍ​ເຖິງ​ຄວາມ​ພິນາດ​ອັນ​ໃຫຍ່​ຫລວງຂອງ​ຜູ້ຄົນ ຖ້າ​ຫາກ​ພວກ​ເຂົາ​ບໍ່​ກັບ​ໃຈ, ແລະ ຫັນ​ໄປ​ຫາ​ພຣະ​ຜູ້​ເປັນ​ເຈົ້າ, ແລະ ປະ​ຖິ້ມ​ການ​ຄາດ​ຕະກຳ, ແລະ ຄວາມຊົ່ວ​ຮ້າຍ​ຂອງ​ພວກ​ເຂົາ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ບໍ່​ຍອມຮັບ​ຟັງ​ຄຳ​ຂອງ​ສາດສະດາ, ແລະ ພວກ​ເພິ່ນ​ໄດ້​ໜີ​ໄປ​ຫາ​ຄອມ​ເພື່ອ​ຄວາມ​ປອດ​ໄພ, ເພາະວ່າ​ຜູ້ຄົນ​ພະຍາຍາມ​ທີ່​ຈະ​ທຳລາຍ​ພວກ​ເພິ່ນ."},{"vNo":"3 ","txt":"ແລະ ພວກ​ເພິ່ນ​ໄດ້​ທຳນາຍ​ຫລາຍ​ເລື່ອງ​ແກ່​ຄອມ; ແລະ ລາວ​ໄດ້​ຮັບ​ພອນ​ຕະຫລອດ​ວັນ​ເວລາທີ່​ເຫລືອ​ຢູ່​ຂອງ​ລາວ."},{"vNo":"4 ","txt":"ແລະ ລາວ​ໄດ້​ມີ​ຊີວິດ​ຢູ່​ຢ່າງ​ດົນ​ນານ, ແລະ ໄດ້​ມີ​ລູກ​ຊາຍ​ຊື່​ວ່າ ຊິບ​ລຳ; ແລະ ຊິ​ບ​ລຳ​ໄດ້​ຂຶ້ນປົກຄອງ​ແທນ. ແລະ ນ້ອງ​ຊາຍ​ຂອງ​ຊິບລຳ​ໄດ້​ກະບົດ​ຕໍ່​ລາວ, ແລະ ເລີ່ມ​ມີ​ສົງຄາມ​ໃຫຍ່​ທີ່​ສຸດ​ທົ່ວ​ແຜ່ນດິນ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນ້ອງ​ຊາຍ​ຂອງ​ຊິບລຳ​ໃຫ້​ຂ້າ​ສາດສະດາ​ທັງ​ໝົດຊຶ່ງ​ໄດ້​ທຳນາຍ​ເຖິງ​ຄວາມ​ພິນາດ​ຂອງ​ຜູ້ຄົນ;"},{"vNo":"6 ","txt":"ແລະ ມັນ​ໄດ້​ມີຄວາມ​ສູນ​ເສຍອັນ​ໃຫຍ່​ຫລວງ​ທົ່ວ​ແຜ່ນດິນ, ເພາະ​ພວກ​ເພິ່ນ​ໄດ້​ໃຫ້​ຖ້ອຍ​ຄຳ​ວ່າ ຄຳ​ສາບ​ແຊ່ງ​ອັນ​ໃຫຍ່​ຫລວງ​ຈະ​ມາ​ສູ່​ແຜ່ນດິນ, ແລະ ມາສູ່​ຜູ້ຄົນ​ນຳ​ອີກ, ແລະວ່າ​ມັນ​ຈະ​ມີ​ຄວາມ​ພິນາດ​ອັນ​ໃຫຍ່​ຫລວງ​ໃນ​ບັນດາ​ພວກ​ເຂົາ​ທີ່​ບໍ່​ເຄີຍ​ມີ​ມາ​ກ່ອນ​ໃນ​ຜືນ​ແຜ່ນດິນ​ໂລກ​ນີ້​ເລີຍ, ແລະ​ວ່າ​ກະດູກ​ຂອງ​ພວກ​ເຂົາ​ກະຈາຍ​ກອງ​ກັນ​ຂຶ້ນ​ເທິງ​ແຜ່ນດິນ ຖ້າ​ຫາກ​ພວກ​ເຂົາ​ບໍ່​ກັບ​ໃຈຈາກ​ຄວາມ​ຊົ່ວ​ຮ້າຍຂອງ​ພວກ​ເຂົາ​ເສຍ​ກ່ອນ."},{"vNo":"7 ","txt":"ແລະ ພວກ​ເຂົາ​ບໍ່​ໄດ້​ຟັງ​ສຸລະສຽງ​ຂອງ​ພຣະຜູ້​ເປັນ​ເຈົ້າ​ເລີຍ, ຍ້ອນ​ວ່າການ​ມົ້ວ​ສຸມ​ລັບ​ອັນ​ຊົ່ວ​ຮ້າຍ​ຂອງ​ພວກ​ເຂົາ; ສະນັ້ນ ມັນ​ຈຶ່ງ​ເລີ່ມ​ມີ​ສົງຄາມ ແລະ ມີ​ການ​ຂັດ​ແຍ້ງ​ກັນ​ຂຶ້ນທົ່ວ​ແຜ່ນດິນ, ແລະ ມັນ​ມີ​ຄວາມ​ອຶດ​ຢາກ ແລະ ພະຍາດ​ໂລຄາ​ຢ່າງ​ຫລວງຫລາຍ​ນຳ​ອີກ ເຖິງ​ຂະໜາດ​ທີ່​ມັນ​ໄດ້​ມີ​ຄວາມ​ພິນາດ​ອັນ​ໃຫຍ່​ຫລວງ​ຢ່າງ​ທີ່​ບໍ່​ເຄີຍ​ເຫັນ​ມາ​ກ່ອນ​ໃນ​ຜືນ​ແຜ່ນດິນ​ໂລກ; ແລະ ທັງ​ໝົດ​ນີ້​ເກີດ​ຂຶ້ນ​ໃນ​ວັນ​ເວລາ​ຂອງ​ຊິ​ບລຳ."},{"vNo":"8 ","txt":"ແລະ ຜູ້ຄົນ​ເລີ່ມ​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ; ແລະ ຕາບ​ໃດ​ທີ່​ພວກ​ເຂົາ​ກັບ​ໃຈ ພຣະຜູ້​ເປັນ​ເຈົ້າຍັງ​ມີ​ເມດຕາ​ປານີ​ຕໍ່​ພວກ​ເຂົາ​ຢູ່​ສະ​ເໝີ."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊິບລຳ​ຖືກ​ຂ້າ, ແລະ ເຊ​ດຖືກ​ຈັບ​ໄປ​ເປັນ​ຊະ​ເລີຍ, ແລະ ໄດ້​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເອ​ຫາ ລູກ​ຊາຍ​ຂອງ​ລາວ​ໄດ້​ຮັບ​ອາ​ນາ​ຈັກ​ມາ​ປົກຄອງ​ແທນ; ແລະ ລາວ​ໄດ້​ປົກ​ຄອງ​ຜູ້ຄົນ​ຕະຫລອດ​ວັນ​ເວລາ​ຂອງ​ລາວ. ແລະ ລາວ​ໄດ້​ເຮັດ​ຄວາມ​ຊົ່ວ​ຮ້າຍ​ນາໆ​ປະການ​ໃນ​ວັນ​ເວລາ​ຂອງ​ລາວ, ຊຶ່ງ​ດ້ວຍ​ເຫດ​ນີ້ ມັນ​ຈຶ່ງ​ໄດ້​ເຮັດ​ໃຫ້​ເກີດ​ການ​ຂ້າ​ຟັນ​ກັນ​ຢ່າງ​ໜັກ​ໃນ​ເວລາ​ອັນ​ສັ້ນໆ​ຂອງ​ລາວ."},{"vNo":"11 ","txt":"ແລະ ອີ​ເທັມ, ໂດຍ​ທີ່​ເປັນ​ຜູ້​ສືບ​ຕະກຸນ​ຂອງ​ເອ​ຫາ, ຈຶ່ງ​ໄດ້​ຮັບ​ອານາຈັກ​ມາ​ປົກຄອງ; ແລະ ລາວ​ໄດ້​ເຮັດ​ສິ່ງ​ທີ່​ຊົ່ວ​ຮ້າຍ​ໃນ​ວັນ​ເວລາ​ຂອງ​ລາວ​ຄື​ກັນ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ວັນ​ເວລາ​ຂອງ​ອີ​ເທັມ, ໄດ້​ມີ​ສາດສະດາ​ຫລາຍ​ທ່ານ​ມາ​ທຳນາຍ​ແກ່​ຜູ້ຄົນ​ອີກ; ແທ້​ຈິງ​ແລ້ວ, ພວກ​ເພິ່ນ​ໄດ້​ທຳນາຍ​ວ່າ ພຣະຜູ້​ເປັນ​ເຈົ້າຈະ​ທຳລາຍ​ພວກ​ເຂົາ​ໃຫ້​ໝົດ​ສິ້ນ​ໄປ​ຈາກ​ຜືນ​ແຜ່ນດິນ​ໂລກ​ຖ້າ​ຫາກ​ພວກ​ເຂົາ​ບໍ່​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ​ເສຍ​ກ່ອນ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ເຮັດ​ໃຈ​ແຂງ​ກະດ້າງ, ແລະ ບໍ່​ຍອມ​ເຊື່ອ​ຟັງ​ຄຳ​ຂອງ​ພວກ​ເພິ່ນ​ເລີຍ; ແລະ ສາດສະດາ​ໂສກ​ເສົ້າ ແລະ ໄດ້​ອອກ​ໄປ​ຈາກ​ບັນດາ​ຜູ້ຄົນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອີ​ເທັມ​ໄດ້​ດຳ​ເນີນ​ການ​ຕັດສິນ​ດ້ວຍ​ຄວາມ​ຊົ່ວ​ຮ້າຍ​ຕະຫລອດ​ວັນ​ເວລາ​ທັງ​ໝົດ​ຂອງ​ລາວ; ແລະ ລາວ​ໄດ້​ມີ​ລູກຊາຍ​ຊື່ວ່າ ໂມ​ຣັນ. ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ຣັນ​ໄດ້​ຂຶ້ນປົກຄອງ​ແທນ ແລະ ໂມ​ຣັນ​ໄດ້​ເຮັດ​ສິ່ງ​ທີ່​ຊົ່ວ​ຮ້າຍ​ຕໍ່ພຣະ​ພັກ​ຂອງ​ພຣະຜູ້​ເປັນ​ເຈົ້າ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໄດ້​ເກີດ​ມີ​ການ​ກະບົດ​ຂຶ້ນ​ໃນ​ບັນດາ​ຜູ້ຄົນ, ຍ້ອນ​ວ່າການ​ມົ້ວ​ສຸມ​ລັບ​ນັ້ນ​ຊຶ່ງສ້າງ​ຂຶ້ນ​ເພື່ອ​ຫາ​ອຳນາດ ແລະ ຫາ​ຜົນ​ປະ​ໂຫຍດ; ແລະ ເກີດ​ມີ​ຜູ້​ໜຶ່ງ​ທີ່​ຍິ່ງ​ໃຫຍ່​ໃນ​ຄວາມ​ຊົ່ວ​ຮ້າຍ​ໃນ​ບັນດາ​ພວກ​ເຂົາ, ແລະ ໄດ້​ສູ້​ຮົບ​ກັບ​ໂມ​ຣັນ, ຊຶ່ງ​ດ້ວຍ​ເຫດ​ນີ້​ລາວ​ຈຶ່ງ​ໄດ້​ໂຄ່ນ​ລົ້ມ​ອານາຈັກ​ໄປ​ເຄິ່ງໜຶ່ງ; ແລະ ລາວ​ໄດ້​ປົກຄອງ​ອານາຈັກ​ເຄິ່ງ​ນັ້ນ​ເປັນ​ເວລາ​ຫລາຍ​ປີ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ຣັນ​ໄດ້​ໂຄ່ນ​ລົ້ມ​ຄືນ, ແລະ ໄດ້​ຍຶດ​ເອົາ​ອານາຈັກ​ຄືນ​ມາ​ອີກ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຄົນ​ໜຶ່ງ​ອີກທີ່​ຍິ່ງ​ໃຫຍ່; ແລະ ລາວ​ເປັນ​ຜູ້​ສືບ​ຕະກຸນ​ຂອງ​ນ້ອງ​ຊາຍ​ຂອງ​ຢາ​ເຣັດ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ໂຄ່ນ​ລົ້ມ​ໂມ​ຣັນ ແລະ ຍຶດ​ເອົາ​ອານາຈັກ; ສະນັ້ນ, ໂມ​ຣັນ​ຈຶ່ງ​ໄດ້​ຢູ່​ໃນ​ຄວາມ​ເປັນຊະ​ເລີຍ​ຕະຫລອດ​ວັນ​ເວລາທີ່​ເຫລືອ​ຢູ່​ຂອງ​ລາວ; ແລະ ລາວ​ໄດ້​ມີ​ລູກຊາຍ​ຊື່ວ່າ ໂຄ​ຣິ​ອານ​ທໍ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທໍ​ໄດ້​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ."},{"vNo":"20 ","txt":"ແລະ ໃນ​ວັນ​ເວລາ​ຂອງ​ໂຄ​ຣິ​ອານ​ທໍ ໄດ້​ມີ​ສາດສະດາ​ຫລາຍ​ທ່ານ​ມາ​ທຳນາຍ​ເຖິງ​ເລື່ອງ​ຍິ່ງ​ໃຫຍ່ ແລະ ໜ້າ​ອັດສະຈັນ​ອີກ, ແລະ ໄດ້​ປ່າວ​ປະກາດ​ການກັບ​ໃຈຕໍ່​ຜູ້ຄົນ, ແລະ ຖ້າ​ຫາກ​ພວກ​ເຂົາ​ບໍ່​ກັບ​ໃຈ ອົງ​ພຣະຜູ້​ເປັນ​ເຈົ້າຈະ​ດຳ​ເນີນ​ການຕັດສິນ​ເຖິງ​ຄວາມ​ພິນາດ​ທັງ​ໝົດ​ຂອງ​ພວກ​ເຂົາ;"},{"vNo":"21 ","txt":"ແລະວ່າ​ອົງ​ພຣະຜູ້​ເປັນ​ເຈົ້າຈະ​ສົ່ງ ຫລື ນຳ​ເອົາ​ຄົນ​ອື່ນ​ມາ​ເປັນ​ເຈົ້າຂອງ​ແຜ່ນດິນ​ໂດຍ​ອຳນາດ​ຂອງ​ພຣະ​ອົງ, ຕາມ​ວິທີ​ທີ່​ພຣະ​ອົງ​ນຳ​ເອົາ​ບັນພະບຸລຸດ​ຂອງ​ພວກ​ເຂົາ​ມານັ້ນ."},{"vNo":"22 ","txt":"ແລະ ພວກ​ເຂົາ​ບໍ່​ໄດ້​ຍອມຮັບ​ຄຳ​ທັງ​ໝົດ​ຂອງ​ສາດສະດາ​ເລີຍ, ຍ້ອນ​ວ່າ​ສັງຄົມ​ລັບ ແລະ ຄວາມໜ້າ​ກຽດ​ຊັງ​ອັນ​ຊົ່ວ​ຮ້າຍຂອງ​ພວກ​ເຂົາ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຄ​ຣິ​ອານ​ທໍ​ໄດ້​ມີ​ລູກ​ຊາຍ​ຊື່ວ່າ ອີ​ເທີ, ແລະ ລາວ​ໄດ້​ສິ້ນ​ຊີວິດ​ໄປ, ໂດຍ​ຢູ່​ໃນ​ຄວາມ​ເປັນ​ຊະ​ເລີຍ​ຕະຫລອດ​ວັນ​ເວລາ​ຂອງ​ລາວ."}]}