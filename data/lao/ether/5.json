{"heading":"ພະຍານ​ສາມ​ຄົນ ແລະ ຜົນງານ​ເອງ​ຈະ​ຢືນ​ເປັນ​ປະຈັກ​ພະຍານ​ເຖິງຄວາມ​ຈິງ​ອັນ​ສົມບູນ​ຂອງ​ພຣະ​ຄຳ​ພີ​ມໍ​ມອນ.","prevAbbr":"ether","prevNo":4,"nextAbbr":"ether","nextNo":6,"chapterTitle":"ອີ​ເທີ ໕","verses":[{"vNo":"1 ","txt":"ແລະ ບັດ​ນີ້ຂ້າພະ​ເຈົ້າ​ໂມ​ໂຣ​ໄນ​ໄດ້​ຂຽນ​ຂໍ້ຄວາມ​ຊຶ່ງຂ້າພະ​ເຈົ້າ​ໄດ້​ຮັບ​ບັນຊາ, ຕາມ​ຄວາມ​ຈື່​ຈຳ​ຂອງ​ຂ້າພະ​ເຈົ້າ; ແລະ ຂ້າພະ​ເຈົ້າ​ໄດ້​ບອກ​ທ່ານ​ແລ້ວ​ກ່ຽວ​ກັບ​ເລື່ອງ​ທີ່​ຂ້າພະ​ເຈົ້າ​ໄດ້​ຜະ​ນຶກ​ໄວ້; ດັ່ງນັ້ນ ຢ່າ​ໄດ້​ແຕະຕ້ອງ​ມັນ​ເລີຍ​ເພື່ອ​ຈະ​ແປ ເພາະວ່າ​ທ່ານ​ຖືກ​ຫ້າມ​ຈາກ​ສິ່ງ​ເຫລົ່ານັ້ນ, ເວັ້ນ​ເສຍ​ແຕ່​ມັນ​ຈະ​ເປັນ​ໄປ​ໂດຍ​ຄວາມ​ສະຫລຽວ​ສະຫລາດ​ຂອງ​ພຣະ​ເຈົ້າ​ໃນ​ເວລາ​ຕໍ່​ໄປ."},{"vNo":"2 ","txt":"ແລະ ຈົ່ງ​ເບິ່ງ, ທ່ານ​ອາດ​ຈະ​ໄດ້​ຮັບ​ສິດທິ​ພິ​ເສດເພື່ອ​ຈະ​ໄດ້​ສະ​ແດງ​ແຜ່ນ​ຈາລຶກ​ແກ່​ຜູ້​ທີ່​ຈະ​ຊ່ອຍ​ນຳ​ວຽກ​ງານ​ນີ້​ອອກ​ມາ;"},{"vNo":"3 ","txt":"ແລະ ຈະ​ສະ​ແດງ​ຕໍ່​ຄົນສາມ​ຄົນ​ໂດຍ​ອຳນາດ​ຂອງ​ພຣະ​ເຈົ້າ; ສະນັ້ນ ພວກ​ເພິ່ນຈຶ່ງ​ຈະ​ຮູ້ຈັກ​ເຖິງ​ຄວາມ​ແນ່ນອນ​ວ່າ ສິ່ງ​ເຫລົ່າ​ນີ້​ເປັນຄວາມ​ຈິງ."},{"vNo":"4 ","txt":"ແລະ ດ້ວຍ​ປາກ​ຂອງ​ພະຍານ​ສາມ​ຄົນ ສິ່ງ​ເຫລົ່າ​ນີ້ຈະ​ໄດ້​ສະຖາປະນາ​ຂຶ້ນ; ແລະ ປະຈັກ​ພະຍານ​ຂອງ​ສາມ​ຄົນ, ແລະ ວຽກ​ງານ​ນີ້ ຊຶ່ງ​ເປັນ​ວຽກ​ງານ​ທີ່​ຈະ​ສະ​ແດງ​ເຖິງ​ອຳນາດ​ຂອງ​ພຣະ​ເຈົ້າ ແລະ ຄຳ​ຂອງ​ພຣະ​ອົງ​ອີກ, ອັນ​ເປັນ​ສິ່ງ​ທີ່​ພຣະ​ບິດາ, ແລະ ພຣະ​ບຸດ, ແລະ ພຣະ​ວິນ​ຍານ​ບໍລິສຸດ​ເປັນ​ພະຍານ—​ແລະ ທັງ​ໝົດ​ນີ້ ຈະ​ຢູ່​ເປັນ​ປະຈັກ​ພະຍານ​ຕໍ່​ໂລກ​ໃນ​ວັນ​ສຸດ​ທ້າຍ."},{"vNo":"5 ","txt":"ແລະ ຖ້າ​ຫາກ​ເປັນ​ໄປ​ວ່າ ພວກ​ເຂົາ​ກັບ​ໃຈ ແລະ ເຂົ້າມາ​ຫາ​ພຣະ​ບິດາ​ໃນ​ພຣະ​ນາມ​ຂອງ​ພຣະ​ເຢຊູ, ພວກ​ເຂົາ​ຈະ​ຖືກ​ຮັບ​ເຂົ້າ​ໃນ​ອານາຈັກ​ຂອງ​ພຣະ​ເຈົ້າ."},{"vNo":"6 ","txt":"ແລະ ບັດ​ນີ້, ຖ້າ​ຫາກ​ຂ້າພະ​ເຈົ້າບໍ່​ມີ​ສິດອຳນາດ​ໃນ​ສິ່ງ​ເຫລົ່າ​ນີ້​ແລ້ວ, ທ່ານ​ຈົ່ງ​ຕັດສິນ​ເຖີດ; ເພາະວ່າ​ທ່ານ​ຈະ​ຮູ້ຈັກ​ວ່າ ຂ້າພະ​ເຈົ້າມີ​ອຳນາດ​ເວລາ​ທ່ານ​ເຫັນ​ຂ້າພະ​ເຈົ້າ, ແລະ ພວກ​ເຮົາ​ຈະ​ຢືນ​ຢູ່​ຕໍ່​ພຣະພັກ​ຂອງ​ພຣະ​ເຈົ້າ​ໃນ​ວັນ​ສຸດ​ທ້າຍ. ອາ​ແມນ."}]}