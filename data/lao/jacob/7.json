{"heading":"ເຊ​ເຣັມ​ປະຕິ​ເສດ​ພຣະ​ຄຣິດ, ແລ້ວ​ຖົກ​ຖຽງກັບ​ຢາ​ໂຄບ, ຮຽກຮ້ອງ​ຢາກ​ເຫັນ​ເຄື່ອງໝາຍ ແລະ ຖືກ​ພຣະເຈົ້າລົງ​ທັນ—ສາດສະດາ​ທຸກ​ຄົນ​ໄດ້​ເວົ້າ​ເຖິງ​ພຣະ​ຄຣິດ ແລະ ການ​ຊົດ​ໃຊ້​ຂອງ​ພຣະ​ອົງ—ຊາວ​ນີ​ໄຟ​ດຳລົງ​ຊີວິດເໝືອນຄົນຊັດ​ເຊ​ພະ​ເນ​ຈອນ, ເກີດ​ຢູ່​ນຳ​ຄວາມທຸກ​ຍາກ​ລຳບາກ ແລະ ຖືກ​ຊາວ​ເລ​ມັນກຽດຊັງ. ປະມານ 544–421 ປີ ກ່ອນ ຄ.ສ.","prevAbbr":"jacob","nextAbbr":"enos","prevNo":6,"nextNo":1,"chapterTitle":"ຢາ​ໂຄບ 7","prevTitle":"ຢາ​ໂຄບ 6","nextTitle":"ເອ​ໂນດ ","verses":[{"vNo":1,"txt":"ແລະ ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ບໍ່​ເທົ່າ​ໃດ​ປີຜ່ານ​ໄປ, ມີ​ຊາຍ​ຜູ້​ໜຶ່ງ​ທີ່​ມີ​ຊື່ວ່າ ເຊ​ເຣັມ ຢູ່​ໃນ​ບັນດາ​ຜູ້ຄົນ​ຂອງນີ​ໄຟ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ເລີ່ມ​ສັ່ງ​ສອນ​ຢູ່​ໃນ​ບັນດາ​ຜູ້ຄົນ ແລະ ປະກາດ​ກັບ​ພວກ​ນັ້ນ​ວ່າ ຈະ​ບໍ່​ມີ​ພຣະ​ຄຣິດ. ແລະ ລາວ​ໄດ້​ສິດ​ສອນ​ອີກ​ຫລາຍ​ເລື່ອງ ຊຶ່ງ​ຍົກ​ຍ້ອງ​ບຸກ​ຄົນ; ແລະ ສິ່ງ​ນີ້​ລາວ​ເຮັດ​ໄປ​ເພື່ອ​ຈະ​ລົ້ມ​ເລີກ​ຄຳ​ສອນ​ຂອງ​ພຣະ​ຄຣິດ."},{"vNo":3,"txt":"ແລະ ລາວ​ອອກ​ແຮງ​ຢ່າງ​ພາກ​ພຽນ​ເພື່ອ​ຊັກ​ຈູງ​ໃຈ​ຂອງ​ຜູ້ຄົນ​ໄປ, ເຖິງ​ຂະໜາດທີ່​ລາວໄດ້​ຊັກ​ຈູງ​ໃຈ​ຫລາຍ​ດວງ​ໄປ; ແລະ ໂດຍ​ທີ່​ລາວ​ຮູ້ຈັກ​ວ່າຂ້າພະ​ເຈົ້າຢາ​ໂຄບມີ​ສັດທາ​ໃນ​ພຣະ​ຄຣິດ​ຜູ້​ຈະ​ສະ​ເດັດ​ມາ, ລາວ​ຈຶ່ງ​ພະຍາຍາມ​ຫາ​ໂອກາດ​ເພື່ອ​ຈະ​ໄດ້​ມາ​ຫາ​ຂ້າພະ​ເຈົ້າ."},{"vNo":4,"txt":"ແລະ ລາວ​ເປັນ​ຄົນ​ມີ​ການ​ສຶກສາ, ຈົນ​ວ່າ​ມີ​ຄວາມ​ຮູ້​ເລື່ອງ​ພາສາຂອງ​ຜູ້​ຄົນ​ໄດ້​ຢ່າງ​ສົມບູນ; ດັ່ງນັ້ນ, ລາວ​ຈຶ່ງ​ໃຊ້​ຄຳ​ຍົກຍ້ອງ, ແລະ ໃຊ້​ອຳນາດ​ໃນ​ການ​ເວົ້າຕາມ​ອຳນາດ​ຂອງ​ມານ."},{"vNo":5,"txt":"ແລະ ລາວ​ຫວັງ​ໄວ້​ວ່າ ຈະ​ເຮັດ​ໃຫ້​ຂ້າ​ພະ​ເຈົ້າຫວັ່ນໄຫວຈາກ​ສັດທາ, ທັງ​ທີ່​ມີ​ການ​ເປີດ​ເຜີຍ​ຫລາຍ​ຢ່າງ ແລະ ຫລາຍ​ເລື່ອງ ຊຶ່ງຂ້າພະ​ເຈົ້າ​ໄດ້​ເຫັນ​ມາ​ແລ້ວ​ກ່ຽວ​ກັບ​ສິ່ງ​ເຫລົ່າ​ນີ້; ເພາະ​ຂ້າພະ​ເຈົ້າ​ໄດ້​ເຫັນ​ເຫລົ່າທູດ​ມາ​ແລ້ວ​ແທ້ໆ, ແລະ ພຣະ​ອົງ​ໄດ້​ປະຕິບັດ​ສາ​ດສະໜາ​ກິດ​ແກ່​ຂ້າພະ​ເຈົ້າ. ແລະ ຂ້າພະ​ເຈົ້າ​ໄດ້​ຍິນ​ສຸລະສຽງ​ຂອງ​ພຣະຜູ້​ເປັນ​ເຈົ້າຮັບ​ສັ່ງ​ກັບ​ຂ້າພະ​ເຈົ້າ​ເປັນ​ຄຳ​ເວົ້າ​ເປັນ​ບາງ​ຄັ້ງ; ສະນັ້ນ, ສິ່ງ​ເຫລົ່າ​ນີ້​ຈະ​ເຮັດ​ໃຫ້​ຂ້າພະ​ເຈົ້າ​ຫວັ່ນໄຫວ​ບໍ່​ໄດ້."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ມາ​ຫາ​ຂ້າພະ​ເຈົ້າ ແລະ ໄດ້​ເວົ້າກັບ​ຂ້າພະ​ເຈົ້າວ່າ: ອ້າຍ​ຢາ​ໂຄບ​ເອີຍ ເຮົາ​ຫາ​ໂອກາດ​ມາ​ຫລາຍ​ເທື່ອ​ແລ້ວ ທີ່​ຈະ​ເວົ້າກັບ​ເຈົ້າ ເພາະວ່າ​ເຮົາ​ໄດ້​ຍິນ ແລະ ຮູ້ຈັກ​ວ່າ​ເຈົ້າ​ເປັນ​ຄົນ​ໄປມາ​ເລື້ອຍໆ ເພື່ອ​ສັ່ງສອນ​ເລື່ອງທີ່ເຈົ້າ​ເອີ້ນ​ວ່າ ພຣະ​ກິດ​ຕິ​ຄຸນ ຫລື ຄຳ​ສອນ​ຂອງ​ພຣະ​ຄຣິດ."},{"vNo":7,"txt":"ແລະ ເຈົ້າ​ໄດ້​ພາ​ຜູ້ຄົນ​ພວກ​ນີ້​ໄປ ບິດ​ເບືອນ​ຈາກ​ເສັ້ນ​ທາງ​ອັນ​ຖືກ​ຕ້ອງ​ຂອງ​ພຣະ​ເຈົ້າ, ແລະ ບໍ່​ຮັກສາ​ກົດ​ຂອງ​ໂມ​ເຊ ຊຶ່ງ​ເປັນ​ທາງ​ທີ່​ຖືກຕ້ອງ; ແລະ ເຈົ້າ​ໄດ້​ປ່ຽນ​ແປງ​ກົດ​ຂອງ​ໂມ​ເຊ​ໃຫ້​ເປັນ​ການ​ນະມັດ​ສະການ​ຄົນ​ຜູ້​ໜຶ່ງ ຊຶ່ງ​ເຈົ້າ​ກ່າວ​ວ່າ​ຈະ​ມາ​ພາຍ​ໃນ​ຫລາຍ​ຮ້ອຍ​ປີ​ນັບ​ແຕ່​ນີ້​ໄປ. ແລະ ບັດ​ນີ້​ຈົ່ງ​ເບິ່ງ, ເຮົາ​ເຊ​ເຣັມ​ຂໍ​ເວົ້າ​ກັບ​ເຈົ້າ​ວ່າ ມັນ​ເປັນ​ການ​ໝິ່ນ​ປະ​ໝາດ; ເພາະ​ວ່າ​ບໍ່​ມີ​ຜູ້​ໃດ​ຮູ້​ເລື່ອງ​ນີ້​ເລີຍ; ເພາະ​ເຂົາ​ບໍ່​ສາມາດ​ບອກ​ໄດ້​ວ່າ​ແມ່ນ​ຫຍັງ​ຈະ​ເກີດ​ຂຶ້ນ. ແລະ ເຊ​ເຣັມ​ໄດ້​ເວົ້າ​ຂັດ​ແຍ້ງ​ກັບ​ຂ້າພະ​ເຈົ້າ​ແບບ​ນີ້."},{"vNo":8,"txt":"ແຕ່​ຈົ່ງ​ເບິ່ງ, ອົງ​ພຣະຜູ້​ເປັນ​ເຈົ້າ​ໄດ້​ເທ​ພຣະ​ວິນ​ຍານ​ຂອງ​ພຣະ​ອົງ​ເຂົ້າສູ່​ຈິດ​ວິນ​ຍານ​ຂອງ​ຂ້າພະ​ເຈົ້າ, ເຖິງ​ຂະ​ໜາດ​ທີ່​ຂ້າພະ​ເຈົ້າ​ເຮັດ​ໃຫ້​ເຊ​ເຣັມ​ຍອມ​ຈຳນົນ​ໃນ​ຄຳ​ເວົ້າທັງ​ໝົດ​ຂອງ​ລາວ."},{"vNo":9,"txt":"ແລະ ຂ້າພະ​ເຈົ້າ​ໄດ້​ຖາມ​ລາວ​ວ່າ: ເຈົ້າປະຕິ​ເສດ​ພຣະ​ຄຣິດ​ຜູ້​ຈະ​ສະ​ເດັດ​ມາ​ບໍ? ແລະ ລາວ​ໄດ້​ຕອບ​ວ່າ: ຖ້າ​ຫາກ​ຈະ​ເປັນ​ພຣະ​ຄຣິດ​ແລ້ວ, ເຮົາ​ຈະ​ບໍ່​ປະ​ຕິ​ເສດ​ພຣະ​ອົງ; ແຕ່​ເຮົາ​ຮູ້​ວ່າ​ບໍ່​ມີ​ພຣະ​ຄຣິດ, ທັງ​ບໍ່​ເຄີຍ​ມີ, ແລະ ຈະ​ບໍ່​ມີ​ເລີຍ."},{"vNo":10,"txt":"ແລະ ຂ້າພະ​ເຈົ້າ​ໄດ້​ຖາມ​ລາວ​ວ່າ: ເຈົ້າ​ເຊື່ອ​ພຣະ​ຄຳ​ພີ​ບໍ? ແລະ ລາວ​ຕອບ​ວ່າ, ເຊື່ອ."},{"vNo":11,"txt":"ແລະ ຂ້າພະ​ເຈົ້າ​ໄດ້​ເວົ້າກັບ​ລາວ​ວ່າ: ຖ້າ​ເປັນ​ແນວ​ນັ້ນ ເຈົ້າກໍ​ບໍ່​ເຂົ້າ​ໃຈ; ເພາະມັນໄດ້​ໃຫ້​ຖ້ອຍ​ຄຳ​ໄວ້​ແທ້ໆ ເຖິງ​ພຣະ​ຄຣິດ. ຈົ່ງ​ເບິ່ງ, ເຮົາ​ເວົ້າກັບ​ເຈົ້າວ່າ ບໍ່​ມີ​ສາດສະດາ​ຄົນ​ໃດ​ທີ່​ບັນທຶກ​ໄວ້ ຫລື ທຳນາຍ​ໄວ້​ນອກ​ຈາກ​ເພິ່ນ​ເຫລົ່ານັ້ນ​ໄດ້​ເວົ້າກ່ຽວກັບ​ພຣະ​ຄຣິດ​ອົງ​ນີ້."},{"vNo":12,"txt":"ແລະ ນີ້​ຍັງ​ບໍ່​ໝົດ—ສິ່ງ​ທີ່​ປະກົດ​ຕໍ່​ເຮົາ, ເພາະວ່າ​ເຮົາ​ໄດ້​ຍິນ; ແລະ ໄດ້​ເຫັນ​ສິ່ງ​ນີ້​ທີ່ປະກົດ​ຕໍ່​ເຮົາ​ໂດຍ ອຳນາດ​ຂອງ​ພຣະ​ວິນ​ຍານ​ບໍລິສຸດ; ສະນັ້ນ, ເຮົາ​ຈຶ່ງ​ຮູ້​ວ່າ ຖ້າ​ຫາກ​ຈະ​ບໍ່​ມີ​ການ​ຊົດ​ໃຊ້​ເກີດ​ຂຶ້ນ​ແລ້ວ ມະນຸດ​ທັງ​ປວງ​ຍ່ອມ​ຕ້ອງຫາຍຍະນະ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ເວົ້າກັບ​ຂ້າພະ​ເຈົ້າວ່າ: ຈົ່ງ​ສະ​ແດງ​ເຄື່ອງໝາຍ​ໃຫ້​ເຮົາ​ເຫັນ​ເບິ່ງດູ​ໂດຍ​ອຳນາດ​ຂອງ​ພຣະ​ວິນ​ຍານ​ບໍລິສຸດຊຶ່ງ​ເຈົ້າຮູ້ຈັກ​ມາ​ຫລາຍ​ແລ້ວ."},{"vNo":14,"txt":"ແລະ ຂ້າພະເຈົ້າ​ໄດ້​ເວົ້າ​ກັບ​ລາວ​ວ່າ: ເຮົາ​ເປັນ​ຄົນ​ແນວໃດ ເຮົາ​ບໍ່​ຈຳເປັນ​ທີ່​ຈະ​ທົດ​ລອງ​ພຣະ​ເຈົ້າ​ອີກ​ໃຫ້​ສະແດງ​ເຄື່ອງໝາຍ​ໃນ​ເລື່ອງ​ທີ່​ເຈົ້າ​ກໍ​ຮູ້​ຢູ່​ດີ​ວ່າ​ມັນ​ເປັນ​ຄວາມ​ຈິງ? ເຈົ້າ​ຍັງ​ປະຕິເສດ​ເພາະ​ເຈົ້າ​ເປັນ​ຂອງ​ມານ. ເຖິງ​ຢ່າງໃດ​ກໍ​ຕາມ, ກໍ​ບໍ່​ແມ່ນ​ຄວາມ​ປະສົງ​ຂອງ​ເຮົາ; ແຕ່​ຖ້າ​ຫາກວ່າ​ພຣະ​ເຈົ້າ​ລົງໂທດ​ເຈົ້າ, ກໍ​ຂໍ​ໃຫ້​ສິ່ງ​ນັ້ນ​ເປັນ​ເຄື່ອງໝາຍ​ແກ່​ເຈົ້າ​ວ່າ ພຣະ​ອົງ​ມີ​ອຳນາດ​ທັງ​ໃນ​ສະຫວັນ ແລະ ໃນ​ແຜ່ນດິນ​ໂລກ; ແລະ​ວ່າ​ພຣະ​ຄຣິດ​ຈະ​ສະເດັດ​ມາ​ອີກ. ແລະ ໂອ້ ພຣະ​ອົງ​ເຈົ້າ​ເອີຍ, ຂໍ​ໃຫ້​ເປັນ​ໄປ​ຕາມ​ພຣະ​ປະສົງ​ຂອງ​ພຣະ​ອົງ​ເຖີດ, ແລະ ບໍ່​ແມ່ນ​ຂອງ​ຂ້ານ້ອຍ."},{"vNo":15,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອ​ຂ້າພະເຈົ້າຢາ​ໂຄບໄດ້​ເວົ້າ​ຂໍ້ຄວາມ​ນີ້​ແລ້ວ, ອຳນາດ​ຂອງ​ພຣະຜູ້ເປັນເຈົ້າ​ໄດ້​ມາສູ່​ລາວ, ເຖິງ​ຂະໜາດ​ທີ່​ລາວ​ຕ້ອງ​ລົ້ມ​ລົງ​ຢູ່​ກັບ​ພື້ນ​ດິນ. ແລະ ເຫດການ​ໄດ້​ບັງເກີດ​ຂຶ້ນ​ຄື ລາວ​ໄດ້​ຮັບ​ການ​ບຳລຸງ​ເປັນ​ເວລາ​ຫລາຍ​ມື້."},{"vNo":16,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ລາວ​ໄດ້​ເວົ້າ​ກັບ​ຜູ້ຄົນ​ວ່າ ຈົ່ງ​ມາ​ທ້ອນ​ໂຮມ​ກັນ​ໃນ​ມື້ອື່ນ​ເຊົ້າ ເພາະວ່າ​ເຮົາ​ຈະ​ຕາຍ​ແລ້ວ; ສະນັ້ນ, ເຮົາ​ປາ​ຖະ​ໜາ​ຈະ​ກ່າວ​ກັບ​ຜູ້ຄົນ​ກ່ອນ​ເຮົາ​ຈະ​ຕາຍ."},{"vNo":17,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ມື້ອື່ນ​ເຊົ້າ​ມາ ຝູງ​ຊົນ​ໄດ້​ມາ​ທ້ອນໂຮມ​ກັນ ແລະ ລາວ​ໄດ້​ເວົ້າ​ກັບ​ຄົນ​ເຫລົ່ານັ້ນ​ຢ່າງ​ແຈ່ມ​ແຈ້ງ ແລະ ປະຕິເສດ​ເລື່ອງ​ທີ່​ລາວ​ໄດ້​ສອນ​ນັ້ນ ແລະ ສາລະພາບ​ວ່າ​ມີ​ພຣະ​ຄຣິດ ແລະ ອຳນາດ​ຂອງ​ພຣະ​ວິນ​ຍານ​ບໍລິສຸດ ແລະ ການ​ປະຕິບັດ​ສາ​ດສະໜາ​ກິດ​ຂອງເຫລົ່າທູດ."},{"vNo":18,"txt":"ແລະ ລາວ​ໄດ້​ເວົ້າ​ກັບ​ຄົນ​ເຫລົ່ານັ້ນ​ຢ່າງ​ແຈ່ມ​ແຈ້ງ​ວ່າ, ລາວ​ຖືກ​ອຳນາດ​ຂອງ​ມານ​ມາ​ຫລອກ​ລວງ. ແລະ ລາວ​ໄດ້​ເວົ້າ​ເຖິງ​ນະລົກ, ແລະ ເຖິງ​ຕະຫລອດ​ການ, ແລະ ເຖິງ​ໂທດ​ນິລັນດອນ."},{"vNo":19,"txt":"ແລະ ລາວ​ໄດ້​ເວົ້າ​ອີກ​ວ່າ: ເຮົາ​ຢ້ານ​ກົວ​ວ່າ ເຮົາ​ກະ​ທຳ​ບາບ​ທີ່​ອະໄພ​ໃຫ້​ບໍ່​ໄດ້​ເສຍ​ແລ້ວ, ເພາະ​ເຮົາ​ໄດ້​ຕົວະ​ພຣະ​ເຈົ້າ; ແລະ ເພາະ​ເຮົາ​ໄດ້​ປະຕິເສດ​ພຣະ​ຄຣິດ ແລະ ກ່າວ​ວ່າ​ເຮົາ​ເຊື່ອ​ພຣະ​ຄຳ​ພີ; ແລະ ພຣະ​ຄຳ​ພີ​ໃຫ້​ຖ້ອຍ​ຄຳ​ແທ້ໆ​ເຖິງ​ພຣະ​ອົງ. ແລະ ເພາະວ່າ​ເຮົາ​ເວົ້າ​ຕົວະ​ພຣະ​ເຈົ້າ ດັ່ງນັ້ນເຮົາ​ຈຶ່ງ​ຢ້ານ​ກົວ​ທີ່​ສຸດ; ແຕ່​ເຮົາ​ກໍ​ສາລະພາບ​ຕໍ່​ພຣະ​ເຈົ້າ​ແລ້ວ."},{"vNo":20,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອ​ລາວ​ໄດ້​ກ່າວ​ຂໍ້ຄວາມ​ນີ້​ແລ້ວ ລາວ​ເວົ້າ​ຫຍັງ​ບໍ່​ໄດ້ ແລະ ລາວ​ກໍ​ໝົດ​ວິນ​ຍານ​ໄປ."},{"vNo":21,"txt":"ແລະ ເມື່ອ​ຝູງ​ຊົນ​ເຫັນ​ວ່າ ລາວ​ໄດ້​ເວົ້າ​ເລື່ອງ​ເຫລົ່າ​ນີ້​ໃນ​ຂະນະ​ທີ່​ກຳລັງ​ຈະ​ໝົດ​ວິນ​ຍານ, ພວກ​ເຂົາ​ກໍ​ແປກ​ໃຈ​ຢ່າງ​ຍິ່ງ; ເຖິງ​ຂະໜາດ​ທີ່​ອຳນາດ​ຂອງ​ພຣະ​ເຈົ້າ​ໄດ້​ສະ​ເດັດ​ລົງ​ມາ​ເທິງ​ພວກ​ເຂົາ, ແລະ ພວກ​ເຂົາ​ໄດ້​ໝົດ​ກຳລັງ​ຈົນ​ລົ້ມລົງ​ຢູ່​ກັບ​ພື້ນ​ດິນ."},{"vNo":22,"txt":"ບັດ​ນີ້, ສິ່ງ​ເຫລົ່າ​ນີ້​ເປັນ​ສິ່ງ​ທີ່​ພໍ​ໃຈ​ຕໍ່​ຂ້າພະ​ເຈົ້າຢາ​ໂຄບ​ເພາະວ່າ​ຂ້າພະ​ເຈົ້າ​ໄດ້​ທູນ​ຂໍ​ຈາກ​ພຣະ​ບິດາ​ຂອງ​ຂ້າພະ​ເຈົ້າຜູ້​ປະ​ທັບ​ຢູ່​ສະຫວັນ; ເພາະ​ພຣະ​ອົງ​ໄດ້​ຍິນ​ສຽງ​ຮ້ອງ​ຂໍ​ຂອງ​ຂ້າພະ​ເຈົ້າ ແລະ ໄດ້​ຕອບ​ຄຳ​ອະທິຖານ​ຂອງ​ຂ້າພະ​ເຈົ້າ​ແລ້ວ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄວາມ​ສັນຕິ​ສຸກ ແລະ ຄວາມ​ຮັກ​ຂອງ​ພຣະ​ເຈົ້າ​ໄດ້​ກັບ​ຄືນ​ມາ​ຢູ່​ໃນ​ບັນດາ​ຜູ້ຄົນ​ອີກ; ແລະ ພວກ​ເຂົາ​ໄດ້​ຄົ້ນຄວ້າ​ພຣະ​ຄຳ​ພີ ແລະ ບໍ່​ເອົາ​ຫົວຊາ​ຕໍ່​ຄຳ​ເວົ້າຂອງ​ຄົນ​ຊົ່ວ​ຜູ້​ນີ້​ອີກ​ຕໍ່​ໄປ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ວິທີ​ການ​ຫລາຍ​ຢ່າງ​ໄດ້​ຖືກ​ຄິດ​ຄົ້ນຂຶ້ນ​ເພື່ອ​ກູ້ ແລະ ນຳພາ​ຊາວ​ເລ​ມັນ​ກັບ​ຄືນ​ມາສູ່​ເລື່ອງ​ຄວາມ​ຈິງ; ແຕ່​ທັງ​ໝົດ​ນີ້​ບໍ່​ມີ​ປະ​ໂຫຍດ, ເພາະ​ພວກ​ເຂົາ​ເບີກບານ​ໃນ​ການ​ເຮັດ​ສົງຄາມ ແລະ ການ​ນອງ​ເລືອດ, ແລະ ພວກ​ເຂົາ​ມີ​ຄວາມ​ກຽດ​ຊັງ​ພວກ​ເຮົາ, ພີ່ນ້ອງ​ຂອງ​ພວກ​ເຂົາ​ຢ່າງ​ບໍ່​ສິ້ນ​ສຸດ. ແລະ ພວກ​ເຂົາ​ພະຍາຍາມ​ທຳລາຍ​ພວກ​ເຮົາ​ເລື້ອຍ​ໄປ​ດ້ວຍ​ອຳນາດ​ອາວຸດ​ຂອງ​ພວກ​ເຂົາ."},{"vNo":25,"txt":"ສະນັ້ນ, ຜູ້ຄົນ​ຂອງນີ​ໄຟ​ຈຶ່ງ​ໄດ້​ເສີມ​ກຳລັງ​ຕໍ່ຕ້ານ​ພວກ​ນັ້ນດ້ວຍ​ກຳລັງ​ທັບ​ຂອງ​ພວກ​ເຂົາ ແລະ ດ້ວຍ​ສຸດ​ຄວາມ​ສາມາດ​ຂອງ​ພວກ​ເຂົາ​ໂດຍ​ວາງ​ໃຈ​ໃນ​ພຣະ​ເຈົ້າ ແລະ ຫີນ​ແຫ່ງ​ຄວາມ​ລອດ​ຂອງ​ພວກ​ເຂົາ; ດັ່ງນັ້ນ, ເຖິງ​ບັດ​ນີ້ພວກ​ເຂົາ​ກໍ​ຍັງ​ເປັນ​ຜູ້​ຊະນະ​ສັດຕູ​ຂອງ​ພວກ​ເຂົາ."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າຢາ​ໂຄບ​ກໍ​ໄດ້​ເຖົ້າ​ແກ່​ລົງ ແລະ ບັນທຶກ​ຂອງ​ຜູ້ຄົນ​ພວກ​ນີ້​ໄດ້​ຮັກສາ​ໄວ້​ໃນ​ແຜ່ນ​ຈາລຶກ​ອື່ນໆ​ຂອງ​ນີ​ໄຟ, ສະນັ້ນ, ຂ້າ​ພະ​ເຈົ້າ​ເຮັດ​ບັນທຶກ​ຕາມ​ຄວາມ​ຮູ້ສຶກ​ທີ່​ດີ​ທີ່​ສຸດ​ຂອງ​ຂ້າພະ​ເຈົ້າ, ມີ​ຄວາມ​ວ່າ ເວລາ​ຜ່ານ​ໄປ​ພ້ອມ​ກັບ​ພວກ​ເຮົາ, ແລະ ຊີວິດ​ຂອງ​ພວກ​ເຮົາ​ຜ່ານ​ໄປ​ເໝືອນ​ເປັນຄວາມ​ຝັນ​ຂອງ​ພວກ​ເຂົາ, ພວກ​ເຮົາ​ເປັນ​ຄົນ​ໂດດດ່ຽວ ແລະ ເຂັ່ງຂຶມ, ຊັດ​ເຊ​ພະ​ເນ​ຈອນ, ຖືກ​ຂັບ​ໄລ່​ອອກ​ຈາກ​ເຢຣູ​ຊາເລັມ, ເກີດ​ຢູ່​ກັບ​ຄວາມ​ທຸກຍາກ​ລຳບາກ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ຖືກ​ພີ່ນ້ອງ​ກຽດ​ຊັງ, ເປັນ​ເຫດ​ໃຫ້​ເກີດ​ສົງຄາມ ແລະ ການ​ຂັດ​ແຍ້ງ​ກັນ; ສະນັ້ນ ວັນ​ເວລາ​ຂອງ​ພວກ​ເຮົາ​ຈຶ່ງ​ມີ​ແຕ່​ຄວາມທຸກ."},{"vNo":27,"txt":"ແລະ ຂ້າພະ​ເຈົ້າຢາ​ໂຄບ​ເຫັນ​ວ່າ​ໃນ​ບໍ່​ຊ້າ​ນີ້ ຂ້າພະ​ເຈົ້າກໍຈະ​ຕ້ອງ​ລົງ​ໄປ​ສູ່ຫລຸມ​ສົບ​ຂອງ​ຂ້າພະ​ເຈົ້າ​ແລ້ວ; ສະນັ້ນ, ຂ້າພະ​ເຈົ້າຈຶ່ງ​ໄດ້​ເວົ້າກັບ​ເອ​ໂນດ ລູກ​ຊາຍ​ຂອງ​ຂ້າພະ​ເຈົ້າວ່າ: ຈົ່ງ​ຮັບ​ເອົາ​ແຜ່ນ​ຈາລຶກ​ເຫລົ່າ​ນີ້​ໄວ້ ແລະ ຂ້າພະ​ເຈົ້າ​ໄດ້​ບອກ​ເຖິງ​ເລື່ອງ​ຕ່າງໆ ຊຶ່ງນີ​ໄຟອ້າຍ​ຂອງ​ຂ້າພະ​ເຈົ້າ​ໄດ້​ສັ່ງ ແລະ ລາວ​ສັນຍາ​ວ່າຈະ​ເຊື່ອ​ຟັງ​ຄຳ​ສັ່ງ. ແລະ ຂ້າພະ​ເຈົ້າຂໍ​ຢຸດການບັນທຶກ​ຂອງ​ຂ້າພະ​ເຈົ້າ​ໄວ້​ໃນ​ແຜ່ນ​ຈາລຶກ​ເຫລົ່າ​ນີ້, ຊຶ່ງການ​ຂຽນ​ມີ​ຢູ່​ເລັກ​ໜ້ອຍ​ເທົ່າ​ນັ້ນ; ແລະ ຂ້າພະ​ເຈົ້າຂໍ​ກ່າວ​ອຳ​ລາ​ຜູ້​ອ່ານ​ໂດຍ​ຫວັງ​ວ່າພີ່ນ້ອງ​ຂອງ​ຂ້າພະ​ເຈົ້າ ຊຶ່ງ​ເປັນ​ຈຳນວນ​ຫລວງຫລາຍ​ຈະ​ອ່ານ​ຂໍ້ຄວາມ​ຂອງ​ຂ້າພະ​ເຈົ້າ. ພີ່ນ້ອງ​ເອີຍ, ຂໍພຣະ​ເຈົ້າອວຍພອນ."}]}