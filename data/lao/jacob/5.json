{"heading":"ຢາ​ໂຄບ​ອ້າງເຖິງຖ້ອຍຄຳຂອງຊີ​ນັດ​ປຽບທຽບ​ຕົ້ນໝາກກອກ​ເທດ ແລະ ຕົ້ນໝາກກອກປ່າ—ພວກ​ເຂົາ​ຄື​ອິດ​ສະ​ຣາ​ເອນ ແລະ ຄົນ​ຕ່າງ​ຊາດ—ການ​ກະຈັດກະຈາຍ ແລະ ການ​ເຕົ້າ​ໂຮມ​ຂອງ​ຊາວ​ອິດ​ສະ​ຣາ​ເອນ ຊຶ່ງ​ໄດ້​ຄາດ​ຄະ​ເນ​ໄວ້​ແລ້ວ—ການ​ກ່າວ​ເຖິງ​ຊາວ​ນີ​ໄຟ​ກັບ​ຊາວ​ເລ​ມັນທຸກໆ​ຄົນ​ຂອງ​ເຊື້ອສາຍ​ອິດ​ສະ​ຣາ​ເອນ—ຄົນ​ຕ່າງ​ຊາດ​ຈະຖືກຕໍ່​ເຂົ້າກັບ​ອິດ​ສະ​ຣາ​ເອນ—ໃນ​ທີ່ສຸດ​ສວນ​ອະ​ງຸ່ນຈະ​ຖືກ​ເຜົາ. ປະມານ 544–421 ປີ ກ່ອນ ຄ.ສ.","prevAbbr":"jacob","prevNo":4,"nextAbbr":"jacob","nextNo":6,"chapterTitle":"ຢາ​ໂຄບ ໕","verses":[{"vNo":"1 ","txt":"ຈົ່ງ​ເບິ່ງ, ພີ່ນ້ອງ​ຂອງ​ຂ້າພະ​ເຈົ້າ​ເອີຍ, ພວກ​ທ່ານ​ຈຳ​ໄດ້​ບໍ່​ວ່າ ພວກ​ທ່ານ​ເຄີຍ​ອ່ານ​ຂໍ້ຄວາມ​ຂອງ​ສາດສະດາ​ຊີ​ນັດ ຊຶ່ງ​ເພິ່ນ​ໄດ້​ເວົ້າກັບ​ເຊື້ອສາຍ​ອິດ​ສະ​ຣາ​ເອນ, ມີ​ຄວາມ​ວ່າ:"},{"vNo":"2 ","txt":"ໂອ້ ເຊື້ອສາຍ​ອິດ​ສະ​ຣາ​ເອນ​ເອີຍ, ຈົ່ງ​ຟັງ ແລະ ຈົ່ງ​ປະຕິບັດ​ຕາມ​ຄຳ​ເວົ້າຂອງ​ຂ້າພະ​ເຈົ້າ ຜູ້​ເປັນ​ສາດສະດາ​ຄົນ​ໜຶ່ງ​ຂອງ​ພຣະຜູ້​ເປັນ​ເຈົ້າ."},{"vNo":"3 ","txt":"ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້, ໂອ້ ເຊື້ອສາຍ​ອິດ​ສະ​ຣາ​ເອນ​ເອີຍ, ເຮົາ​ຈະ​ປຽບທຽບ​ເຈົ້າ​ໃສ່​ກັບ ຕົ້ນໝາກກອກ​ເທດ​ໃນ​ສວນ, ຊຶ່ງ​ຄົນ​ຜູ້​ໜຶ່ງ​ເອົາ​ມາ​ປູກ ແລະ ບົວລະບັດໃນ​ສວນ​ອະ​ງຸ່ນ​ຂອງ​ເພິ່ນ; ແລະ ມັນ​ເກີດ ແລະ ໃຫຍ່ຂຶ້ນ, ແລະ ຊຸດ​ໂຊມ​ລົງ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ອອກ​ໄປ ແລະ ເຫັນ​ວ່າ​ຕົ້ນໝາກກອກ​ເທດ​ຂອງ​ພຣະ​ອົງ​ກຳລັງ​ຊຸດ​ໂຊມ​ລົງ; ແລະ ພຣະ​ອົງ​ໄດ້​ກ່າວ​ວ່າ: ເຮົາ​ຈະລິງ່າຂອງ​ມັນ​ອອກ ແລະ ພວນດິນ​ຮອບ​ຕົ້ນມັນ ແລະ ບຳລຸງມັນ​ເພື່ອ​ມັນ​ຈະ​ແຕກ​ງ່າ ແລະ ປົ່ງ​ໃບ​ງາມ​ຂຶ້ນ​ເພື່ອ​ມັນ​ຈະ​ບໍ່​ຕາຍ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ລິງ່າມັນ​ອອກ ແລະ ໄດ້​ພວນດິນ​ຮອບ​ຕົ້ນມັນ, ແລະ ບຳລຸງມັນ​ຕາມ​ພຣະ​ຄຳ​ຂອງ​ພຣະອົງ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ນັ້ນ, ຫລາຍ​ມື້​ຕໍ່​ມາ​ມັນ​ໄດ້​ແຕກ​ງ່າ ແລະ ປົ່ງ​ໃບ​ງາມ​ຂຶ້ນ, ຈົ່ງ​ເບິ່ງ​ຍອດ​ໃຫຍ່​ຂອງ​ມັນ​ເລີ່ມ​ຫ່ຽວ​ແຫ້ງ​ລົງ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະງຸ່ນ​ໄດ້​ເຫັນ ແລະ ເວົ້າກັບ​ຄົນ​ໃຊ້​ຂອງ​ເພິ່ນ​ວ່າ: ມັນ​ເຮັດ​ໃຫ້​ເຮົາ​ມີ​ຄວາມ​ໂສກ​ເສົ້າຫລາຍ​ທີ່​ຈະ​ສູນ​ເສຍ​ຕົ້ນ​ໄມ້​ນີ້​ໄປ; ສະນັ້ນ ຈົ່ງ​ໄປ​ຫັກ​ເອົາ​ງ່າ​ຂອງຕົ້ນໝາກກອກ​ປ່າ, ແລ້ວ​ເອົາ​ມັນ​ມາ​ໃຫ້​ເຮົາ; ແລະ ພວກ​ເຮົາ​ຈະ​ຫັກ​ງ່າ​ໃຫຍ່ ຊຶ່ງກຳລັງ​ຫ່ຽວ​ແຫ້ງ​ອອກ, ແລະ ພວກ​ເຮົາ​ຈະ​ໂຍນ​ມັນ​ເຂົ້າກອງ​ໄຟ​ໃຫ້​ມັນ​ໄໝ້​ໄປ​ເສຍ."},{"vNo":"8 ","txt":"ແລະ ຈົ່ງ​ເບິ່ງພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້ກ່າວ​ວ່າ, ເຮົາ​ຈະ​ເອົາ​ງ່າ​ອ່ອນ ແລະ ງາມ​ເຫລົ່າ​ນີ້​ຢ່າງ​ຫລວງຫລາຍ​ໄປ, ແລະ ເຮົາ​ຈະ​ຕໍ່​ຕາ​ມັນ​ເຂົ້າກັບ​ທີ່​ໃດ​ກໍ​ຕາມ​ທີ່​ເຮົາ​ຕ້ອງການ; ເຖິງ​ວ່າ​ຮາກ​ຂອງ​ມັນ​ຈະ​ຕາຍ​ກໍ​ບໍ່​ສຳຄັນ, ເຮົາ​ຈະ​ຮັກສາ​ແນວ​ຂອງ​ມັນ​ໄວ້​ໃຫ້​ຕົວ​ເຮົາ​ເອງ; ດັ່ງນັ້ນ, ເຮົາ​ຈະ​ເອົາ​ກິ່ງ​ອ່ອນ ແລະ ງາມ​ເຫລົ່າ​ນີ້​ໄປ ແລະ ເຮົາ​ຈະ​ຕໍ່​ຕາ​ມັນ​ເຂົ້າກັບ​ທີ່​ໃດ​ກໍ​ຕາມ​ທີ່​ເຮົາ​ຕ້ອງການ."},{"vNo":"9 ","txt":"ເຈົ້າຈົ່ງ​ເອົາ​ງ່າ​ຂອງຕົ້ນໝາກກອກ​ປ່າ​ໄປ ແລະ ຕໍ່​ຕາ​ມັນ​ເຂົ້າກັບ​ສ່ວນ​ງ່າ​ເຫລົ່າ​ນີ້​ທີ່​ເຮົາ​ໄດ້​ຫັກ​ອອກ; ແລະ ເຮົາ​ຈະ​ໂຍນ​ມັນ​ເຂົ້າກອງ​ໄຟ ແລະ ຈູດ​ມັນ​ເສຍ ເພື່ອ​ມັນ​ຈະ​ບໍ່​ເປັນ​ສິ່ງ​ກີດຂວາງ​ໃນ​ສວນ​ອະ​ງຸ່ນຂອງ​ເຮົາ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ໃຊ້​ຂອງ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ປະຕິບັດ​ຕາມ​ຄຳ​ຂອງ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ, ແລະ ໄດ້​ຕໍ່​ຕາງ່າ​ຂອງຕົ້ນໝາກກອກ​ປ່າ."},{"vNo":"11 ","txt":"ແລະ ພຣະຜູ້​ເປັນ​ເຈົ້າ​ຂອງ​ສວນ​ອະ​ງຸ່ນ​ໃຫ້​ພວນ​ດິນ​ຮອບ​ຕົ້ນ, ແລະ ລິ​ງ່າ, ແລະ ບຳລຸງ, ໂດຍ​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ມັນ​ເຮັດ​ໃຫ້​ເຮົາ​ໂສກ​ເສົ້າ​ທີ່​ເຮົາ​ຈະ​ສູນ​ເສຍ​ຕົ້ນ​ໄມ້​ນີ້​ໄປ; ດັ່ງນັ້ນ​ເພື່ອ​ເຮົາ​ອາດຈະ​ໄດ້ຮັກສາ​ຮາກ​ຂອງ​ມັນ​ໄວ້​ບໍ່​ໃຫ້​ຕາຍ ເພື່ອ​ເຮົາ​ຈະ​ໄດ້​ຮັກສາ​ມັນ​ໄວ້​ໃຫ້​ຕົວ​ເຮົາ, ເຮົາ​ຈຶ່ງ​ເຮັດ​ດັ່ງນີ້."},{"vNo":"12 ","txt":"ສະນັ້ນ, ເຈົ້າຈົ່ງ​ໄປ​ເຖີດ; ຈົ່ງ​ບົວລະ​ບັດ​ຕົ້ນ​ໄມ້​ນີ້ ແລະ ບຳລຸງ​ມັນ​ຕາມ​ຄຳ​ທີ່​ເຮົາ​ສັ່ງ."},{"vNo":"13 ","txt":"ແລະ ເຮົາ​ຈະ​ວາງ​ງ່າ​ເຫລົ່າ​ນີ້​ໄວ້​ໃນ​ບ່ອນ​ໄກ​ທີ່​ສຸດ​ຂອງສວນ​ອະ​ງຸ່ນຂອງ​ເຮົາ, ບ່ອນ​ໃດ​ກໍ​ຕາມ​ແລ້ວ​ແຕ່​ເຮົາ​ຕ້ອງການ, ແລະ ບໍ່​ສຳຄັນ​ສຳລັບ​ເຈົ້າ; ແລະ ເຮົາ​ເຮັດ​ສິ່ງ​ນີ້ເພື່ອເຮົາຈະໄດ້​ຮັກສາ​ງ່າ​ເດີມ​ຂອງ​ຕົ້ນມັນ​ໄວ້; ແລະ ເພື່ອວ່າເຮົາ​ຈະໄດ້ເກັບ​ໝາກ​ຂອງ​ມັນ​ໄວ້​ໃຫ້​ຕົວ​ເຮົາ​ໃຊ້​ນອກ​ລະດູ​ການນຳອີກ; ເພາະວ່າ​ມັນ​ເຮັດ​ໃຫ້​ເຮົາ​ໂສກ​ເສົ້າທີ່​ເຮົາ​ຈະ​ສູນ​ເສຍ​ຕົ້ນ​ໄມ້​ນີ້ ແລະ ໝາກ​ຂອງ​ມັນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພຣະ​ຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ສະ​ເດັດ​ໄປ ແລະ ເຊື່ອງ​ງ່າ​ເດີມ​ຂອງ​ຕົນ​ໝາກກອກ​ເທດ​ໄວ້​ບ່ອນ​ໄກທີ່ສຸດ​ຂອງ​ສວນອະ​ງຸ່ນ, ບາງ​ງ່າ​ໄວ້​ບ່ອນ​ໜຶ່ງ, ແລະ ບາງ​ງ່າ​ໄວ້​ອີກ​ບ່ອນ​ໜຶ່ງ​ຕາມ​ພຣະ​ປະ​ສົງ ແລະ ຄວາມ​ພໍ​ພຣະ​ໄທ​ຂອງ​ພຣະ​ອົງ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລາຍ​ປີຜ່ານ​ໄປ, ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ມາ​ເຖີດ, ໃຫ້​ພວກ​ເຮົາ​ລົງ​ໄປ​ໃນ​ສວນອະ​ງຸ່ນ​ເພື່ອ​ເຮັດ​ວຽກ​ງານ​ໃນ​ສວນ​ອະ​ງຸ່ນ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນກັບ​ຄົນ​ໃຊ້​ຂອງ​ພຣະ​ອົງ​ໄດ້​ລົງ​ໄປ​ໃນ​ສວນ​ອະ​ງຸ່ນ​ເພື່ອ​ເຮັດ​ວຽກ. ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ໃຊ້​ໄດ້​ທູນ​ຕໍ່​ເຈົ້ານາຍ​ຂອງ​ເຂົາ​ວ່າ: ຈົ່ງ​ເບິ່ງ, ເບິ່ງນີ້ແມ; ຈົ່ງ​ທອດ​ພຣະ​ເນດ​ເບິ່ງ​ຕົ້ນ​ໄມ້​ນີ້."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນອະ​ງຸ່ນ​ໄດ້​ທອດ​ພຣະ​ເນດ ແລະ ໄດ້​ເຫັນ​ຕົ້ນ​ໄມ້ ຕົ້ນທີ່​ກິ່ງ​ໝາກກອກ​ປ່າ​ຖືກ​ຕໍ່​ຕາ​ໄວ້; ແລະ ມັນ​ງອກ​ງາມ ແລະ ເປັນ​ໝາກ​ແລ້ວ. ແລະ ພຣະ​ອົງ​ເຫັນ​ວ່າ ມັນ​ດີ ແລະ ໝາກ​ຂອງ​ມັນ​ຄື​ກັນ​ກັບ​ໝາກຈາກ​ຕົ້ນ​ເດີມ​ຂອງ​ມັນ."},{"vNo":"18 ","txt":"ແລະ ພຣະ​ອົງ​ໄດ້​ກ່າວ​ກັບ​ຄົນ​ໃຊ້​ວ່າ: ຈົ່ງ​ເບິ່ງ, ງ່າ​ຂອງຕົ້ນປ່າ​ໄດ້​ຮັບ​ຄວາມ​ຊຸ່ມ​ເຢັນ​ຈາກ​ຮາກ​ຂອງ​ມັນ ຈົນ​ຮາກ​ນັ້ນ​ເຮັດ​ໃຫ້​ເກີດ​ຄວາມ​ແຂງ​ແຮງ​ຂຶ້ນ, ແລະ ຮາກ​ຂອງ​ມັນ​ມີ​ຄວາມ​ແຂງ​ແຮງ​ຫລາຍ; ງ່າ​ປ່າ​ຈຶ່ງ​ເກີດ​ໝາກ​ຫວານ. ບັດ​ນີ້, ຖ້າ​ຫາກ​ພວກ​ເຮົາ​ບໍ່​ເອົາ​ງ່າ​ເຫລົ່າ​ນີ້​ມາ​ຕໍ່​ຕາ​ເຂົ້າກັບຕົ້ນຂອງ​ມັນ, ມັນ​ກໍ​ອາດ​ຈະ​ຕາຍ ແລະ ບັດ​ນີ້, ຈົ່ງ​ເບິ່ງເຮົາ​ຈະ​ເກັບ​ເອົາ​ໝາກ​ທີ່​ເກີດ​ຈາກ​ຕົ້ນຂອງ​ມັນ​ໄວ້​ໃຫ້​ຫລາຍ; ແລະ ໝາກ​ຂອງ​ມັນ​ເຮົາ​ຈະ​ເກັບ​ໄວ້​ປູກ​ນອກ​ລະດູ​ການ​ໄວ້​ໃຫ້​ຕົວ​ຂອງ​ເຮົາ​ເອງ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ມາ​ນີ້, ແລ້ວ​ພາກັນ​ໄປ​ບ່ອນ​ໄກ​ທີ່ສຸດ​ຂອງ​ສວນ​ອະ​ງຸ່ນ, ແລະ ແນມ​ເບິ່ງ​ວ່າ​ງ່າ​ເດີມ​ຂອງ​ຕົ້ນ​ໄມ້​ມີ​ໝາກ​ຫລາຍ​ຄື​ກັນ​ບໍ, ເພື່ອ​ເຮົາ​ຈະ​ໄດ້​ເກັບ​ໝາກ​ຂອງ​ມັນ​ໄວ້​ປູກ​ນອກ​ລະດູ​ການ​ໃຫ້​ຕົວ​ເຮົາ​ເອງ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າກັບ​ຄົນ​ໃຊ້​ຂອງ​ພຣະ​ອົງ​ໄດ້​ອອກ​ໄປ​ຫາ​ບ່ອນ​ທີ່​ພຣະ​ອົງ​ເຊື່ອງ​ງ່າ​ເດີມ​ຂອງຕົ້ນ​ໄມ້​ນັ້ນ​ໄວ້, ແລະ ພຣະ​ອົງ​ໄດ້​ກ່າວ​ກັບ​ຄົນ​ໃຊ້​ວ່າ: ຈົ່ງ​ເບິ່ງ, ສິ່ງ​ເຫລົ່າ​ນີ້; ແລະ ເຂົາ​ເຫັນ​ຕົ້ນທຳ​ອິດ​ທີ່​ເປັນ​ໝາກ, ແລະ ເຂົາ​ເຫັນ​ວ່າ​ມັນ​ດີ. ແລະ ພຣະ​ອົງ​ໄດ້​ກ່າວ​ອີກ​ວ່າ: ຈົ່ງ​ເອົາ​ໝາກ​ຂອງ​ມັນ​ໄວ້​ປູກ​ນອກ​ລະດູ​ການ, ເພື່ອ​ເຮົາ​ຈະ​ຮັກສາ​ມັນ​ໄວ້​ໃຫ້​ຕົວ​ເຮົາ​ເອງ; ເພາະ​ຈົ່ງ​ເບິ່ງ, ພຣະ​ອົງ​ໄດ້​ກ່າວ​ວ່າ, ເຮົາ​ບຳລຸງ​ຮັກສາ​ມັນ​ເປັນ​ເວລາ​ດົນ​ນານ​ມາ​ແລ້ວ, ແລະ ມັນ​ເປັນ​ໝາກ​ຫລາຍ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ໃຊ້​ໄດ້​ທູນ​ຖາມ​ພຣະ​ອົງ​ວ່າ: ເປັນ​ຫຍັງ​ພຣະ​ອົງ​ຈຶ່ງ​ສະ​ເດັດ​ມາ​ປູກ​ຕົ້ນ​ໄມ້​ນີ້, ຫລື ງ່າ​ນີ້​ໄວ້​ບ່ອນ​ນີ້? ເພາະ​ຈົ່ງ​ເບິ່ງ, ມັນ​ເປັນ​ບ່ອນ​ທີ່​ບໍ່​ດີ​ທີ່​ສຸດ​ໃນ​ທີ່​ດິນ​ທັງ​ໝົດ​ຂອງ​ສວນ​ອະ​ງຸ່ນ."},{"vNo":"22 ","txt":"ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ເຂົາ​ວ່າ: ຢ່າ​ໄດ້​ແນະນຳ​ເຮົາ​ເລີຍ; ເຮົາ​ຮູ້​ແລ້ວ​ວ່າ ບ່ອນ​ນີ້​ເປັນ​ບ່ອນ​ບໍ່​ດີ; ສະນັ້ນ​ເຮົາ​ກ່າວ​ກັບ​ເຈົ້າວ່າ, ເຮົາ​ໄດ້​ບຳລຸງ​ມັນ​ມາ​ເປັນ​ເວລາ​ດົນ​ນານ​ແລ້ວ, ແລະ ເຈົ້າ​ເອງ​ກໍ​ເຫັນ​ວ່າ​ມັນ​ເປັນ​ໝາກ​ຢ່າງ​ຫລວງຫລາຍ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ເບິ່ງ​ນີ້​ແມ; ຈົ່ງ​ເບິ່ງວ່າ ເຮົາ​ໄດ້​ປູກ​ອີກ​ງ່າ​ໜຶ່ງ​ຂອງຕົ້ນ​ໄມ້​ອີກ; ແລະ ເຈົ້າຮູ້​ວ່າ​ດິນ​ບ່ອນ​ນີ້​ບໍ່​ດີ​ກວ່າ​ບ່ອນ​ທຳ​ອິດ. ແຕ່​ຈົ່ງ​ເບິ່ງ, ເຮົາ​ໄດ້​ບຳລຸງ​ມັນ​ເປັນ​ເວລາ​ດົນ​ນານ, ແລະ ມັນ​ເປັນ​ໝາກ​ຢ່າງ​ຫລວງຫລາຍ; ດັ່ງນັ້ນ, ຈົ່ງ​ເຕົ້າ​ໂຮມ​ມັນ ແລະ ມ້ຽນ​ໄວ້​ເພື່ອ​ປູກ​ນອກ​ລະດູ​ການ, ເພື່ອ​ເຮົາ​ຈະ​ໄດ້​ຮັກສາ​ມັນ​ໄວ້​ໃຫ້​ຕົວ​ເຮົາ​ເອງ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງອີກ​ວ່າ: ເບິ່ງ​ນີ້​ແມ, ແລະ ຈົ່ງ​ເບິ່ງ​ອີກງ່າໜຶ່ງ​ທີ່​ເຮົາ​ໄດ້​ປູກ​ໄວ້​ອີກ; ຈົ່ງ​ເບິ່ງ​ວ່າ ເຮົາ​ໄດ້​ບຳລຸງ​ມັນ​ມາ​ຫລາຍ​ແລ້ວ, ແລະ ມັນ​ກໍ​ເປັນ​ໝາກ​ຢ່າງ​ຫລວງຫລາຍ."},{"vNo":"25 ","txt":"ແລະ ພຣະ​ອົງ​ໄດ້​ກ່າວ​ກັບ​ຄົນ​ໃຊ້​ວ່າ: ເບິ່ງ​ນີ້​ແມ ແລະ ຈົ່ງ​ເບິ່ງ​ຕົ້ນສຸດ​ທ້າຍ. ຈົ່ງ​ເບິ່ງ, ຕົ້ນນີ້​ເຮົາ​ປູກ​ໄວ້​ໃນ​ດິນບ່ອນ​ດີ; ແລະ ເຮົາ​ໄດ້​ບຳລຸງ​ມັນ​ເປັນ​ເວລາ​ດົນ​ນານ, ແລະ ມີ​ສ່ວນໜຶ່ງ​ເທົ່າ​ນັ້ນທີ່​ມີ​ໝາກຫວານ, ແລະ ອີກ​ສ່ວນ​ໜຶ່ງ​ກາຍ​ເປັນ​ໝາກ​ຂົມ; ຈົ່ງເບິ່ງ, ເຮົາໄດ້​ບຳລຸງ​ມັນ​ຄື​ກັນ​ກັບ​ຕົ້ນອື່ນໆ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ຈົ່ງ​ຫັກ​ງ່າ​ທີ່​ບໍ່​ເປັນ​ໝາກ​ດີ ແລະ ໂຍນ​ມັນ​ເຂົ້າກອງ​ໄຟ​ເສຍ."},{"vNo":"27 ","txt":"ແຕ່​ຈົ່ງ​ເບິ່ງ, ຄົນ​ໃຊ້​ໄດ້​ທູນ​ຂໍ​ຮ້ອງ​ພຣະ​ອົງ​ວ່າ: ໃຫ້​ຂ້ານ້ອຍ​ລິ​ງ່າ​ມັນ ແລະ ພວນ​ດິນ​ອ້ອມ​ຕົ້ນມັນ​ເພື່ອບຳລຸງ ຮັກສາ​ມັນ​ຕໍ່​ໄປ​ຈັກ​ໜ້ອຍ​ເຖີດ ເພາະ​ມັນ​ອາດ​ຈະ​ເປັນ​ໝາກ​ດີ​ແກ່​ພຣະ​ອົງ, ເພື່ອ​ພຣະ​ອົງ​ຈະ​ເກັບ​ມັນ​ໄວ້​ປູກ​ໃນ​ນອກ​ລະດູ​ການ​ໄດ້."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນກັບ​ຄົນ​ໃຊ້​ຂອງ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ບຳລຸງໝາກ​ໄມ້​ທັງ​ໝົດ​ຂອງ​ສວນ​ອະ​ງຸ່ນນັ້ນ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ດົນ​ນານ​ຜ່ານ​ໄປ, ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ມາ​ນີ້, ໃຫ້​ພວກ​ເຮົາ​ລົງ​ໄປ​ໃນ​ສວນ​ອະ​ງຸ່ນນຳ​ກັນ​ເທາະ, ເພື່ອ​ພວກ​ເຮົາ​ຈະ​ໄດ້​ເຮັດ​ວຽກ​ໃນ​ສວນ​ອະ​ງຸ່ນອີກ. ເພາະ​ຈົ່ງ​ເບິ່ງ, ເວລາ​ໃກ້​ເຂົ້າມາ​ແລ້ວ ແລະ ທີ່​ສຸດ​ກໍ​ຈະ​ມາ​ເຖິງ​ໃນ​ບໍ່​ຊ້າ​ນີ້; ສະນັ້ນ, ເຮົາ​ຕ້ອງ​ເກັບ​ໝາກ​ໄມ້​ໄວ້​ເພື່ອ​ປູກ​ນອກ​ລະດູ​ການ​ໃຫ້​ຕົວ​ເຮົາ​ເອງ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນກັບ​ຄົນ​ໃຊ້​ໄດ້​ພາກັນ​ລົງ​ໄປ​ໃນ​ສວນ​ອະ​ງຸ່ນ; ແລະ ທັງ​ສອງ​ມາ​ເຖິງ​ຕົ້ນທີ່​ງ່າ​ເດີມ​ຂອງ​ມັນ​ຖືກ​ຫັກ​ອອກ​ໄປ ແລະ ເອົາ​ງ່າ​ປ່າ​ມາ​ຕໍ່​ເຂົ້າ​ໄວ້; ແລະ ຈົ່ງ​ເບິ່ງ, ໝາກ​ຜົນຊະນິດຕ່າງໆໄດ້ກີດຂວາງຕົ້ນ."},{"vNo":"31 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ຊີມ​ລົດ​ຊາດ​ຂອງ​ໝາກ​ໄມ້​ທຸກ​ຊະນິດ ຕາມ​ຈຳນວນ​ຂອງ​ມັນ. ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ວ່າ: ຈົ່ງ​ເບິ່ງ, ພວກ​ເຮົາ​ບຳລຸງ​ຕົ້ນ​ນີ້ເປັນ​ເວລາ​ດົນ​ນານ, ແລະ ພວ​ກ​ເຮົາໄດ້​ເກັບ​ເອົາ​ໝາກ​ຂອງ​ມັນ​ໄວ້​ຫລາຍ​ພໍ​ສົມຄວນ ເພື່ອ​ເຮົາ​ຈະ​ປູກ​ມັນ​ອີກ​ໃນ​ນອກ​ລະດູ​ການ."},{"vNo":"32 ","txt":"ແຕ່​ຈົ່ງ​ເບິ່ງ, ເທື່ອ​ນີ້​ມັນ​ເປັນ​ໝາກ​ຫລາຍ​ແຕ່​ບໍ່​ມີ​ໜ່ວຍ​ດີ, ແລະ ຈົ່ງ​ເບິ່ງ ໝາກ​ໄມ້​ທຸກ​ຊະນິດ​ບໍ່​ມີ​ໜ່ວຍ​ດີ​ເລີຍ; ແລະ ມັນ​ບໍ່​ມີ​ປະ​ໂຫຍດ​ແກ່​ເຮົາ​ຈັກ​ດີ້ ເຖິງແມ່ນວ່າພວກ​ເຮົາ​ໄດ້​ລົງແຮງທັງໝົດ; ແລະ ບັດ​ນີ້ມັນ​ເຮັດ​ໃຫ້​ເຮົາ​ໂສກ​ເສົ້າທີ່​ຈະ​ສູນ​ເສຍ​ຕົ້ນ​ໄມ້​ເຫລົ່າ​ນີ້​ໄປ."},{"vNo":"33 ","txt":"ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ວ່າ: ເຮົາ​ຈະ​ເຮັດ​ແນວ​ໃດ​ກັບຕົ້ນ​ໄມ້​ນີ້, ເພື່ອ​ເຮົາ​ຈະ​ຮັກສາ​ໝາກໜ່ວຍ​ດີ​ຂອງ​ມັນ​ໄວ້​ເພື່ອ​ຕົວ​ເຮົາ​ເອງ?"},{"vNo":"34 ","txt":"ແລະ ຄົນ​ໃຊ້​ໄດ້​ທູນ​ຖາມ​ພຣະ​ອົງ​ວ່າ: ຈົ່ງ​ທອດ​ພຣະ​ເນດ​ເຖີດ ເພາະ​ພຣະ​ອົງ​ໄດ້​ເອົາ​ງ່າ​ຕົ້ນ​ໝາກ​ກອກ​ປ່າ​ຕໍ່​ຕາ​ເຂົ້າ​ໄວ້, ມັນ​ຈຶ່ງ​ບຳລຸງ​ຮາກ​ເພື່ອ​ມັນ​ຈະ​ມີ​ຊີວິດ​ຢູ່ ແລະ ບໍ່​ຕາຍ; ດັ່ງນັ້ນ ພຣະ​ອົງ​ຈຶ່ງ​ເຫັນ​ວ່າ​ມັນ​ຍັງ​ດີ."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ຕົ້ນນີ້​ບໍ່​ມີ​ປະ​ໂຫຍດ​ຫຍັງ​ແກ່​ເຮົາ​ເລີຍ, ແລະ ຮາກ​ຂອງ​ມັນ​ກໍ​ບໍ່​ມີ​ປະ​ໂຫຍດ​ຫຍັງ​ແກ່​ເຮົາ​ເລີຍ​ຕາບ​ໃດ​ທີ່​ມັນ​ຍັງ​ເປັນໝາກ​ບໍ່​ດີ."},{"vNo":"36 ","txt":"ແຕ່​ເຖິງ​ຢ່າງ​ໃດ​ກໍ​ຕາມ, ເຮົາ​ຍັງ​ຮູ້​ວ່າ​ຮາກ​ຂອງ​ມັນ​ດີ, ແລະ ເພື່ອ​ຈຸດ​ປະສົງ​ຂອງ​ເຮົາ​ເອງ ເຮົາ​ຈຶ່ງ​ຮັກສາ​ມັນ​ໄວ້; ແລະ ເພາະ​ຄວາມ​ແຂງ​ແຮງ​ຂອງ​ມັນ, ມັນ​ຈຶ່ງ​ເປັນ​ໝາກ​ດີ​ຈາກ​ງ່າ​ມາ​ແຕ່​ປ່າ."},{"vNo":"37 ","txt":"ແຕ່​ຈົ່ງ​ເບິ່ງ, ງ່າ​ໄມ້​ປ່າ​ໃຫຍ່​ຂຶ້ນ ແລະ ບຽດ​ຮາກ​ຂອງ​ມັນ ແລະ ງ່າ​ໄມ້​ປ່າ​ມີ​ກຳລັງ​ແຮງ​ກວ່າ​ຮາກ​ຂອງ​ມັນ, ມັນ​ຈຶ່ງ​ເປັນ​ໝາກ​ບໍ່​ດີ​ຫລາຍ; ແລະ ເພາະ​ວ່າ​ມັນ​ເປັນ​ໝາກ​ບໍ່​ດີ, ເຈົ້າ​ຈຶ່ງ​ເຫັນ​ວ່າ​ມັນ​ເລີ່ມ​ຕາຍ; ແລະ ໃນ​ທີ່​ສຸດ​ມັນ​ກໍ​ຈະ​ສຸກ​ຈົນ​ວ່າ​ຖືກ​ໂຍນ​ເຂົ້າ​ໄປ​ໃນ​ກອງ​ໄຟ ຖ້າ​ຫາກ​ພວກ​ເຮົາ​ບໍ່​ເຮັດ​ແນວ​ໃດ​ແນວ​ໜຶ່ງ​ກັບ​ມັນ​ເພື່ອ​ຮັກສາ​ມັນ​ໄວ້."},{"vNo":"38 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ໃຫ້​ພວກ​ເຮົາ​ພາກັນ​ລົງ​ໄປ​ບ່ອນ​ໄກ​ທີ່​ສຸດ​ຂອງ​ສວນ​ອະ​ງຸ່ນ​ເທາະ, ແລະ ແນມ​ເບິ່ງ​ວ່າ​ງ່າ​ເດີມ​ຂອງ​ມັນ​ອອກ​ໝາກ​ບໍ່​ດີ​ຄື​ກັນ​ຫລື​ບໍ່."},{"vNo":"39 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທັງ​ສອງ​ໄດ້​ລົງ​ໄປ​ບ່ອນ​ໄກ​ທີ່​ສຸດ​ຂອງ​ສວນ​ອະ​ງຸ່ນ. ແລະ ເຫດການ​ໄດ້​ບັງ​ເກີດ​ຂຶ້ນຄື ທັງ​ສອງ​ໄດ້​ເຫັນ​ໝາກ​ໄມ້​ຈາກ​ງ່າ​ເດີມ​ກັບ​ມາ​ເສຍ​ຫາຍ​ຄື​ກັນ; ແທ້​ຈິງ​ແລ້ວ, ຕົ້ນ​ທຳ​ອິດ ແລະ ຕົ້ນ​ທີ​ສອງ​ເຖິງ​ຕົ້ນ​ສຸດ​ທ້າຍ; ແລະ ທັງ​ໝົດ​ກັບ​ເສຍ​ໄປ​ໝົດ."},{"vNo":"40 ","txt":"ແລະ ໝາກ​ໄມ້​ປ່າ​ຂອງ​ຕົ້ນ​ສຸດ​ທ້າຍ​ມີ​ກຳລັງ​ເໜືອ​ກວ່າ​ພາກ​ສ່ວນ​ຂອງ​ຕົ້ນ​ທີ່​ອອກ​ໝາກ​ດີ ຈົນ​ວ່າ​ງ່າ​ໄດ້​ຫ່ຽວ​ແຫ້ງ ແລະ ໄດ້​ຕາຍ​ໄປ."},{"vNo":"41 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ຮ້ອງ​ໄຫ້ ແລະ ກ່າວ​ກັບ​ຄົນ​ໃຊ້​ວ່າ: ເຮົາ​ຈະ​ເຮັດ​ແນວ​ໃດ​ອີກ​ກັບ​ສວນ​ອະ​ງຸ່ນ​ຂອງ​ເຮົາ?"},{"vNo":"42 ","txt":"ຈົ່ງ​ເບິ່ງ, ເຮົາ​ຮູ້​ວ່າ​ໝາກ​ໄມ້​ທັງ​ໝົດ​ໃນ​ສວນ​ອະ​ງຸ່ນ​ເສຍ​ຫາຍ​ໄປ​ໝົດ​ບໍ່​ມີ​ອັນ​ໃດ​ດີ​ເລີຍ. ແລະ ແຕ່​ກ່ອນ​ມັນ​ເຄີຍ​ເປັນ​ໝາກ​ດີ ແລ້ວ​ບັດ​ນີ້​ມັນ​ກັບກາຍ​ມາ​ເສຍ​ຫາຍ​ໄປ​ນຳ​ກັນ​ໝົດ; ແລະ ບັດ​ນີ້​ຕົ້ນ​ໄມ້​ທຸກ​ຕົ້ນ​ໃນ​ສວນ​ອະ​ງຸ່ນ ບໍ່​ເປັນ​ປະ​ໂຫຍດຫຍັງ​ໝົດ ນອກ​ຈາກ​ຈະ​ຖືກ​ໂຄ່ນ​ລົງ ແລະ ໂຍນ​ເຂົ້າກອງ​ໄຟ."},{"vNo":"43 ","txt":"ແລະ ຈົ່ງ​ເບິ່ງ ຕົ້ນສຸດ​ທ້າຍ​ນີ້​ງ່າ​ຂອງ​ມັນ​ໄດ້​ຫ່ຽວ​ແຫ້ງ, ເຮົາ​ໄດ້​ປູກ​ມັນ​ໄວ້​ໃນ​ດິນ​ບ່ອນ​ດີ; ແທ້​ຈິງ​ແລ້ວ, ເປັນ​ບ່ອນທີ່​ເຮົາ​ເລືອກ​ໄວ້​ກ່ອນ​ບ່ອນ​ອື່ນໆ​ທັງ​ໝົດ​ໃນ​ສວນ​ອະ​ງຸ່ນຂອງ​ເຮົາ."},{"vNo":"44 ","txt":"ແລະ ເຈົ້າກໍ​ເຫັນ​ວ່າເຮົາ​ໄດ້​ຕັດ​ຕົ້ນ​ຊຶ່ງກີດຂວາງ​ທີ່​ດິນ​ບ່ອນ​ນີ້​ລົງ​ອີກ ເພື່ອ​ເຮົາ​ຈະ​ໄດ້​ປູກ​ຕົ້ນນີ້​ລົງ​ແທນ."},{"vNo":"45 ","txt":"ແລະ ເຈົ້າ​ກໍ​ເຫັນ​ແລ້ວ​ວ່າ ສ່ວນ​ໜຶ່ງ​ຂອງ​ມັນ​ເປັນ​ໝາກ​ຫວານ, ແລະ ອີກ​ສ່ວນ​ໜຶ່ງ​ເກີດ​ເປັນ​ໝາກ​ຂົມ; ແລະ ເພາະ​ວ່າ​ເຮົາ​ບໍ່​ໄດ້​ຫັກ​ງ່າ​ຂອງ​ມັນ​ໂຍນ​ເຂົ້າ​ກອງ​ໄຟ, ຈົ່ງ​ເບິ່ງ, ມັນ​ຈຶ່ງ​ມີ​ກຳລັງ​ເໜືອ​ກວ່າ​ງ່າ​ດີ ຈົນ​ວ່າ​ງ່າ​ດີ​ໄດ້​ຫ່ຽວ​ແຫ້ງ​ໄປ​ນຳ."},{"vNo":"46 ","txt":"ແລະ ບັດ​ນີ້, ຈົ່ງ​ເບິ່ງ​ທັງໆ​ທີ່​ພວກ​ເຮົາ​ເອົາ​ໃຈ​ໃສ່​ເບິ່ງ​ແຍງ​ເປັນ​ຢ່າງ​ດີ​ກັບ​ສວນ​ອະ​ງຸ່ນ​ຂອງ​ເຮົາ, ຕົ້ນ​ໄມ້​ໃນ​ສວນ​ຍັງ​ເສຍ​ຈົນ​ວ່າ​ບໍ່​ເປັນ​ໝາກ​ດີ, ແລະ ເຮົາ​ຫວັງ​ວ່າ​ຈະ​ຮັກສາ​ຕົ້ນ​ເຫລົ່າ​ນີ້​ໄວ້​ເພື່ອ​ເກັບ​ໝາກ​ຂອງ​ມັນ​ໄວ້​ໃຫ້​ຕົວ​ເຮົາ​ເອງ​ເພື່ອ​ປູກ​ໃນ​ນອກ​ລະດູ​ການ. ແຕ່​ຈົ່ງ​ເບິ່ງ, ມັນ​ກັບ​ເປັນ​ເໝືອນ​ຕົ້ນ​ໝາກ​ກອກ​ປ່າ​ໄປ​ໝົດ ແລະ ມັນ​ບໍ່​ມີ​ຄຸນ​ຄ່າ​ເລີຍ​ເວັ້ນ​ເສຍ​ແຕ່​ຈະ​ຖືກ​ໂຄ່ນ​ລົງ ແລະ ໂຍນ​ເຂົ້າ​ກອງ​ໄຟ; ແລະ ມັນ​ເຮັດ​ໃຫ້​ເຮົາ​ໂສກ​ເສົ້າ​ທີ່​ຈະ​ສູນ​ເສຍ​ຕົ້ນ​ໄມ້​ເຫລົ່າ​ນີ້."},{"vNo":"47 ","txt":"ເຮົາ​ຈະ​ເຮັດ​ແນວ​ໃດ​ຕື່ມ​ອີກ​ໃນ​ສວນ​ອະ​ງຸ່ນຂອງ​ເຮົາ? ເຮົາ​ບໍ່​ເຄີຍ​ວາງ​ມື​ຂອງ​ເຮົາ​ລົງ​ທີ່​ບໍ່​ໄດ້​ບຳລຸງ​ມັນ​ບໍ? ບໍ່​ເລີຍ, ເຮົາ​ໄດ້ບຳລຸງ​ມັນ ແລະ ພວນ​ດິນ​ອ້ອມ​ຕົ້ນມັນ, ແລະ ເຮົາ​ລິ​ງ່າ​ມັນ, ແລະ ເຮົາ​ໃສ່​ປຸຍ​ມັນ, ແລະ ເຮົາ​ໄດ້​ເດ່​ມື​ຂອງ​ເຮົາ​ອອກ​ໝົດ​ມື້, ແລະ ທີ່​ສຸດ​ເລື່ອນ​ເຂົ້າມາ​ໃກ້​ແລ້ວ, ແລະ ເປັນ​ການ​ໂສກ​ເສົ້າທີ່​ເຮົາ​ຈະ​ໄດ້​ໂຄ່ນ​ຕົ້ນ​ໄມ້​ໃນ​ສວນ​ອະ​ງຸ່ນຂອງ​ເຮົາ, ແລະ ໂຍນ​ມັນ​ເຂົ້າກອງ​ໄຟ​ເພື່ອ​ໃຫ້​ມັນ​ໄໝ້​ເສຍ. ແມ່ນ​ຜູ້​ໃດ​ເຮັດ​ໃຫ້​ສວນ​ອະ​ງຸ່ນຂອງ​ເຮົາ​ເສຍ​ຫາຍ?"},{"vNo":"48 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄົນ​ໃຊ້​ທູນ​ຖາມ​ນາຍ​ຂອງ​ເຂົາ​ວ່າ: ບໍ່​ແມ່ນ​ຄວາມ​ທະ​ເຍີ​ທະຍານ​ຂອງ​ສວນ​ອະ​ງຸ່ນຂອງ​ພຣະ​ອົງ​ບໍ—ຫລື​ວ່າ​ງ່າ​ຂອງ​ມັນ​ແຂງ​ແຮງ​ກວ່າ​ຮາກ​ຂອງ​ມັນ​ບໍ? ແລະ ເພາະວ່າ​ງ່າ​ຂອງ​ມັນ​ແຂງ​ແຮງກວ່າ​ຮາກ​ຂອງ​ມັນ; ຈົ່ງ​ເບິ່ງ ມັນ​ຈຶ່ງ​ໃຫຍ່​ໄວ​ກວ່າ​ຄວາມ​ແຂງ​ແຮງ​ຂອງ​ຮາກ​ມັນ. ຈົ່ງ​ເບິ່ງ, ຂ້ານ້ອຍ​ທູນ​ວ່າ ນີ້​ບໍ່​ແມ່ນ​ສາ​ເຫດ​ໃຫ້​ຕົ້ນ​ໄມ້​ໃນ​ສວນ​ອະ​ງຸ່ນຂອງ​ພຣະ​ອົງ​ເສຍ​ຫາຍ​ໄປ​ບໍ?"},{"vNo":"49 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ພວກ​ເຮົາ​ລົງ​ໄປ​ໃນ​ສວນ​ອະ​ງຸ່ນ​ເທາະ ແລ້ວ​ໂຄ່ນ​ຕົ້ນ​ໄມ້​ລົງ ແລະ ໂຍນ​ມັນ​ເຂົ້າກອງ​ໄຟ​ເສຍ ເພື່ອ​ມັນ​ຈະ​ບໍ່​ໄດ້​ກີດຂວາງທີ່ດິນ​ໃນ​ສວນ​ອະ​ງຸ່ນຂອງ​ເຮົາ, ເພາະ​ເຮົາ​ໄດ້​ເຮັດ​ກັບ​ມັນ​ໝົດ​ທຸກ​ຢ່າງ​ແລ້ວ. ເຮົາ​ຈະ​ເຮັດ​ແນວ​ໃດ​ອີກ​ກັບ​ສວນ​ອະ​ງຸ່ນຂອງ​ເຮົາ?"},{"vNo":"50 ","txt":"ແຕ່​ຈົ່ງ​ເບິ່ງ, ຄົນ​ໃຊ້​ທູນ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນວ່າ: ຂໍພຣະ​ອົງ​ຈົ່ງ​ປ່ອຍປະ​ມັນ​ໄວ້​ຈັກ​ຊົ່ວ​ໄລຍະ​ໜຶ່ງ​ກ່ອນ​ເຖີດ."},{"vNo":"51 ","txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ວ່າ: ແທ້​ຈິງ​ແລ້ວ, ເຮົາ​ຈະ​ປະ​ມັນ​ໄວ້​ຊົ່ວ​ໄລຍະ​ໜຶ່ງ, ເພາະ​ມັນ​ຈະ​ເຮັດ​ໃຫ້​ເຮົາ​ໂສກ​ເສົ້າ​ໃນ​ການ​ສູນ​ເສຍ​ຕົ້ນ​ໄມ້​ໃນ​ສວນ​ອະ​ງຸ່ນຂອງ​ເຮົາ."},{"vNo":"52 ","txt":"ສະນັ້ນ, ໃຫ້​ພວກ​ເຮົາ​ເອົາ​ງ່າ​ຂອງ​ຕົ້ນທີ່​ພວກ​ເຮົາ​ປູກ​ໄວ້​ບ່ອນ​ໄກ​ທີ່​ສຸດ​ຂອງ​ສວນ​ອະ​ງຸ່ນຂອງ​ເຮົາ ແລະ ໃຫ້​ຕໍ່​ຕາ​ມັນ​ເຂົ້າກັບຕົ້ນ​ເກົ່າ​ຂອງ​ມັນ; ແລະ ໃຫ້​ພວກ​ເຮົາ​ຫັກ​ເອົາ​ງ່າ​ເຫລົ່ານັ້ນອອກ​ຈາກ​ຕົ້ນ​ຊຶ່ງໝາກ​ຂອງ​ມັນ​ຂົມ ແລະ ເອົາ​ກິ່ງ​ເດີມ​ຂອງຕົ້ນຕໍ່​ຕາ​ເຂົ້າ​ແທນ."},{"vNo":"53 ","txt":"ແລະ ເຮົາ​ຕ້ອງ​ເຮັດ​ແນວ​ນີ້​ເພື່ອ​ຕົ້ນມັນ​ຈະ​ບໍ່​ຕາຍ, ຊຶ່ງ​ເຮົາ​ຈະ​ຮັກສາ​ຮາກ​ຂອງ​ມັນ​ໄວ້​ໃຫ້​ເຮົາ ເພື່ອ​ຈຸດປະສົງ​ຂອງ​ເຮົາ​ເອງ."},{"vNo":"54 ","txt":"ເພາະ​ຈົ່ງ​ເບິ່ງ, ຮາກ​ຂອງ​ງ່າ​ເດີມ​ຂອງ​ມັນ​ທີ່​ເຮົາ​ປູກ​ໄວ້​ບ່ອນ​ໃດ​ກໍ​ຕາມ​ແລ້ວ​ແຕ່​ເຮົາ​ຕ້ອງ​ການ​ຍັງ​ມີ​ຊີວິດ​ຢູ່; ເພື່ອ​ເຮົາ​ຈະ​ຮັກສາ​ມັນ​ໄວ້​ເພື່ອ​ຈຸດ​ປະສົງ​ຂອງ​ເຮົາ​ເອງ, ແລະ ເຮົາ​ຈະ​ເອົາ​ງ່າ​ຂອງ​ຕົ້ນ​ໄມ້​ເຫລົ່າ​ນີ້​ມາ, ແລະ ເຮົາ​ຈະ​ຕໍ່​ຕາ​ເຂົ້າ​ກັບ​ງ່າ​ເດີມ​ຂອງ​ມັນ. ແທ້​ຈິງ​ແລ້ວ, ເຮົາ​ຈະ​ຕໍ່​ຕາ​ມັນ​ເຂົ້າ​ກັບ​ງ່າ​ຕົ້ນ​ແມ່​ຂອງ​ມັນ​ເພື່ອ​ເຮົາ​ຈະ​ຮັກສາ​ຮາກ​ມັນ​ໄວ້​ໃຫ້​ເຮົາ​ເອງ ເພື່ອ​ມັນ​ຈະ​ແຂງ​ແຮງ​ພໍ ແລະ ມັນ​ອາດ​ຈະ​ເປັນ​ໝາກ​ດີ​ໃຫ້​ເຮົາ, ແລະ ເຮົາ​ຍັງ​ຈະ​ມີ​ລັດ​ສະໝີ​ພາບ​ດ້ວຍ​ໝາກ​ໃນ​ສວນ​ອະ​ງຸ່ນ​ຂອງ​ເຮົາ."},{"vNo":"55 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທັງ​ສອງ​ໄດ້​ເອົາ​ງ່າ​ຈາກ​ຕົ້ນ​ເດີມ ຊຶ່ງກັບກາຍ​ເປັນຕົ້ນປ່າ​ໄປ, ແລະ ຕໍ່​ຕາ​ເຂົ້າກັບຕົ້ນ​ເດີມ, ຊຶ່ງກັບກາຍ​ເປັນຕົ້ນປ່າ​ໄປ​ແລ້ວ."},{"vNo":"56 ","txt":"ແລະ ທັງ​ສອງ​ເອົາ​ງ່າ​ຈາກ​ຕົ້ນ​ເດີມ ຊຶ່ງກັບ​ເປັນຕົ້ນປ່າ​ໄປ​ແລ້ວ ແລະ ຕໍ່​ຕາ​ເຂົ້າກັບຕົ້ນ​ແມ່​ຂອງ​ມັນ."},{"vNo":"57 ","txt":"ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ຄົນ​ໃຊ້​ຂອງ​ພຣະ​ອົງ​ວ່າ: ຢ່າ​ໄດ້​ຫັກ​ງ່າ​ປ່າ​ອອກ​ຈາກ​ຕົ້ນມັນ​ເລີຍ, ນອກ​ຈາກ​ວ່າ​ງ່າ​ໃດ​ທີ່​ເປັນ​ໝາກ​ຂົມ​ທີ່​ສຸດ; ແລະ ເຈົ້າຈົ່ງ​ຕໍ່​ຕາ​ເຂົ້າກັບ​ມັນ​ຕາມ​ທີ່​ເຮົາ​ກ່າວ​ໄວ້."},{"vNo":"58 ","txt":"ແລະ ພວກ​ເຮົາ​ຈະ​ບຳລຸງ​ຕົ້ນ​ໄມ້​ໃນ​ສວນ​ອະ​ງຸ່ນອີກ, ແລະ ພວກ​ເຮົາ​ຈະ​ຕັດ​ແປງ​ງ່າ​ຂອງ​ມັນ; ແລະ ພວກ​ເຮົາ​ຈະ​ຫັກ​ງ່າ​ແກ່​ເຫລົ່ານັ້ນຊຶ່ງຕ້ອງຕາຍ​ອອກ​ຈາກ​ຕົ້ນ ແລະ ໂຍນ​ມັນ​ເຂົ້າ​ໃນໄຟ."},{"vNo":"59 ","txt":"ແລະ ພວກ​ເຮົາ​ເຮັດ​ແນວ​ນີ້ ເພື່ອ​ຮາກຂອງ​ມັນອາດ​ຈະ​ມີ​ກຳລັງ​ເພາະ​ຄວາມ​ດີ​ຂອງ​ມັນ; ແລະ ເພາະ​ການ​ປ່ຽນ​ງ່າຂອງ​ມັນ, ຈົນຄວາມ​ດີ​ຈະ​ຊະນະ​ຄວາມ​ຊົ່ວ."},{"vNo":"60 ","txt":"ແລະ ເພາະວ່າເຮົາ​ຮັກສາງ່າ​ເດີມ ແລະ ຮາກ​ຂອງ​ມັນ​ໄວ້ ແລະ ວ່າເຮົາໄດ້​ເອົາ​ງ່າ​ເດີມຕໍ່ຕາເຂົ້າກັບຕົ້ນແມ່ອີກ ແລະ ຮັກສາຮາກຕົ້ນແມ່ຂອງມັນເພື່ອຕົ້ນໃນ​ສວນ​ອະ​ງຸ່ນຂອງ​ເຮົາ​ອາດ​ຈະ​ເປັນ​ໝາກ​ດີ​ອີກ; ແລະ ເພື່ອ​ເຮົາ​ຈະໄດ້​ມີ​ຄວາມສຸກ​ອີກດ້ວຍໝາກ​ໄມ້​ໃນສວນ​ອະ​ງຸ່ນຂອງ​ເຮົາ ແລະ ເພື່ອ​ເຮົາ​ອາດຈະ​ປິ​ຕິ​ຍິນ​ດີ​ຢ່າງ​ຍິ່ງ​ທີ່​ເຮົາ​ໄດ້​ຮັກສາ​ຮາກ ແລະ ງ່າ​ຂອງ​ໝາກ​ທຳ​ອິດ​ໄວ້—"},{"vNo":"61 ","txt":"ດັ່ງນັ້ນ, ໃຫ້​ພວກ​ເຮົາ​ພາກັນ​ໄປ​ເຖີດ, ແລະ ຮ້ອງ​ພວກ​ຄົນ​ໃຊ້​ມາ ເພື່ອ​ພວກ​ເຮົາ​ຈະ​ໄດ້​ເຮັດ​ວຽກ​ງານຢ່າງ​ພາກ​ພຽນ​ໃນ​ສວນ​ອະ​ງຸ່ນດ້ວຍ​ກຳລັງ​ເພື່ອ​ພວກ​ເຮົາ​ຈະ​ໄດ້ຕຽມ​ທາງ​ໄວ້ ເພື່ອ​ເຮົາ​ຈະ​ໄດ້​ນຳ​ເອົາ​ໝາກ​ເດີມ​ຂອງ​ມັນ​ອອກ​ມາ​ອີກ ຊຶ່ງໝາກ​ເດີມ​ນັ້ນດີ ແລະ ມີ​ຄຸນຄ່າ​ຫລາຍ​ກວ່າ​ໜ່ວຍ​ອື່ນໆ​ທັງ​ໝົດ."},{"vNo":"62 ","txt":"ສະນັ້ນ, ໃຫ້​ພວກ​ເຮົາ​ພາກັນ​ໄປ​ເຖີດ ເພື່ອ​ຈະ​ໄດ້​ອອກ​ແຮງ​ດ້ວຍ​ກຳ​ລັງ​ຂອງ​ພວກ​ເຮົາ​ເປັນ​ເທື່ອ​ສຸດ​ທ້າຍ, ເພາ​ະຈົ່ງ​ເບິ່ງ​ທີ່​ສຸດ​ໃກ້​ເຂົ້າມາ​ແລ້ວ, ແລະ ນີ້​ເປັນ​ເທື່ອ​ສຸດ​ທ້າຍ​ທີ່​ເຮົາ​ຈະ​ພວນ​ດິນ​ໃນ​ສວນ​ອະ​ງຸ່ນຂອງ​ເຮົາ."},{"vNo":"63 ","txt":"ຈົ່ງ​ຕໍ່​ງ່າ​ໄມ້​ເຂົ້າກັນ; ຈົ່ງ​ເລີ່ມ​ຈາກ​ຕົ້ນສຸດ​ທ້າຍ​ເພື່ອ​ມັນ​ຈະ​ໄດ້​ເປັນຕົ້ນທຳ​ອິດ, ແລະ ຕົ້ນທຳ​ອິດ​ຈະ​ໄດ້​ເປັນຕົ້ນສຸດ​ທ້າຍ, ແລະ ຈົ່ງ​ພວນ​ດິນ​ຮອບ​ຕົ້ນ​ແກ່ ແລະ ຕົ້ນອ່ອນ, ເລີ່ມ​ແຕ່​ຕົ້ນທຳ​ອິດ​ເຖິງ​ຕົ້ນສຸດ​ທ້າຍ; ແລະ ຕົ້ນສຸດ​ທ້າຍ​ເຖິງ​ຕົ້ນທຳ​ອິດ, ເພື່ອ​ມັນ​ຈະ​ໄດ້​ຮັບ​ການ​ບຳລຸງ​ຮັກສາ​ອີກ​ເປັນ​ເທື່ອ​ສຸດ​ທ້າຍ."},{"vNo":"64 ","txt":"ສະນັ້ນ, ຈົ່ງ​ພວນ​ດິນ​ຮອບ​ຕົ້ນມັນ, ແລະ ລິ​ງ່າ​ມັນ, ແລະ ໃສ່​ປຸຍ​ອີກ​ເປັນ​ເທື່ອ​ສຸດ​ທ້າຍ, ເພາະວ່າ​ທີ່​ສຸດ​ໃກ້​ເຂົ້າມາ​ແລ້ວ. ແລະ ຖ້າ​ຫາກ​ເປັນ​ໄປ​ວ່າ ງ່າ​ໄມ້​ເຫລົ່າ​ນີ້ທີ່​ເຮົາ​ຫາ​ກໍ​ຕໍ່​ຕາ​ເຂົ້າກັນຈະ​ເຕີບ​ໂຕ​ຂຶ້ນ, ແລະ ອອກ​ໝາກ​ຫວານ​ເໝືອນ​ເດີມ, ເມື່ອນັ້ນ​ເຈົ້າຈົ່ງ​ຕຽມ​ທາງ​ໄວ້​ໃຫ້​ມັນ​ເພື່ອ​ມັນ​ຈະ​ໄດ້​ເຕີບ​ໂຕຂຶ້ນ."},{"vNo":"65 ","txt":"ແລະ ຂະນະ​ທີ່​ມັນ​ເລີ່ມ​ເຕີບ​ໂຕ​ຂຶ້ນ ເຈົ້າຈົ່ງ​ຕັດ​ງ່າ​ທີ່​ເປັນ​ໝາກ​ຂົມ​ອອກ​ຕາມ​ຄວາມ​ແຂງ​ແຮງ​ຂອງ​ງ່າ​ດີ ແລະ ຂະໜາດ​ຂອງ​ມັນ; ແລະ ເຈົ້າຢ່າ​ໄດ້​ຕັດ​ງ່າ​ບໍ່​ດີ​ອອກ​ໝົດ​ບາດ​ດຽວ, ຢ້ານ​ວ່າ​ຮາກ​ຂອງ​ມັນ​ຈະ​ແຂງ​ແຮງ​ເກີນ​ໄປ​ສຳລັບ​ງ່າ​ທີ່​ຫາ​ກໍ​ຕໍ່​ໃສ່, ແລະ ງ່າ​ທີ່​ຫາ​ກໍ​ຕໍ່​ໃສ່​ນັ້ນຈະ​ຕາຍ, ແລະ ເຮົາ​ຈະ​ສູນ​ເສຍ​ຕົ້ນຂອງ​ສວນ​ອະ​ງຸ່ນຂອງ​ເຮົາ."},{"vNo":"66 ","txt":"ເພາະ​ມັນ​ເຮັດ​ໃຫ້​ເຮົາ​ໂສກ​ເສົ້າທີ່​ຈະ​ສູນ​ເສຍ​ຕົ້ນຂອງ​ສວນ​ອະ​ງຸ່ນຂອງ​ເຮົາ; ສະນັ້ນ, ຈົ່ງ​ຕັດ​ງ່າ​ບໍ່​ດີ​ອອກ ເພື່ອ​ໃຫ້​ງ່າ​ດີ​ໃຫຍ່​ຂຶ້ນ ເພື່ອ​ຮາ​ກກັບ​ຍອດ​ຈະ​ໄດ້ມີ​ກຳລັງ​ເທົ່າ​ກັນ, ແລະ ງ່າ​ດີ​ຈະ​ມີ​ກຳລັງ​ເໜືອ​ກວ່າ​ງ່າ​ບໍ່​ດີ, ແລະ ງ່າ​ບໍ່​ດີ​ຈະ​ຖືກ​ຕັດ​ລົງ ແລະ​ໂຍນ​ເຂົ້າກອງ​ໄຟ, ເພື່ອ​ຈະ​ບໍ່​ໄດ້​ເປັນ​ສິ່ງ​ກີດຂວາງ​ທີ່​ດິນ​ຂອງ​ສວນ​ອະ​ງຸ່ນຂອງ​ເຮົາ; ແລະ ເຮົາ​ຈະ​ກວາດ​ງ່າ​ບໍ່​ດີ​ອອກ​ຈາກ​ສວນອະ​ງຸ່ນຂອງ​ເຮົາ."},{"vNo":"67 ","txt":"ສ່ວນ​ງ່າ​ຂອງຕົ້ນ​ເດີມ​ນັ້ນ ເຮົາ​ຈະ​ຕໍ່​ຕາ​ເຂົ້າກັບຕົ້ນ​ເດີມ​ຄືນ​ຄື​ເກົ່າ;"},{"vNo":"68 ","txt":"ແລະວ່າ​ຂອງ​ຕົ້ນ​ເດີມ ເຮົາ​ຈະ​ຕໍ່​ຕາ​ເຂົ້າ​ກັບ​ງ່າ​ເດີມ​ຂອງ​ຕົ້ນ​ມັນ; ແລະ ໂດຍ​ວິທີ​ນີ້ ເຮົາ​ຈະ​ເອົາ​ມັນ​ມາ​ລວມ​ກັນ​ອີກ; ແລະ ມັນ​ຈະ​ເປັນ​ໝາກ​ເໝືອນ​ທີ່​ເຄີຍ​ເປັນ ແລະ ຈະ​ເປັນ​ອັນ​ດຽວ​ກັນ."},{"vNo":"69 ","txt":"ແລະວ່າໝາກ​ບໍ່​ດີ​ຈະ​ຖືກ​ໂຍນ​ຖິ້ມ, ແທ້​ຈິງ​ແລ້ວ, ໃຫ້​ມັນ​ອອກ​ຈາກ​ທີ່ດິນ​ທັງ​ໝົດ​ໃນ​ສວນ​ອະ​ງຸ່ນຂອງ​ເຮົາ; ເພາະ​ຈົ່ງ​ເບິ່ງ, ເຮົາ​ຈະ​ລິ​ງ່າ​ໃນ​ສວນ​ອະ​ງຸ່ນຂອງ​ເຮົາ​ພຽງ​ເທື່ອ​ດຽວ​ເທົ່າ​ນັ້ນ."},{"vNo":"70 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ສົ່ງ​ຄົນ​ໃຊ້​ຂອງ​ພຣະ​ອົງ​ໃຫ້​ອອກ​ໄປ; ແລະ ຄົນ​ໃຊ້​ໄດ້​ປະຕິບັດ​ຕາມ​ທີ່​ພຣະຜູ້​ເປັນ​ເຈົ້າບັນຊາ​ເຂົາ, ແລະ ນຳ​ຄົນ​ໃຊ້​ຜູ້ອື່ນ​ມາ; ແລະ ພວກ​ເຂົາ​ມີ​ຈຳນວນ​ພຽງ​ເລັກ​ໜ້ອຍ."},{"vNo":"71 ","txt":"ແລະ ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ​ໄດ້​ກ່າວ​ກັບ​ພວກ​ຄົນ​ໃຊ້​ວ່າ: ຈົ່ງ​ໄປ ແລະ ອອກ​ແຮງງານ​ໃນ​ສວນ​ອະ​ງຸ່ນດ້ວຍ​ກຳລັງ​ຂອງ​ພວກ​ເຈົ້າ. ເພາະ​ຈົ່ງ​ເບິ່ງ, ນີ້​ເປັນ​ເທື່ອ​ສຸດ​ທ້າຍ​ທີ່​ເຮົາ​ຈະ​ບຳລຸງ​ສວນ​ອະ​ງຸ່ນຂອງ​ເຮົາ; ເພາະ​ທີ່​ສຸດ​ໃກ້​ຈະ​ມາ​ເຖິງ​ແລ້ວ; ແລະ ລະດູ​ການ​ຈະ​ມາ​ເຖິງ​ຢ່າງ​ວ່ອງ​ໄວ; ແລະ ຖ້າ​ຫາກ ພວກ​ເຈົ້າອອກ​ແຮງ​ດ້ວຍ​ກຳລັງ​ຂອງ​ພວກ​ເຈົ້າຮ່ວມ​ກັບ​ເຮົາ​ແລ້ວ ພວກ​ເຈົ້າຈະ​ມີ​ຄວາມສຸກ ໃນ​ໝາກຜົນ​ຊຶ່ງ​ເຮົາ​ຈະ​ເກັບ​ໄວ້​ປູກ​ໃນ​ນອກ​ລະດູ​ການ ຊຶ່ງຈະ​ມາ​ເຖິງ​ໃນ​ບໍ່​ຊ້າ​ນີ້."},{"vNo":"72 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ຄົນ​ໃຊ້​ໄດ້​ອອກ​ໄປ ແລະ ອອກ​ແຮງ​ງານ​ດ້ວຍ​ກຳລັງ​ຮ່ວມ​ກັບ​ພຣະ​ຜູ້​ເປັນ​ເຈົ້າຂອງ​ສວນ​ອະ​ງຸ່ນ; ແລະ ພວກ​ເຂົາ​ໄດ້​ເຊື່ອ​ຟັງ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນທຸກ​ປະການ."},{"vNo":"73 ","txt":"ແລະ ໝາກ​ເດີມ​ເລີ່ມ​ເກີດ​ຂຶ້ນ​ໃນ​ສວນ​ອະ​ງຸ່ນອີກ; ແລະ ງ່າ​ເດີມ​ກໍ​ເລີ່ມ​ເຕີບ​ໂຕ ແລະ ງອກ​ງາມ​ຢ່າງ​ຍິ່ງ; ແລະ ງ່າ​ປ່າ​ຖືກ​ຫັກ​ອອກ ແລະ ໂຍນ​ຖິ້ມ; ແລະ ພວກ​ເຂົາ​ໄດ້​ຮັກສາ​ຮາກ ແລະ ຍອດ​ຂອງ​ມັນ​ໄວ້​ສະ​ເໝີ​ກັນ, ຕາມ​ຄວາມ​ແຂງ​ແຮງ​ຂອງມັນ."},{"vNo":"74 ","txt":"ແລະ ພວກ​ເຂົາ​ໄດ້​ອອກ​ແຮງ​ດ້ວຍ​ຄວາມ​ພາກ​ພຽນ​ຕາມ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າຂອງ​ສວນ​ອະ​ງຸ່ນ ຈົນ​ວ່າ​ອັນ​ບໍ່​ດີ​ຖືກ​ໂຍນ​ຖິ້ມ​ອອກ​ນອກ​ສວນ​ອະ​ງຸ່ນ, ແລະ ພຣະຜູ້​ເປັນ​ເຈົ້າ​ໄດ້​ຮັກສາ​ໄວ້​ໃຫ້​ພຣະ​ອົງ​ເອງ​ຈົນ​ວ່າ​ຕົ້ນ​ກັບ​ເປັນ​ໝາກ​ເດີມ​ອີກ; ແລະ ມັນ​ກັບ​ເປັນ​ເໝືອນ​ຕົ້ນ​ດຽວ​ກັນ ແລະ ມີ​ໝາກ​ເທົ່າ​ກັນ; ແລະ ພຣະຜູ້​ເປັນ​ເຈົ້າ​ຂອງ​ສວນ​ອະ​ງຸ່ນ​ໄດ້​ຮັກສາ​ໝາກ​ເດີມ, ຊຶ່ງ​ມີ​ຄ່າ​ທີ່​ສຸດ​ຕໍ່​ພຣະ​ອົງ​ມາ​ແຕ່​ຕົ້ນ​ໄວ້​ໃຫ້​ພຣະ​ອົງ​ເອງ."},{"vNo":"75 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພຣະຜູ້​ເປັນເຈົ້າຂອງ​ສວນ​ອະ​ງຸ່ນ​ເຫັນ​ວ່າ​ໝາກ​ໄມ້​ຂອງ​ພຣະ​ອົງ​ດີ, ແລະ ເຫັນ​ວ່າ​ສວນ​ອະ​ງຸ່ນຂອງ​ພຣະ​ອົງ​ບໍ່​ເສຍ​ຫາຍ​ອີກ​ຕໍ່​ໄປ​ແລ້ວ, ພຣະ​ອົງ​ໄດ້​ເອີ້ນ​ຄົນ​ໃຊ້​ຂອງ​ພຣະ​ອົງ​ມາ​ຫາ ແລະ ໄດ້​ກ່າວ​ກັບ​ພວກ​ເຂົາ​ວ່າ: ຈົ່ງ​ເບິ່ງ, ພວກ​ເຮົາ​ໄດ້​ບຳລຸງ​ສວນ​ອະ​ງຸ່ນ​ຂອງ​ເຮົາ​ເປັນ​ເທື່ອ​ສຸດ​ທ້າຍ; ແລະ ພວກ​ເຈົ້າ​ເຫັນ​ວ່າ​ເຮົາ​ເຮັດ​ໄປ​ຕາມ​ຄວາມ​ປະສົງ​ຂອງ​ເຮົາ; ແລະ ເຮົາ​ໄດ້​ຮັກສາ​ໝາກ​ເດີມ​ຂອງ​ມັນ​ໄວ້​ຈົນ​ມັນ​ດີ ເໝືອນ​ດັ່ງ​ແຕ່​ກ່ອນ. ພວກ​ເຈົ້າ​ເປັນ​ສຸກ​ແລ້ວ; ເນື່ອງ​ດ້ວຍ​ວ່າ​ພວກ​ເຈົ້າ​ອອກ​ແຮງ​ງານ​ຢ່າງ​ພາກ​ພຽນ​ໃນ​ສວນ​ອະ​ງຸ່ນ​ຂອງ​ເຮົາ, ແລະ ຮັກສາ​ບັນຍັດ​ຂອງ​ເຮົາ​ເປັນ​ຢ່າງ​ດີ, ແລະ ນຳ​ເອົາ​ໝາກ​ເດີມ​ມາ​ໃຫ້​ເຮົາ​ອີກ, ແລະ ສວນ​ອະ​ງຸ່ນ​ຂອງ​ເຮົາ​ບໍ່​ເສຍ​ຫາຍ​ອີກ​ຕໍ່​ໄປ, ແລະ ງ່າ​ໃດ​ທີ່​ບໍ່​ດີ​ກໍ​ຖືກ​ໂຍນ​ຖິ້ມ​ໝົດ, ຈົ່ງ​ເບິ່ງ ພວກ​ເຈົ້າ​ມີ​ຄວາມ​ສຸກ​ກັບ​ເຮົາ​ແລ້ວ​ເພາະ​ໝາກ​ໄມ້​ໃນ​ສວນ​ອະ​ງຸ່ນ​ຂອງ​ເຮົາ."},{"vNo":"76 ","txt":"ເພາະ​ຈົ່ງ​ເບິ່ງ, ເຮົາ​ຈະ​ເກັບ​ໝາກ​ໄມ້​ໃນ​ສວນ​ອະ​ງຸ່ນ​ໄວ້​ປູກ​ເປັນ​ເວລາ​ຍາວ​ນານເພາະວ່າ​ນອກ​ລະດູ​ການ​ຈະ​ມາ​ເຖິງ​ຢ່າງ​ວ່ອງ​ໄວ; ແລະ ເຮົາ​ຈະ​ບຳລຸງສວນ​ອະ​ງຸ່ນຂອງ​ເຮົາ​ເປັນ​ເທື່ອ​ສຸດ​ທ້າຍ, ແລະ ລິ​ງ່າ, ແລະ ພວນ​ດິນ​ຮອບ​ຕົ້ນ​ໄມ້, ແລະ ໃສ່​ປຸຍ; ສະນັ້ນ, ເຮົາ​ຈະ​ເກັບ​ໝາກ​ໄມ້​ໄວ້​ໃຫ້ເຮົາ​ເປັນ​ເວລາ​ຍາວ​ນານ​ຕາມ​ທີ່ເຮົາ​ໄດ້​ເວົ້າ​ໄວ້."},{"vNo":"77 ","txt":"ແລະ ເມື່ອ​ເວລາ​ມາ​ເຖິງ ໝາກ​ບໍ່​ດີ​ຈະ​ເກີດ​ໃນ​ສວນ​ອະ​ງຸ່ນ​ຂອງ​ເຮົາ​ອີກ, ເມື່ອ​ນັ້ນ​ເຮົາ​ຈະ​ເອົາ​ໝາກ​ດີ ແລະ ໝາກ​ບໍ່​ດີ​ມາ​ໂຮມ​ກັນ; ແລະ ເຮົາ​ຈະ​ຮັກສາ​ໝາກ​ດີ​ໄວ້​ໃຫ້​ຕົວ​ເຮົາ​ເອງ, ແລະ ເຮົາ​ຈະ​ໂຍນ​ໝາກ​ທີ່​ບໍ່​ດີ​ຖິ້ມ​ໄວ້​ໃນ​ບ່ອນ​ຂອງ​ມັນ​ເອງ. ແລະ ເມື່ອ​ນັ້ນ​ລະດູ​ການ ແລະ ທີ່​ສຸດ​ຍ່ອມ​ມາ​ເຖິງ; ແລະ ເຮົາ​ຈະ​ເຮັດ​ໃຫ້​ສວນ​ອະ​ງຸ່ນຂອງ​ເຮົາ​ໄໝ້​ດ້ວຍ​ໄຟ."}]}