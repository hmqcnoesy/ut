{"heading":"ຜູ້​ທີ່​ມີ​ໃຈບໍລິສຸດ​ຮັບ​ພຣະ​ຄຳອັນໜ້າ​ພໍ​ໃຈຂອງ​ພຣະ​ເຈົ້າ—ຊາວ​ເລ​ມັນ​ຊອບ​ທຳ​ກວ່າ​ຊາວນີ​ໄຟ—ຢາ​ໂຄບ​ເຕືອນ​ຕໍ່ຕ້ານ​ການ​ລ່ວງ​ປະ​ເວ​ນີ, ກິ​ເລດ​ຕັນຫາ, ແລະ ບາບ​ທຸກ​ຢ່າງ. ປະມານ 544–421 ປີ ກ່ອນ ຄ.ສ.","prevAbbr":"jacob","nextAbbr":"jacob","prevNo":2,"nextNo":4,"chapterTitle":"ຢາ​ໂຄບ 3","prevTitle":"ຢາ​ໂຄບ 2","nextTitle":"ຢາ​ໂຄບ 4","verses":[{"vNo":1,"txt":"ແຕ່​ຈົ່ງ​ເບິ່ງ ຂ້າພະ​ເຈົ້າຢາ​ໂຄບຈະ​ເວົ້າກັບ​ພວກ​ທ່ານ​ຜູ້​ທີ່​ມີ​ໃຈ​ບໍລິສຸດ. ຈົ່ງຫວັງ​ໃນ​ພຣະ​ເຈົ້າດ້ວຍ​ຈິດ​ໃຈ​ໝັ້ນຄົງ, ແລະ ອະທິຖານ​ເຖິງ​ພຣະ​ອົງ​ດ້ວຍ​ສັດທາ​ຢ່າງ​ຫລວງຫລາຍ, ແລະ ພຣະ​ອົງ​ຈະ​ປອບ​ໂຍນ​ພວກ​ທ່ານ​ໃນ​ຄວາມທຸກ​ທໍລະມານ​ຂອງ​ພວກ​ທ່ານ, ແລະ ພຣະ​ອົງ​ຈະ​ວິ​ງວອນ​ແທນ​ພວກ​ທ່ານ, ແລະ ຈະ​ສົ່ງ​ຄວາມ​ຍຸດ​ຕິ​ທຳ​ລົງ​ມາ​ເທິງ​ຄົນ​ທີ່​ສະ​ແຫວງ​ຫາ​ຄວາມ​ພິນາດ​ໃຫ້​ພວກ​ທ່ານ."},{"vNo":2,"txt":"ໂອ້ ທ່ານ​ທັງຫລາຍ​ຜູ້ທີ່​ມີ​ໃຈບໍລິສຸດ, ຈົ່ງ​ເງີຍ​ໜ້າ​ຂຶ້ນ ແລະ ຮັບ​ພຣະ​ຄຳອັນໜ້າ​ພໍ​ໃຈ​ຂອງ​ພຣະ​ເຈົ້າ, ແລະ ຈົ່ງ​ຊື່ນ​ຊົມຢູ່​ດ້ວຍຄວາມ​ຮັກ​ຂອງ​ພຣະ​ອົງ; ພວກ​ທ່ານ​ຈະ​ເຮັດ​ໄດ້​ຖ້າ​ຫາກ​ຈິດ​ໃຈ​ຂອງ​ພວກ​ທ່ານ​ແນ້ວ​ແນ່​ຕະຫລອດ​ໄປ."},{"vNo":3,"txt":"ແຕ່​ວິບັດ, ວິບັດ​ແກ່​ຜູ້​ທີ່​ບໍ່​ມີ​ໃຈບໍລິສຸດ ແລະ ທີ່​ສົກກະປົກຕໍ່​ພຣະ​ພັກ​ຂອງ​ພຣະ​ເຈົ້າ​ໃນ​ມື້​ນີ້; ເພາະຖ້າ​ຫາກ​ພວກທ່ານ​ບໍ່​ກັບ​ໃຈ ແຜ່ນດິນ​ຈະ​ຖືກ​ສາບ​ແຊ່ງ​ເພື່ອ​ເຫັນ​ແກ່​ພວກທ່ານ; ແລະ ຊາວ​ເລ​ມັນ​ຊຶ່ງບໍ່ສົກກະປົກເທົ່າ​ກັບ​ພວກ​ທ່ານ, ແຕ່​ປານ​ນັ້ນພວກ​ເຂົາ​ຍັງ​ຖືກ​ສາບ​ແຊ່ງ​ດ້ວຍ​ຄຳ​ສາບ​ແຊ່ງ​ຢ່າງສາຫັດ, ຈະ​ຂ້ຽນ​ຕີ​ພວກ​ທ່ານ​ຈົນ​ເຖິງ​ຄວາມ​ພິນາດ."},{"vNo":4,"txt":"ແລະ ເວລາ​ຈະ​ມາ​ເຖິງ​ຢ່າງ​ວ່ອງ​ໄວ ຖ້າ​ຫາກ​ພວກທ່ານ​ບໍ່ກັບ​ໃຈ ພວກ​ເຂົາ​ຈະ​ເປັນ​ເຈົ້າຂອງ​ແຜ່ນດິນ​ທີ່​ເປັນ​ມູນ​ມໍລະດົກ​ຂອງ​ພວກ​ທ່ານ, ແລະ ອົງ​ພຣະຜູ້​ເປັນ​ເຈົ້າຈະ​ນຳ​ເອົາ​ຄົນທີ່​ຊອບ​ທຳ​ອອກຈາກ​ບັນດາ​ພວກ​ທ່ານ."},{"vNo":5,"txt":"ຈົ່ງ​ເບິ່ງ, ຊາວ​ເລ​ມັນ​ພີ່ນ້ອງ​ຂອງ​ພວກ​ທ່ານ, ຜູ້​ທີ່​ພວກ​ທ່ານ​ກຽດ​ຊັງ ເພາະຄວາມ​ສົກກະປົກ​ຂອງ​ພວກ​ເຂົາ ແລະ ການ​ສາບ​ແຊ່ງຊຶ່ງ​ເກີດ​ຂຶ້ນກັບ​ຜິວໜັງ​ຂອງ​ພວກ​ເຂົາ​ກັບ​ມາ​ເປັນ​ຜູ້​ຊອບ​ທຳ​ກວ່າ​ພວກ​ທ່ານ; ເພາະວ່າ​ພວກ​ເຂົາ​ບໍ່​ລືມ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າ, ຊຶ່ງ​ໄດ້​ປະທານ​ໃຫ້​ບິດາ​ຂອງ​ພວກ​ເຮົາ​ວ່າ—ພວກ​ເຂົາ​ຈະ​ຕ້ອງ​ມີ​ເມຍ​ແຕ່​ຄົນ​ດຽວ​ເທົ່າ​ນັ້ນ, ແລະ ບໍ່​ໃຫ້​ມີ​ເມຍ​ນ້ອຍ ແລະ ບໍ່​ໃຫ້​ມີ​ການ​ທຳ​ໂສ​ເພນີ​ຢູ່​ໃນ​ບັນດາ​ພວກ​ເຂົາ."},{"vNo":6,"txt":"ແລະ ບັດ​ນີ້, ພວກ​ເຂົາ​ຍຶດຖື​ທີ່​ຈະ​ຮັກສາ​ພຣະ​ບັນຍັດ​ນີ້; ສະນັ້ນຍ້ອນ​ການ​ຍຶດຖື​ພຣະ​ບັນຍັດ​ນີ້, ອົງ​ພຣະຜູ້​ເປັນ​ເຈົ້າຈຶ່ງ​ບໍ່​ທຳລາຍ​ພວກ​ເຂົາ, ແຕ່​ພຣະ​ອົງ​ຈະ​ເມດ​ຕາ​ພວກ​ເຂົາ; ແລະ ມື້ໜຶ່ງພວກ​ເຂົາຈະ​ກາຍ​ເປັນ​ຜູ້​ຄົນ​ທີ່ໄດ້​ຮັບ​ພອນ."},{"vNo":7,"txt":"ຈົ່ງ​ເບິ່ງ, ຜົວຂອງ​ພວກ​ເຂົາ​ຮັກ​ເມ​ຍ​ຂອງ​ພວກ​ເຂົາ, ແລະ ເມຍຂອງ​ພວກ​ເຂົາ​ກໍ​ຮັກຜົວຂອງ​ພວກ​ເຂົາ; ແລະ ຜົວ​ເມຍ​ກໍ​ຮັກ​ລູກໆ; ແລະ ສ່ວນ​ຄວາມ​ບໍ່​ເຊື່ອ​ຖື ແລະ ຄວາມ​ກຽດ​ຊັງ​ຂອງ​ພວກ​ເຂົາ​ທີ່​ມີ​ຕໍ່​ພວກ​ທ່ານ​ກໍ​ເປັນ​ຍ້ອນ​ຄວາມ​ຊົ່ວຮ້າຍ​ຂອງ​ບັນພະບຸລຸດ​ຂອງ​ພວກ​ເຂົາ; ສະນັ້ນ​ໃນ​ສາຍ​ພຣະ​ເນດ​ຂອງ​ພຣະຜູ້​ສ້າງ​ຍິ່ງ​ໃຫຍ່​ຂອງ​ພວກ​ທ່ານ​ແລ້ວ, ພວກ​ທ່ານ​ດີ​ກວ່າ​ພວກ​ເຂົາ​ຊ່ຳ​ໃດ?"},{"vNo":8,"txt":"ໂອ້ ພີ່ນ້ອງ​ຂອງ​ຂ້າພະ​ເຈົ້າ​ເອີຍ, ຖ້າ​ຫາກພວກ​ທ່ານ​ບໍ່​ກັບ​ໃຈ​ຈາກ​ບາບ​ຂອງ​ພວກ​ທ່ານ​ແລ້ວ ຂ້າພະ​ເຈົ້າຢ້ານ​ວ່າ​ຜິວໜັງ​ຂອງ​ພວກ​ເຂົາ​ຈະ​ຂາວ​ກວ່າ​ຜິວໜັງ​ຂອງ​ພວກ​ທ່ານ, ເມື່ອພວກ​ທ່ານ​ຖືກ​ນຳ​ໄປ​ຢູ່​ຕໍ່ໜ້າ​ພຣະ​ທີ່​ນັ່ງ​ຂອງ​ພຣະ​ເຈົ້າພ້ອມ​ກັນ​ກັບ​ພວກ​ເຂົາ."},{"vNo":9,"txt":"ສະນັ້ນ, ຂ້າພະ​ເຈົ້າຈະ​ໃຫ້​ພຣະ​ບັນຍັດ​ຂໍ້​ໜຶ່ງ ຊຶ່ງ​ເປັນ​ພຣະ​ຄຳ​ຂອງ​ພຣະ​ເຈົ້າ​ໄວ້​ກັບ​ພວກ​ທ່ານ​ວ່າ, ຢ່າ​ໄດ້​ໝິ່ນປະ​ໝາດ​ພວກ​ເຂົາ​ອີກ​ຕໍ່​ໄປ​ເພາະ​ຄວາມດຳຂອງຜິວໜັງ​ຂອງ​ພວກ​ເຂົາ; ພ້ອມ​ທັງ​ຢ່າ​ໄດ້​ໝິ່ນປະໝາດ​ເພາະ​ຄວາມ​ສົກກະປົກ​ຂອງ​ພວກ​ເຂົາ; ຈົ່ງ​ຄຳ​ນຶງ​ເຖິງ​ຄວາມ​ສົກກະປົກ​ຂອງ​ຕົນ​ເອງ, ແລະ ຈົ່ງ​ຈຳ​ໄວ້​ວ່າ​ຄວາມ​ສົກກະປົກ​ຂອງ​ພວກ​ເຂົາ​ນັ້ນ​ແມ່ນ​ມາ​ຈາກ​ບັນ​ພະ​ບຸລຸດ​ຂອງ​ພວກ​ເຂົາ."},{"vNo":10,"txt":"ສະນັ້ນ, ພວກ​ທ່ານ​ຈົ່ງ​ຄິດ​ເຖິງ​ລູກ​ຫລານ​ຂອງ​ພວກ​ທ່ານ​ວ່າ, ພວກ​ທ່ານ​ໄດ້​ເຮັດ​ໃຫ້​ໃຈ​ຂອງ​ພວກ​ເຂົາ​ໂສກ​ເສົ້າຊ່ຳ​ໃດ​ເພາະ​ຕົວຢ່າງ​ທີ່​ພວກ​ທ່ານ​ເຮັດ​ໄວ້​ກ່ອນ​ພວກ​ເຂົາ, ແລະ ຈົ່ງ​ຈຳ​ໄວ້​ອີກວ່າ​ເພາະ​ຄວາມ​ສົກກະປົກ​ຂອງ​ພວກ​ທ່ານ, ພວກ​ທ່ານ​ຈະ​ນຳ​ລູກ​ຫລານ​ຂອງ​ພວກ​ທ່ານ​ໄປ​ສູ່​ຄວາມ​ພິນາດ, ແລະ ບາບ​ຂອງ​ພວກ​ເຂົາ​ຈະ​ກອງ​ຢູ່​ຫົວ​ຂອງ​ພວກ​ທ່ານ​ໃນ​ວັນ​ສຸດ​ທ້າຍ."},{"vNo":11,"txt":"ໂອ້ ພີ່ນ້ອງ​ຂອງ​ຂ້າພະ​ເຈົ້າ​ເອີຍ, ຈົ່ງ​ເຊື່ອ​ຟັງ​ຄຳ​ເວົ້າຂອງ​ຂ້າພະ​ເຈົ້າ​ເຖີດ; ຈົ່ງ​ປຸກ​ຄວາມ​ສາມາດ​ຂອງ​ຈິດ​ວິນ​ຍານ​ຂອງ​ພວກ​ທ່ານ​ໃຫ້​ຕື່ນ​ຂຶ້ນ; ຈົ່ງ​ສັ່ນ​ຕົວ​ຂອງ​ພວກ​ທ່ານ​ເພື່ອ​ພວກ​ທ່ານ​ຈະ​ໄດ້​ຕື່ນ​ຈາກ​ການ​ນອນ​ຫລັບແຫ່ງ​ຄວາມ​ຕາຍ, ແລະ ເຮັດ​ໃຫ້​ຕົວ​ຫລຸດ​ພົ້ນອອກ​ຈາກ​ຄວາມ​ເຈັບ​ປວດ​ແຫ່ງ​ນະລົກ ເພື່ອ​ພວກ​ທ່ານ​ຈະ​ບໍ່​ກັບ​ມາ​ເປັນ​ບໍລິວານ​ຂອງ​ມານ​ທີ່​ຖືກ​ເຂົ້າ​ໄປ​ໃນ​ທະ​ເລ​ໄຟ ແລະ ມາດ ຊຶ່ງ​ເປັນຄວາມ​ຕາຍ​ເທື່ອ​ທີ​ສອງ."},{"vNo":12,"txt":"ແລະ ບັດ​ນີ້ຂ້າພະ​ເຈົ້າຢາ​ໂຄບ​ໄດ້​ເວົ້າກັບ​ຜູ້ຄົນ​ຂອງນີ​ໄຟ​ຫລາຍ​ເລື່ອງ, ໂດຍ​ຕັກ​ເຕືອນ​ພວກ​ເຂົາ​ບໍ່​ໃຫ້​ລ່ວງ​ປະ​ເວນີ ແລະ ກິ​ເລດ​ຕັນຫາ ແລະ ບາບ​ທຸກ​ຢ່າງ, ໂດຍ​ໄດ້​ບອກ​ພວກ​ເຂົາ​ເຖິງ​ຜົນ​ສະທ້ອນ​ອັນ​ເປັນຕາ​ຢ້ານ​ທີ່​ຈະ​ເກີດ​ຂຶ້ນຈາກ​ມັນ."},{"vNo":13,"txt":"ແລະ ຂ້າພະ​ເຈົ້າບັນທຶກ​ໄວ້​ພຽງ​ໜຶ່ງ​ສ່ວນ​ຮ້ອຍ​ຂອງ​ການ​ປະຕິບັດ​ຕົວ​ຈິງ​ຂອງຜູ້​ຄົນ​ພວກ​ນີ້, ຊຶ່ງ​ໃນ​ຕອນ​ນີ້ ກຳລັງ​ເລີ່ມ​ຂະຫຍາຍ​ຕົວ​ຂຶ້ນ ຊຶ່ງບໍ່​ສາມາດ​ບັນທຶກ​ໄວ້​ໃນ​ແຜ່ນ​ຈາລຶກ​ນີ້; ແຕ່​ວ່າການ​ປະຕິບັດ​ຕົວ​ຈິງ​ຫລາຍ​ຢ່າງ, ແລະ ເລື່ອງ​ສົງຄາມ​ຂອງ​ພວກ​ເຂົາ, ແລະ ເລື່ອງ​ການ​ຄັດ​ແຍ້ງ​ຂອງ​ພວກ​ເຂົາ, ແລະ ເລື່ອງ​ການ​ສືບ​ຄອງ​ລາຊາ​ບັນລັງ​ຂອງ​ກະສັດ​ຂອງ​ພວກ​ເຂົາ​ໄດ້​ບັນທຶກ​ໄວ້​ໃນ​ແຜ່ນ​ຈາລຶກ​ອີກ​ເຫລັ້ມໜຶ່ງຊຶ່ງ​ໃຫຍ່​ກວ່າ​ນີ້."},{"vNo":14,"txt":"ແຜ່ນ​ຈາລຶກ​ເຫລົ່າ​ນີ້​ໄດ້​ຖືກ​ເອີ້ນ​ວ່າ​ແຜ່ນ​ຈາລຶກ​ຂອງ​ຢາ​ໂຄບ, ແລະ ມັນ​ເຮັດ​ຂຶ້ນດ້ວຍ​ມື​ຂອງ​ນີ​ໄຟ. ແລະ ຂ້າພະ​ເຈົ້າຈົບ​ການ​ເວົ້າຂໍ້ຄວາມ​ເຫລົ່າ​ນີ້."}]}