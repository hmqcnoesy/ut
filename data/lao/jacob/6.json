{"heading":"ພຣະຜູ້​ເປັນ​ເຈົ້າຈະນຳ​ອິດ​ສະ​ຣາ​ເອນ​ຄືນມາ​ໃນ​ຍຸກ​ສຸດ​ທ້າຍ—ໂລກ​ຈະ​ຖືກ​ເຜົາ​ຜານ​ດ້ວຍ​ໄຟ—ມະນຸດ​ຕ້ອງ​ຕິດຕາມ​ພຣະ​ຄຣິດ​ເພື່ອ​ຫລີກ​ເວັ້ນທະ​ເລ​ໄຟ ແລະ ມາດ. ປະມານ 544–421 ປີ ກ່ອນ ຄ.ສ.","prevAbbr":"jacob","nextAbbr":"jacob","prevNo":5,"nextNo":7,"chapterTitle":"ຢາ​ໂຄບ 6","prevTitle":"ຢາ​ໂຄບ 5","nextTitle":"ຢາ​ໂຄບ 7","verses":[{"vNo":1,"txt":"ແລະ ບັດ​ນີ້, ຈົ່ງ​ເບິ່ງພີ່ນ້ອງ​ຂອງ​ຂ້າພະ​ເຈົ້າ, ເໝືອນ​ດັ່ງ​ຂ້າພະ​ເຈົ້າ​ໄດ້​ເວົ້າ​ກັບ​ພວກ​ທ່ານ​ມາ​ແລ້ວ​ວ່າ ຂ້າພະ​ເຈົ້າ​ຈະ​ທຳນາຍ, ຈົ່ງ​ເບິ່ງ, ນີ້​ຄື​ຄຳ​ທຳນາຍ​ຂອງ​ຂ້າພະ​ເຈົ້າ—ວ່າ​ສິ່ງ​ທີ່​ສາດສະ​ດາ​ຊີ​ນັດ​ໄດ້​ເວົ້າ​ກ່ຽວ​ກັບ​ເຊື້ອ​ສາຍ​ອິດ​ສະ​ຣາ​ເອນ, ຊຶ່ງ​ເລື່ອງ​ທີ່​ເພິ່ນ​ໄດ້​ປຽບ​ທຽບ​ພວກ​ເຂົາ​ເໝືອນ​ດັ່ງ​ຕົ້ນ​ໝາກ​ກອກ​ເທດ​ໃນ​ສວນ​ຈະ​ຕ້ອງ​ເກີດ​ຂຶ້ນ​ຢ່າງ​ແນ່​ນອນ."},{"vNo":2,"txt":"ແລະ ວັນ​ທີ່​ພຣະ​ອົງ​ຈະ​ວາງ​ພຣະຫັດ​ລົງ​ເປັນ​ເທື່ອ​ທີ​ສອງ​ເພື່ອ​ນຳຜູ້ຄົນຂອງ​ພຣະ​ອົງ​ກັບມາໃນ​ວັນນັ້ນ, ແທ້​ຈິງ​ແລ້ວ, ເປັນ​ເທື່ອ​ສຸດ​ທ້າຍ​ທີ່​ພວກ​ຄົນ​ໃຊ້​ຂອງ​ພຣະຜູ້​ເປັນ​ເຈົ້າຈະ​ອອກ​ໄປ​ດ້ວຍ​ອຳນາດ​ຂອງ​ພຣະ​ອົງ​ເພື່ອ​ບຳລຸງ ແລະ ລິ​ງ່າ​ໄມ້​ໃນ​ສວນ​ອະ​ງຸ່ນຂອງ​ພຣະ​ອົງ; ແລະ ຫລັງ​ຈາກ​ນັ້ນທີ່​ສຸດ​ຍ່ອມ​ມາ​ເຖິງ​ໃນ​ບໍ່​ຊ້າ​ນີ້."},{"vNo":3,"txt":"ແລະ ຜູ້​ທີ່​ອອກ​ແຮງ​ງານ​ຢ່າງ​ພາກ​ພຽນ​ໃນ​ສວນ​ອະ​ງຸ່ນຈະ​ມີ​ຄວາມ​ສຸກ​ພຽງ​ໃດ; ແລະ ຜູ້​ທີ່ຈະ​ຖືກ​ຂັບ​ໄລ່​ອອກ​ຈາກ​ບ່ອນ​ຂອງ​ຕົນ​ຈະ​ຖືກ​ສາບ​ແຊ່ງ​ຫລາຍ​ພຽງ​ໃດ! ແລະ ໂລກ​ນີ້​ຈະ​ຖືກ​ເຜົາ​ຜານ​ດ້ວຍ​ໄຟ."},{"vNo":4,"txt":"ແລະ ພຣະ​ເຈົ້າຂອງ​ພວກ​ເຮົາ​ເມດ​ຕາ​ຕໍ່​ພວກ​ເຮົາ​ພຽງ​ໃດ, ເພາະ​ພຣະ​ອົງ​ລະ​ນຶກ​ເຖິງ​ເຊື້ອ​ສາຍ​ອິດ​ສະ​ຣາ​ເອນ; ທັງ​ຮາກ ແລະ ງ່າ; ແລະ ພຣະ​ອົງ​ໄດ້ຍື່ນ​ພຣະ​ຫັດ​ຂອງ​ພຣະ​ອົງ​ອອກ​ໄປ​ໃຫ້​ພວກ​ເຂົາ​ຕະຫລອດ​ທັງ​ວັນ; ແລະ ພວກ​ເຂົາ​ເປັນ​ຄົນ​ແຂງຄໍ ແລະ ມັກ​ຂັດຄໍ; ແຕ່​ຫລາຍຕໍ່​ຫລາຍທີ່​ຈະບໍ່​ເຮັດ​ໃຈແຂງ​ກະ​ດ້າງ​ຈະ​ລອດ​ໃນ​ອານາຈັກ​ຂອງ​ພຣະ​ເຈົ້າ."},{"vNo":5,"txt":"ສະນັ້ນ, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າ​ພະ​ເຈົ້າວິງວອນ​ພວກ​ທ່ານ​ດ້ວຍ​ຄຳ​ທີ່​ມີ​ສະຕິ​ສຳ​ປະຊັນ​ຍະ ໃຫ້​ພວກ​ທ່ານ​ກັບ​ໃຈ ແລະ ມາ​ດ້ວຍ​ຄວາມ​ມຸ້ງ​ໝາຍ​ເຕັມທີ່​ແຫ່ງ​ໃຈ, ແລະ ໃກ້ຊິດຕິດ​ແທດ​ກັບ​ພຣະ​ເຈົ້າ​ເໝືອນ​ດັ່ງ​ພຣະ​ອົງ​ໃກ້ຊິດຕິດ​ແທດ​ກັບ​ພວກ​ທ່ານ. ແລະ ຂະນະ​ທີ່​ພຣະຫັດ​ແຫ່ງ​ພຣະ​ເມດ​ຕາ​ຂອງ​ພຣະ​ອົງ​ຍັງ​ເດ່​ມາ​ຫາ​ພວກ​ທ່ານ​ຢູ່​ໃນ​ຄວາມ​ສະຫວ່າງ​ຂອງ​ກາງ​ເວັນ, ຢ່າ​ເຮັດ​ໃຈແຂງ​ກະດ້າງ​ເລີຍ."},{"vNo":6,"txt":"ແທ້​ຈິງ​ແລ້ວ, ມື້​ນີ້​ຖ້າ​ຫາກ​ພວກ​ທ່ານ​ໄດ້​ຍິນ​ສຸລະສຽງ​ຂອງ​ພຣະ​ອົງ​ແລ້ວ, ກໍ​ຢ່າ​ເຮັດ​ໃຈ​ແຂງ​ກະດ້າງ; ເພາະເຫດໃດພວກ​ທ່ານ​ຈະຕາຍ?"},{"vNo":7,"txt":"ຈົ່ງ​ເບິ່ງ, ຫລັງ​ຈາກ​ພວກ​ທ່ານ​ໄດ້​ຮັບ​ການ​ບຳລຸງ​ດ້ວຍ​ພຣະ​ຄຳ​ອັນ​ປະ​ເສີດ​ຂອງ​ພຣະ​ເຈົ້າຕະຫລອດ​ທັງ​ວັນ​ແລ້ວ, ພວກ​ທ່ານ​ຍັງ​ອອກ​ໝາກ​ບໍ່​ດີ​ຈົນ​ວ່າ​ພວກ​ທ່ານ​ຖືກ​ໂຄ່ນ​ລົງ ແລະ ໂຍນ​ເຂົ້າກອງ​ໄຟ​ບໍ?"},{"vNo":8,"txt":"ຈົ່ງ​ເບິ່ງ, ພວກ​ທ່ານ​ຈະ​ປະຕິ​ເສດ​ຄຳ​ເຫລົ່າ​ນີ້​ບໍ? ພວກ​ທ່ານ​ປະຕິ​ເສດ​ຂໍ້ຄວາມ​ຂອງ​ສາດສະດາ​ບໍ? ຫລື​ວ່າ​ພວກ​ທ່ານ​ຈະ​ປະຕິ​ເສດ​ຂໍ້ຄວາມ​ທັງ​ໝົດ ຊຶ່ງ​ໄດ້​ເວົ້າ​ໄວ້​ກ່ຽວ​ກັບ​ພຣະ​ຄຣິດ, ຫລັງ​ຈາກ​ທີ່​ຫລາຍ​ຄົນ​ໄດ້​ເວົ້າກ່ຽວກັບ​ພຣະ​ອົງ; ແລະ ພວກ​ທ່ານ​ຈະ​ປະຕິ​ເສດ​ພຣະ​ຄຳ​ອັນ​ປະ​ເສີດ​ຂອງ​ພຣະ​ຄຣິດ ແລະ ອຳນາດ​ຂອງ​ພຣະ​ເຈົ້າ ແລະ ຂອງ​ປະທານ​ແຫ່ງ​ພຣະ​ວິນ​ຍານ​ບໍລິສຸດ, ແລະ ຂັດ​ຂືນພຣະ​ວິນ​ຍານ​ອັນ​ສັກສິດ, ແລະ ເຍາະ​ເຍີ້ຍ​ແຜນ​ແຫ່ງ​ການ​ໄຖ່​ອັນ​ຍິ່ງ​ໃຫຍ່ຊຶ່ງກຳນົດ​ໄວ້​ໃຫ້​ພວກ​ທ່ານ​ບໍ?"},{"vNo":9,"txt":"ພວກ​ທ່ານ​ຮູ້ບໍ​ວ່າ ຖ້າ​ຫາກ​ພວກ​ທ່ານ​ເຮັດ​ສິ່ງ​ເຫລົ່າ​ນີ້ ອຳນາດ​ແຫ່ງ​ການ​ໄຖ່ ແລະ ການ​ຟື້ນ​ຄືນ​ຊີວິດ​ຊຶ່ງ​ມີ​ຢູ່​ໃນ​ພຣະ​ຄຣິດ​ຈະ​ນຳ​ເອົາ​ຕົວ​ພວກ​ທ່ານ​ມາ​ຢືນ​ຢູ່​ດ້ວຍ​ຄວາມ​ອັບອາຍ ແລະ ຄວາມ​ຮູ້ສຶກ​ຜິດອັນ​ເປັນຕາ​ຢ້ານ​ຕໍ່ໜ້າ​ພິພາກສາ​ຂອງ​ພຣະ​ເຈົ້າ?"},{"vNo":10,"txt":"ແລະ ຕາມ​ອຳນາດ​ແຫ່ງ​ຄວາມ​ຍຸດ​ຕິ​ທຳ, ເພາະວ່າ​ຄວາມ​ຍຸດ​ຕິ​ທຳ​ຈະ​ຖືກ​ປະຕິ​ເສດ​ບໍ່​ໄດ້, ພວກ​ທ່ານ​ຈະ​ຕ້ອງ​ອອກ​ໄປ​ສູ່​ທະ​ເລ​ໄຟ ແລະ ມາດ, ຊຶ່ງ​ແປວ​ຂອງ​ມັນ​ບໍ່ຮູ້ຈັກ​ມອດ, ແລະ ຄວັນ​ຂອງ​ມັນ​ຈະ​ລອຍ​ຂຶ້ນ ຕະຫລອດ​ການ ແລະ ຕະຫລອດ​ໄປ, ຊຶ່ງທະ​ເລ​ໄຟ ແລະ ມາດ ຄື​ຄວາມ​ທໍລະມານ​ຢ່າງ​ບໍ່​ມີ​ວັນ​ສິ້ນ​ສຸດ."},{"vNo":11,"txt":"ໂອ້ ຕໍ່​ໄປ​ນີ້, ພີ່ນ້ອງ​ຂອງ​ຂ້າພະ​ເຈົ້າ, ພວກ​ທ່ານ​ຈົ່ງ​ກັບ​ໃຈ, ແລະ ເຂົ້າມາ​ໃນ​ປະຕູ​ທີ່​ຄັບ ແລະ ​ດຳ​ເນີນ​ໄປ​ຕາມ​ເສັ້ນ​ທາງ​ທີ່​ແຄບ, ເມື່ອ​ນັ້ນ​ພວກ​ທ່ານ​ຈະ​ໄດ້​ຮັບ​ຊີວິດ​ນິລັນ​ດອນ."},{"vNo":12,"txt":"ໂອ້ ຈົ່ງ​ເປັນ​ຄົນ​ສະຫລາດ, ຂ້າພະ​ເຈົ້າ​ຈະ​ເວົ້າ​ຫຍັງ​ໄດ້​ຕື່ມ​ອີກ?"},{"vNo":13,"txt":"ສຸດ​ທ້າຍ​ນີ້, ຂ້າພະ​ເຈົ້າຂໍ​ກ່າວ​ຄຳ​ອຳ​ລາ​ພວກ​ທ່ານ ຈົນ​ວ່າ​ຂ້າພະ​ເຈົ້າຈະ​ພົບ​ພວກ​ທ່ານ​ອີກ​ຕໍ່ໜ້າ​ບັນລັງ ພິພາກສາ​ອັນ​ໜ້າ​ພໍ​ພຣະ​ໄທ​ຂອງ​ພຣະ​ເຈົ້າ, ຊຶ່ງບ່ອນ​ພິພາກສາ​ນັ້ນຈະ​ສຽບ​ແທງ​ຄົນ​ຊົ່ວ​ດ້ວຍ​ຄວາມ​ສະທ້ານ ຢ້ານ​ກົວ​ອັນ​ເປັນຕາ​ຢ້ານ. ອາ​ແມນ."}]}