{"heading":"ຢາ​ໂຄບ​ກ່າວ​ໂທດ​ການ​ໄຝ່ຝັນ​ຄວາມ​ຮັ່ງມີ, ຄວາມ​ທະ​ນົງ​ຕົວ, ແລະ ຄວາມມີ​ຈິດ​ໃຈ​ລາມົກ—ມະນຸດ​ຄວນ​ສະ​ແຫວງ​ຫາ​ຄວາມ​ຮັ່ງມີ​ເພື່ອ​ຊ່ອຍ​ເຫລືອ​ເພື່ອນ​ມະນຸດ—ຢາ​ໂຄບ​ກ່າວ​ໂຈມ​ຕີ​ໃນ​ການ​ມີ​ເມຍ​ຫລາຍ​ຄົນ—ພຣະຜູ້​ເປັນ​ເຈົ້າຊື່ນ​ຊົມ​ໃນ​ພົມມະຈັນ​ຂອງ​ຜູ້ຍິງ. ປະມານ 544–421 ປີ ກ່ອນ ຄ.ສ.","prevAbbr":"jacob","prevNo":1,"nextAbbr":"jacob","nextNo":3,"chapterTitle":"ຢາ​ໂຄບ ໒","verses":[{"vNo":"1 ","txt":"ນີ້​ຄື​ຂໍ້ຄວາມ​ຊຶ່ງຢາ​ໂຄບ​ນ້ອງ​ຊາຍ​ຂອງ​ນີ​ໄຟ​ໄດ້​ເວົ້າກັບ​ຜູ້ຄົນ​ຂອງນີ​ໄຟຫລັງ​ຈາກ​ນີ​ໄຟ​ໄດ້​ສິ້ນຊີວິດ​ໄປ​ແລ້ວ:"},{"vNo":"2 ","txt":"ບັດ​ນີ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ຂ້າພະ​ເຈົ້າຢາ​ໂຄບຕາມ​ຄວາມ​ຮັບຜິດຊອບຊຶ່ງຂ້າພະ​ເຈົ້າມີ​ຢູ່​ພາຍ​ໃຕ້​ພຣະ​ເຈົ້າ, ຂ້າພະ​ເຈົ້າຈະ​ກະທຳ​ໜ້າ​ທີ່​ຂອງ​ຂ້າພະ​ເຈົ້າ​ໃຫ້​ຫລ້ອນ​ດ້ວຍ​ສະຕິ​ປັນຍາ, ແລະ ເພື່ອ​ຂ້າພະ​ເຈົ້າຈະ​ກຳຈັດ​ບາບ​ຂອງ​ພວກ​ທ່ານ​ອອກ​ຈາກ​ອາພອນ​ຂອງ​ຂ້າພະ​ເຈົ້າ, ຂ້າພະ​ເຈົ້າຈຶ່ງຂຶ້ນມາ​ພຣະ​ວິຫານ​ໃນ​ມື້​ນີ້ ເພື່ອ​ຈະ​ໄດ້​ປະກາດ​ພຣະ​ຄຳ​ຂອງ​ພຣະ​ເຈົ້າ​ແກ່​ພວກ​ທ່ານ."},{"vNo":"3 ","txt":"ແລະ ຕົວ​ພວກ​ທ່ານ​ເອງຮູ້ຈັກ​ແລ້ວ ຕັ້ງ​ແຕ່​ຕົ້ນມາ​ຂ້າພະ​ເຈົ້າ​ໄດ້​ເຮັດ​ໜ້າ​ທີ່​ຂອງ​ຂ້າພະ​ເຈົ້າຢ່າງ​ພາກ​ພຽນ​ຕາມ​ທີ່​ຂ້າພະ​ເຈົ້າ​ໄດ້​ຖືກຮຽກຮ້ອງ​ໃຫ້​ເຮັດ; ແຕ່​ມື້ນີ້​ຂ້າພະ​ເຈົ້າຖືກ​ຖ່ວງ​ດຶງ​ດ້ວຍ​ຄວາມ​ປາ​ຖະໜາ ແລະ ຄວາມ​ກະວົນກະວາຍ​ເພື່ອ​ຄວາມ​ຜາ​ສຸກ​ຂອງ​ຈິດ​ວິນ​ຍານ​ຂອງ​ພວກ​ທ່ານ​ຍິ່ງ​ກວ່າ​ຂ້າພະ​ເຈົ້າ​ເຄີຍ​ມີ​ມາ​ກ່ອນ."},{"vNo":"4 ","txt":"ເພາະ​ຈົ່ງ​ເບິ່ງ, ຈົນ​ມາ​ເຖິງບັດ​ນີ້ພວກ​ທ່ານ​ໄດ້ເຊື່ອ​ຟັງ​ພຣະ​ຄຳ​ຂອງ​ພຣະຜູ້​ເປັນ​ເຈົ້າ, ຊຶ່ງຂ້າພະ​ເຈົ້າ​ໄດ້​ໃຫ້​ໄວ້​ກັບ​ພວກ​ທ່ານ."},{"vNo":"5 ","txt":"ແຕ່​ຈົ່ງ​ເບິ່ງ, ພວກ​ທ່ານ​ຈົ່ງ​ເຊື່ອ​ຟັງ​ຂ້າພະ​ເຈົ້າ ແລະ ຈົ່ງ​ຮູ້​ໄວ້​ວ່າ ໂດຍ​ຄວາມ​ຊ່ອຍ​ເຫລືອ​ຂອງ​ພຣະຜູ້​ສ້າງ​ສະຫວັນ ແລະ ແຜ່ນດິນ​ໂລກ ຜູ້​ມີ​ອຳນາດ​ທັງ​ປວງ, ຂ້າພະ​ເຈົ້າຈະ​ບອກ​ພວກ​ທ່ານ​ໄວ້​ກ່ຽວ​ກັບ​ຄວາມ​ນຶກ​ຄິດ​ຂອງ​ພວກ​ທ່ານ​ວ່າ, ພວກ​ທ່ານ​ເລີ່ມ​ຕົ້ນ​ອອກ​ແຮງ​ງານ​ໃນ​ບາບ, ເບິ່ງ​ແລ້ວ​ບາບ​ນັ້ນ​ເປັນ​ໜ້າ​ກຽດ​ຊັງ​ທີ່​ສຸດ​ສຳລັບ​ຂ້າພະ​ເຈົ້າ, ແທ້​ຈິງ​ແລ້ວ, ເປັນ​ໜ້າ​ກຽດ​ຊັງ​ທີ່​ສຸດ​ຕໍ່​ພຣະ​ເຈົ້າ."},{"vNo":"6 ","txt":"ແທ້​ຈິງ​ແລ້ວ, ມັນ​ເຮັດ​ໃຫ້​ຈິດ​ວິນ​ຍານ​ຂອງ​ຂ້າພະ​ເຈົ້າ​ໂສກ​ເສົ້າ ແລະ ເຮັດ​ໃຫ້​ຂ້າພະ​ເຈົ້າກົ້ມໜ້າ​ຢູ່​ດ້ວຍ​ຄວາມ​ອັບອາຍ​ຕໍ່ໜ້າ​ທີ່​ປະ​ທັບ​ຂອງ​ພຣະຜູ້​ສ້າງ​ຂອງ​ຂ້າພະ​ເຈົ້າ, ເພາະ​ຂ້າພະ​ເຈົ້າ​ຈະ​ໄດ້​ໃຫ້​ຖ້ອຍ​ຄຳ​ແກ່​ພວກ​ທ່ານ​ກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ໃຈ​ພວກ​ທ່ານ."},{"vNo":"7 ","txt":"ແລະ ມັນ​ເຮັດ​ໃຫ້​ຂ້າພະ​ເຈົ້າ​ໂສກ​ເສົ້າອີກ​ທີ່​ຈະ​ຕ້ອງ​ໃຊ້​ຄຳ​ເວົ້າຮຸນ​ແຮງ​ນຳພວກ​ທ່ານຢູ່ຕໍ່ໜ້າ​ເມຍຂອງ​ພວກ​ທ່ານ ແລະ ລູກ​ຂອງ​ພວກ​ທ່ານ ຜູ້ຊຶ່ງ​ຄວາມ​ຮູ້ສຶກ​ຂອງ​ພວກ​ເຂົາ​ຫລາຍ​ຄົນ​ອ່ອນນ້ອມ ແລະ ບໍລິສຸດ ແລະ ລະມຸນ​ລະ​ໄມຕໍ່​ພຣະ​ພັກ​ຂອງ​ພຣະ​ເຈົ້າ, ຊຶ່ງ​ເປັນ​ສິ່ງ​ທີ່​ພໍ​ພຣະ​ໄທ​ຕໍ່​ພຣະ​ເຈົ້າ;"},{"vNo":"8 ","txt":"ແລະ ຂ້າ​ພະ​ເຈົ້າຄິດ​ວ່າ ພວກ​ເຂົາ​ຂຶ້ນມາ​ບ່ອນ​ນີ້ ເພື່ອ​ຈະ​ໄດ້​ຍິນ​ພຣະ​ຄຳ​ທີ່​ໜ້າ​ພໍ​ໃຈ​ຈາກ​ພຣະ​ເຈົ້າ, ແທ້​ຈິງ​ແລ້ວ, ແມ່ນ​ພຣະ​ຄຳ​ຂອງ​ພຣະ​ເຈົ້າ ຊຶ່ງປິ່ນປົວ​ຈິດ​ວິນ​ຍານ​ທີ່​ຖືກ​ບາດ​ເຈັບ."},{"vNo":"9 ","txt":"ສະນັ້ນ, ມັນ​ຈຶ່ງ​ເປັນ​ພາລະ​ແບກ​ຫາບ​ຕໍ່​ຈິດ​ວິນ​ຍານ​ຂອງ​ຂ້າພະ​ເຈົ້າ ຊຶ່ງຂ້າພະ​ເຈົ້າຖືກ​ບັງຄັບ ເພາະພຣະບັນຍັດ​ອັນ​ເຄັ່ງ​ຄັດ ຊຶ່ງຂ້າພະ​ເຈົ້າ​ໄດ້​ຮັບ​ມາ​ຈາກ​ພຣະ​ເຈົ້າ ໃຫ້​ຕັກ​ເຕືອນ​ພວກ​ທ່ານ​ຕາມ​ຄວາມ​ຜິດ​ຂອງ​ພວກ​ທ່ານ ແລະ ເຮັດ​ໃຫ້​ບາດ​ແຜ​ຂອງ​ຜູ້​ທີ່​ໄດ້​ຮັບ​ບາດ​ເຈັບ​ກວ້າງ​ອອກ​ແທນ​ທີ່​ຈະ​ປອບ​ໂຍນ ແລະ ປິ່ນປົວບາດ​ແຜ​ໃຫ້​ພວກ​ເຂົາ; ແລະ ຄົນ​ທີ່​ບໍ່​ໄດ້​ຮັບ​ບາດ​ເຈັບ​ນັ້ນ, ແທນ​ທີ່​ຈະ​ຊື່ນ​ຊົມ​ຢູ່​ດ້ວຍ​ພຣະ​ຄຳ​ຂອງ​ພຣະ​ເຈົ້າທີ່​ໜ້າ​ພໍ​ໃຈ ກໍ​ມີ​ດາບ​ສອງ​ຄົມ​ມາ​ວາງ​ໄວ້​ເພື່ອ​ສຽບ​ແທງ​ຈິດ​ວິນ​ຍານ​ຂອງ​ພວກ​ເຂົາ ແລະ ເຮັດ​ໃຫ້​ຈິດ​ໃຈ​ອັນ​ອ່ອນ​ນ້ອມ​ຂອງ​ພວກ​ເຂົາ​ໄດ້​ຮັບບາດ​ເຈັບ."},{"vNo":"10 ","txt":"ແຕ່​ທັງ​ທີ່​ເປັນ​ວຽກ​ງານ​ໜັກ​ຢ່າງ​ໃຫຍ່​ຫລວງ, ຂ້າພະ​ເຈົ້າກໍ​ຕ້ອງ​ເຮັດ​ຕາມ​ຄຳ​ສັ່ງ​ອັນ​ເຄັ່ງ​ຄັດ​ຂອງ​ພຣະ​ເຈົ້າ, ແລະ ບອກ​ພວກ​ທ່ານ​ໃຫ້​ຮູ້​ກ່ຽວ​ກັບ​ຄວາມ​ຊົ່ວຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ທ່ານ​ຕໍ່ໜ້າ​ຄົນ​ທີ່​ມີ​ໃຈ​ທີ່ບໍລິສຸດ, ແລະ ຄົນ​ທີ່​ມີໃຈທີ່​ຊອກ​ຊ້ຳພາຍ​ໃຕ້​ການ​ເຫລືອດ​ພຣະ​ເນດ​ອັນ​ແຫລມຄົມ​ຂອງ​ພຣະ​ເຈົ້າຜູ້​ຊົງ​ລິດ​ອຳນາດ​ຍິ່ງ​ໃຫຍ່."},{"vNo":"11 ","txt":"ສະນັ້ນ, ຂ້າພະ​ເຈົ້າຈຶ່ງ​ເວົ້າກັບ​ພວກ​ທ່ານ​ດ້ວຍ​ຄວາມ​ຈິງ​ແຈ່ມ​ແຈ້ງ​ແຫ່ງ​ພຣະ​ຄຳ​ຂອງ​ພຣະ​ເຈົ້າ. ເພາະ​ຈົ່ງເບິ່ງ, ໃນ​ຂະນະ​ທີ່​ຂ້າພະ​ເຈົ້າທູນ​ຖາມ​ພຣະຜູ້​ເປັນ​ເຈົ້າຢູ່​ນັ້ນ, ພຣະ​ຄຳ​ຂອງ​ພຣະ​ອົງ​ໄດ້​ມາ​ຫາ​ຂ້າພະ​ເຈົ້າ, ມີ​ຄວາມ​ວ່າ: ຢາ​ໂຄບ​ເຈົ້າຈົ່ງ​ໄປ​ຍັງ​ພຣະ​ວິຫານ​ໃນ​ມື້​ອື່ນ​ນີ້, ແລະ ປະກາດ​ພຣະ​ຄຳ​ຊຶ່ງ​ເຮົາ​ຈະ​ມອບ​ໃຫ້​ແກ່​ເຈົ້າ ເພື່ອ​ເຈົ້າຈະ​ໄດ້​ກ່າວ​ຕໍ່​ຜູ້ຄົນພວກ​ນີ້."},{"vNo":"12 ","txt":"ແລະ ບັດ​ນີ້​ຈົ່ງ​ເບິ່ງ, ພີ່ນ້ອງ​ຂອງ​ຂ້າ​ພະ​ເຈົ້າ, ນີ້​ແມ່ນ​ພຣະ​ຄຳ​ຊຶ່ງຂ້າພະ​ເຈົ້າຈະ​ປະກາດ​ແກ່​ພວກ​ທ່ານ, ຊຶ່ງພວກ​ທ່ານ​ຫລາຍ​ຄົນ​ກຳລັງ​ຄົ້ນຫາ​ຄຳ, ແລະ ເງິນ, ແລະ ວັດຖຸ​ນາໆ​ຊະນິດ, ຊຶ່ງມີ​ຢ່າງ​ຫລວງຫລາຍ​ເຕັມ​ໄປ​ດ້ວຍ​ຄວາມ​ອຸດົມສົມບູນ​ທົ່ວ​ແຜ່ນດິນ, ອັນ​ເປັນ​ແຜ່ນດິນ​ແຫ່ງ​ຄຳ​ສັນຍາ​ສຳລັບ​ພວກ​ທ່ານ ແລະ ລູກ​ຫລານ​ຂອງ​ພວກ​ທ່ານ."},{"vNo":"13 ","txt":"ແລະ ພຣະຫັດ​ແຫ່ງ​ອາ​ລັກ​ຂາ​ໄດ້​ຍິ້ມ​ຢູ່​ເທິງ​ພວກ​ທ່ານ​ຢ່າງ​ພໍ​ໃຈ​ທີ່​ສຸດ, ຈົນ​ວ່າ​ພວກ​ທ່ານ​ໄດ້​ຂອງ​ມີຄ່າ​ຫລວງ​ຫລາຍ; ແລະ ເພາະວ່າ​ບາງ​ຄົນ​ໃນ​ບັນດາ​ພວກ​ທ່ານ​ໄດ້​ຮັບ​ຫລາຍ​ກວ່າ​ພີ່ນ້ອງ​ຂອງ​ພວກ​ທ່ານ ແລ້ວ​ພວກ​ທ່ານ​ຈຶ່ງ​ຄິດ​ລະ​ເມີ​ເພີ້​ຝັນ​ດ້ວຍ​ຄວາມ​ທະ​ນົງ​ໃຈ​ຫລາຍ ແລະ ເຮັດ​ຄໍ​ແຂງ ແລະ ອວດ​ອ້າງ ຍ້ອນ​ວ່າ​ເຄື່ອງ​ນຸ່ງ​ລາຄາ​ແພງ​ຂອງ​ພວກ​ທ່ານ, ແລະ ໄດ້​ຂົ່ມ​ເຫັງ​ພີ່ນ້ອງ​ຂອງ​ພວກ​ທ່ານ ເພາະ​ພວກ​ທ່ານ​ຄິດ​ວ່າ​ພວກ​ທ່ານ​ດີ​ກວ່າ​ພວກ​ເຂົາ."},{"vNo":"14 ","txt":"ແລະ ບັດ​ນີ້ພີ່ນ້ອງ​ຂອງ​ຂ້າພະ​ເຈົ້າ, ພວກ​ທ່ານ​ຄິດ​ວ່າພຣະ​ເຈົ້າຮັບຮອງ​ສິ່ງ​ນີ້​ເພື່ອ​ພວກ​ທ່ານ​ບໍ? ຈົ່ງ​ເບິ່ງ, ຂ້າພະ​ເຈົ້າກ່າວ​ວ່າ, ບໍ່​ເລີຍ. ແຕ່​ພຣະ​ອົງ​ຈະ​ກ່າວ​ໂທດ​ພວກ​ທ່ານ, ແລະ ຖ້າ​ຫາກ​ພວກ​ທ່ານ​ຍັງ​ສືບ​ຕໍ່​ເຮັດ​ສິ່ງ​ເຫລົ່າ​ນີ້​ຢູ່ ການ​ພິພາ​ກສາ​ຂອງ​ພຣະ​ອົງ​ຈະ​ຕ້ອງ​ມາ​ສູ່​ພວກ​ທ່ານ​ຢ່າງ​ວ່ອງ​ໄວ."},{"vNo":"15 ","txt":"ໂອ້ ຂໍ​ໃຫ້​ພຣະ​ອົງ​ສະ​ແດງ​ແກ່​ພວກ​ທ່ານ​ວ່າ ພຣະ​ອົງ​ສາ​ມາດ​ສຽບ​ແທງ​ພວກ​ທ່ານ​ໄດ້ ແລະ ໂດຍ​ການ​ເຫລືອດ​ສາຍ​ພຣະ​ເນດ​ຂອງ​ພຣະ​ອົງ​ຂ້າງ​ດຽວ ພຣະ​ອົງ​ກໍ​ລົງ​ທັນ​ພວກ​ທ່ານ​ໃຫ້​ເປັນ​ຝຸ່ນໄດ້!"},{"vNo":"16 ","txt":"ໂອ້ ຂໍ​ໃຫ້​ພຣະ​ອົງ​ຈົ່ງ​ເອົາ​ພວກ​ທ່ານ​ອອກ​ຈາກ​ຄວາມ​ຊົ່ວ​ຮ້າຍ ແລະ ຄວາມ​ກຽດ​ຊັງ​ອັນ​ນີ້​ເຖີດ ແລະ ຂໍ​ໃຫ້​ພວກ​ທ່ານ​ຈົ່ງ​ຟັງ​ຄຳ​ສັ່ງ​ຂອງ​ພຣະ​ອົງ ແລະ ຢ່າ​ໄດ້​ໃຫ້​ຄວາມ​ທະ​ນົງ​ໃຈ​ອັນ​ນີ້​ມາ​ທຳລາຍຈິດ​ວິນ​ຍານ​ຂອງ​ພວກ​ທ່ານ​ເລີຍ!"},{"vNo":"17 ","txt":"ຈົ່ງ​ຄິດ​ວ່າ ພີ່ນ້ອງ​ຂອງ​ພວກ​ທ່ານ​ກໍ​ເໝືອນ​ກັນ​ກັບ​ຕົວ​ຂອງ​ພວກ​ທ່ານ​ເອງ, ແລະ ຄຸ້ນ​ເຄີຍ​ກັບ​ທຸກ​ຄົນ ແລະ ແຈກ​ຢາຍ​ຊັບ​ສິນ​ຂອງ​ພວກ​ທ່ານ, ເພື່ອ​ພວກ​ເຂົາ​ຈະ​ໄດ້​ຮັ່ງ​ມີ​ເໝືອນ​ດັ່ງ​ພວກ​ທ່ານ."},{"vNo":"18 ","txt":"ແຕ່​ວ່າ​ກ່ອນ​ທີ່​ພວກ​ທ່ານ​ຈະ​ຊອກ​ຫາ​ຄວາມ​ຮັ່ງມີ​ນັ້ນ, ພວກ​ທ່ານ​ຄວນ​ຊອກ​ຫາ​ອາ​ນາຈັກ​ຂອງ​ພຣະ​ເຈົ້າ​ກ່ອນ."},{"vNo":"19 ","txt":"ແລະ ຫລັງ​ຈາກ​ພວກ​ທ່ານ​ໄດ້​ຮັບ​ຄວາມ​ຫວັງ​ໃນ​ພຣະ​ຄຣິດ​ແລ້ວ ພວກ​ທ່ານ​ຈະ​ໄດ້​ຮັບ​ຄວາມ​ຮັ່ງມີ, ຖ້າ​ຫາກ​ພວກ​ທ່ານ​ສະ​ແຫວງ​ຫາ​ມັນ, ແລະ ພວກ​ທ່ານ​ຊອກ​ຫາ​ມັນ​ດ້ວຍ​ເຈດ​ຕະນາ​ເພື່ອ​ສ້າງ​ຄວາມ​ດີ—ເພື່ອ​ມີ​ເຄື່ອງ​ນຸ່ງ​ຫົ່ມ​ໃຫ້​ແກ່​ຄົນ​ທີ່​ເປືອຍ​ເປົ່າ, ແລະ ລ້ຽງ​ຄົນ​ອຶດ​ຫິວ, ແລະ ປົດ​ປ່ອຍ​ຊະ​ເລີຍ​ໃຫ້​ເປັນ​ອິດ​ສະລະ ແລະ ຊ່ອຍ​ບັນ​ເທົາ​ທຸກ​ໃຫ້​ຄົນ​ເຈັບ​ປ່ວຍ ແລະ ຄົນ​ທີ່​ມີ​ທຸກ."},{"vNo":"20 ","txt":"ແລະ ບັດ​ນີ້ພີ່ນ້ອງ​ຂອງ​ຂ້າພະ​ເຈົ້າ, ຂ້າພະ​ເຈົ້າ​ໄດ້​ເວົ້າກັບ​ພວກ​ທ່ານ​ແລ້ວ​ກ່ຽວ​ກັບ​ຄວາມ​ທະ​ນົງ​ໃຈນັ້ນ; ແລະ ຄົນ​ໃນ​ຈຳນວນ​ພວກ​ທ່ານ​ທີ່​ເຮັດ​ໃຫ້​ເພື່ອນ​ບ້າ​ນ​ຂອງ​ພວກ​ທ່ານ​ລຳບາກ ແລະ ຂົ່ມ​ເຫັງ​ພວກ​ເຂົາ ເພາະ​ຄວາມ​ອວດດີ​ໃນ​ໃຈ​ຂອງ​ພວກ​ທ່ານ, ດ້ວຍ​ສິ່ງ​ທີ່​ພຣະ​ເຈົ້າປະ​ທານ​ໃຫ້​ແກ່​ພວກ​ທ່ານ, ແລ້ວ​ພວກ​ທ່ານ​ຈະ​ເວົ້າວ່າ​ແນວ​ໃດ?"},{"vNo":"21 ","txt":"ພວກ​ທ່ານ​ບໍ່​ຄິດ​ບໍ​ວ່າ ເລື່ອງ​ເຫລົ່າ​ນີ້​ເປັນ​ໜ້າ​ກຽດ​ຊັງ​ສຳລັບ​ພຣະ​ອົງ​ຜູ້​ສ້າງ​ເນື້ອ​ໜັງ​ທັງ​ປວງ? ແລະ ໃນ​ສາຍ​ພຣະ​ເນດ​ຂອງ​ພຣະ​ອົງ​ແລ້ວ ຄົນ​ຜູ້​ໜຶ່ງ​ກໍ​ມີ​ຄຸນຄ່າ​ຊ່ຳກັບ​ຄົນ​ອີກ​ຜູ້​ໜຶ່ງ. ແລະ ເນື້ອ​ໜັງ​ທັງ​ໝົດ​ນັ້ນ​ມາ​ຈາກ​ຂີ້ຝຸ່ນ; ແລະ ພຣະ​ອົງ​ໄດ້​ສ້າງ​ພວກ​ເຂົາ​ເພື່ອ​ຈຸດ​ມຸ້ງ​ໝາຍ​ອັນ​ດຽວ​ກັນ, ວ່າພວກ​ເຂົາ​ຄວນ​ຮັກສາ​ພຣະ​ບັນຍັດ​ຂອງ​ພຣະ​ອົງ ແລະ ຖະຫວາຍ​ລັດສະໝີ​ພາບແດ່​ພຣະ​ອົງ​ຕະຫລອດ​ໄປ."},{"vNo":"22 ","txt":"ແລະ ບັດ​ນີ້ຂ້າພະ​ເຈົ້າຂໍ​ຈົບ​ການ​ເວົ້າກັບ​ພວກ​ທ່ານ​ກ່ຽວ​ກັບ​ຄວາມ​ທະ​ນົງ​ໃຈ​ນີ້. ແລະ ຖ້າວ່າ​ຂ້າພະ​ເຈົ້າບໍ່​ຈຳ​ເປັນ​ຈະ​ເວົ້າກ່ຽວ​ກັບ​ຄວາມ​ຜິດ​ອັນ​ຫຍາບ​ຄາຍ​ນີ້, ໃຈ​ຂອງ​ຂ້າພະ​ເຈົ້າຄົງ​ປິ​ຕິ​ຍິນ​ດີ​ຢ່າງ​ຍິ່ງ​ເພາະ​ພວກ​ທ່ານ."},{"vNo":"23 ","txt":"ແຕ່​ວ່າ​ພຣະ​ຄຳ​ຂອງ​ພຣະ​ເຈົ້າ​ເຮັດ​ໃຫ້​ຂ້າພະ​ເຈົ້າຕ້ອງ​ໜັກ​ໃຈ​ເພາະ​ຄວາມ​ຜິດ​ອັນ​ຫຍາບ​ຊ້າ​ຂອງ​ພວກ​ທ່ານ. ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້: ຜູ້ຄົນ​ພວກ​ນີ້​ເລີ່ມ​ສ້າງ​ຄວາມ​ຊົ່ວ​ຮ້າຍ; ພວກ​ເຂົາ​ບໍ່​ເຂົ້າ​ໃຈ​ພຣະ​ຄຳ​ພີ, ແລະ ພະຍາຍາມ​ຊອກ​ຫາ​ຂໍ້​ແກ້​ຕົວ​ໃນ​ການ​ທຳ​ໂສ​ເພນີ, ເພາະ​ເລື່ອງ​ນີ້​ໄດ້​ບັນທຶກ​ໄວ້​ກ່ຽວ​ກັບ​ກະສັດ​ດາ​ວິດ ແລະ ໂຊ​ໂລ​ໂມນ​ລູກ​ຊາຍ​ຂອງ​ເຂົາ."},{"vNo":"24 ","txt":"ພຣະຜູ້​ເປັນ​ເຈົ້າ​ໄດ້​ກ່າວ​ວ່າ, ຈົ່ງ​ເບິ່ງ, ດາ​ວິດ ແລະ ໂຊ​ໂລ​ໂມນ​ມີ​ເມຍ​ກັບ​ນາງ​ສາວ​ໃຊ້​ຢ່າງ​ຫລວງຫລາຍ, ຊຶ່ງ​ເລື່ອງ​ນີ້​ເປັນ​ໜ້າ​ກຽດ​ຊັງ​ຕໍ່ໜ້າ​ເຮົາ."},{"vNo":"25 ","txt":"ສະນັ້ນ, ພຣະຜູ້​ເປັນ​ເຈົ້າ​ໄດ້​ກ່າວ​ວ່າ, ເຮົາ​ພາ​ຜູ້ຄົນ​ພວກ​ນີ້​ອອກ​ຈາກ​ແຜ່ນດິນ​ເຢຣູ​ຊາເລັມ​ດ້ວຍ​ອຳນາດ​ຂອງ​ແຂນ​ເຮົາ​ເອງ, ເພື່ອ​ເຮົາ​ຈະ​ໄດ້​ຍົກ​ກິ່ງ​ງ່າ​ອັນ​ຊອບ​ທຳ​ຂຶ້ນຈາກ​ໜໍ່​ແໜງ​ຂອງ​ໂຢ​ເຊັບ​ໄວ້​ໃຫ້​ເຮົາ."},{"vNo":"26 ","txt":"ສະນັ້ນ, ເຮົາ​ອົງ​ພຣະ​ຜູ້​ເປັນ​ເຈົ້າຈະ​ບໍ່​ຍອມ​ໃຫ້ຜູ້ຄົນ​ພວກນີ້​ໄດ້​ຮັບ​ຄວາມທຸກ​ທໍລະມານ​ເໝືອນ​ດັ່ງ​ຄົນໃນ​ສະໄໝ​ກ່ອນ."},{"vNo":"27 ","txt":"ສະນັ້ນ, ພີ່ນ້ອງ​ຂອງ​ຂ້າພະ​ເຈົ້າ, ຈົ່ງ​ຟັງ, ແລະ ຈົ່ງ​ປະຕິບັດ​ຕາມ​ພຣະ​ຄຳ​ຂອງ​ພຣະຜູ້​ເປັນ​ເຈົ້າວ່າ: ຈະ​ບໍ່​ມີ​ຜູ້​ຊາຍ​ຄົນ​ໃດ​ໃນ​ບັນດາ​ພວກ​ທ່ານ​ມີ​ເມຍ​ຫລາຍ​ກວ່າ​ໜຶ່ງ​ຄົນ; ແລະ ມີ​ເມຍ​ນ້ອຍ​ອີກ​ບໍ່​ໄດ້;"},{"vNo":"28 ","txt":"ເພາະ​ເຮົາ, ອົງ​ພຣະຜູ້​ເປັນ​ເຈົ້າ, ຊື່ນ​ຊົມ​ໃນ​ພົມມະຈັນ​ຂອງ​ຜູ້ຍິງ. ແລະ ສ່ວນ​ການ​ທຳ​ໂສ​ເພນີ​ນັ້ນ ເປັນ​ສິ່ງ​ທີ່​ໜ້າ​ກຽດ​ຊັງ​ຕໍ່​ໜ້າ​ເຮົາ, ຈອມ​ໂຍທາ​ກ່າວ."},{"vNo":"29 ","txt":"ສະນັ້ນ, ຜູ້ຄົນ​ພວກ​ນີ້​ຈະ​ຕ້ອງ​ຮັກສາ​ບັນຍັດ​ຂອງ​ເຮົາ, ຈອມ​ໂຍທາ​ກ່າວ​ດັ່ງ​ນີ້, ຖ້າ​ບໍ່​ດັ່ງນັ້ນ​ແຜ່ນດິນຈະ​ຖືກ​ສາບ​ແຊ່ງ​ສຳລັບ​ພວກ​ເຂົາ."},{"vNo":"30 ","txt":"ຈອມ​ໂຍທາ​ໄດ້​ກ່າວ​ວ່າ, ຖ້າເຮົາ​ຢາກ​ຈະ​ລ້ຽງ​ດູ​ລູກ​ຫລານ​ໄວ້​ເພື່ອ​ເຮົາ ແລ້ວ​ເຮົາ​ຈະ​ບັນຊາ​ຜູ້​ຄົນຂອງ​ເຮົາ​ເອງ; ບໍ່​ດັ່ງນັ້ນພວກ​ເຂົາ​ຈະ​ຟັງ​ເລື່ອງ​ເຫລົ່າ​ນີ້."},{"vNo":"31 ","txt":"ເພາະ​ຈົ່ງ​ເບິ່ງ, ເຮົາ​ພຣະຜູ້​ເປັນ​ເຈົ້າໄດ້​ເຫັນ​ຄວາມ​ເສົ້າສະຫລົດ​ໃຈ, ແລະ ໄດ້​ຍິນ​ສຽງ​ຮ້ອງ​ໄຫ້​ຄວນ​ຄາງ​ຂອງ​ລູກ​ສາວ​ຂອງ​ຜູ້​ຄົນຂອງ​ເຮົາ​ໃນ​ແຜ່ນດິນ​ເຢຣູ​ຊາເລັມ, ແທ້​ຈິງ​ແລ້ວ, ໃນ​ທົ່ວແຜ່ນດິນ​ຂອງຜູ້​ຄົນຂອງ​ເຮົາ, ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ຜົວ​ຂອງ​ພວກ​ເຂົາ."},{"vNo":"32 ","txt":"ແລະ ຈອມ​ໂຍທາ​ໄດ້​ກ່າວ​ໄວ້​ວ່າ ເຮົາ​ຈະ​ບໍ່​ຍອມ​ໃຫ້​ສຽງ​ຮ້ອງ​ໄຫ້​ຂອງລູກ​ສາວ​ທີ່​ດີ​ຂອງ​ຜູ້ຄົນ​ພວກ​ນີ້​ຊຶ່ງ​ເຮົາ​ໄດ້​ນຳ​ອອກ​ມາ​ຈາກ​ແຜ່ນດິນ​ເຢຣູ​ຊາເລັມ​ຂຶ້ນມາ​ເຖິງ​ເຮົາ​ເພື່ອຟ້ອງ​ຜົວ​ຂອງ​ພວກ​ເຂົາ, ຈອມ​ໂຍທາ​ກ່າວ."},{"vNo":"33 ","txt":"ເພາະ​ພວກ​ເຂົາ​ຈະ​ບໍ່​ນຳ​ເອົາ​ລູກ​ສາວ​ຂອງ​ຜູ້​ຄົນຂອງ​ເຮົາ​ໄປ​ເປັນ​ຊະ​ເລີຍ ເພາະ​ຄວາມ​ອ່ອນ​ໂຍນ​ຂອງ​ນາງ ຖ້າ​ຫາກ​ເປັນດັ່ງນັ້ນ, ເຮົາ​ຈະ​ມາ​ຢ້ຽມຢາມ​ພວກ​ເຂົາ​ດ້ວຍ​ການ​ສາບ​ແຊ່ງ​ຢ່າງ​ສາຫັດ, ຈົນ​ເຖິງ​ການ​ທຳລາຍ; ເພື່ອ​ພວກ​ເຂົາ​ຈະ​ບໍ່​ເຮັດ​ການ​ໂສເພນີ​ເໝືອນ​ດັ່ງ​ຄົນ​ໃນ​ສະ​ໄໝ​ກ່ອນ, ຈອມ​ໂຍທາ​ກ່າວ."},{"vNo":"34 ","txt":"ແລະ ບັດ​ນີ້​ຈົ່ງ​ເບິ່ງ, ພີ່ນ້ອງ​ຂອງ​ຂ້າພະ​ເຈົ້າ, ພວກ​ທ່ານ​ຮູ້​ແລ້ວ​ວ່າ ພຣະ​ບັນຍັດ​ເຫລົ່າ​ນີ້​ໄດ້​ປະທານ​ໃຫ້​ບິດາ​ຂອງ​ພວກ​ເຮົາ​ລີ​ໄຮ; ດັ່ງນັ້ນ​ພວກ​ທ່ານ​ໄດ້​ຮູ້​ມາ​ແລ້ວ; ແລະ ພວກ​ທ່ານ​ໄດ້​ເຂົ້າມາ​ສູ່​ການ​ກ່າວ​ໂທດ​ອັນ​ໃຫຍ່ຫລວງເພາ​ະສິ່ງ​ເຫລົ່າ​ນີ້​ທີ່​ພວກ​ທ່ານ​ບໍ່​ຄວນ​ເຮັດ​ເລີຍ."},{"vNo":"35 ","txt":"ຈົ່ງ​ເບິ່ງ, ພວກ​ທ່ານ​ເຮັດ​ຄວາມ​ຊົ່ວຮ້າຍ​ອັນ​ໃຫຍ່​ຫລວງ​ກວ່າ​ຊາວ​ເລ​ມັນ​ພີ່ນ້ອງ​ຂອງ​ພວກ​ເຮົາ. ພວກ​ທ່ານ​ໄດ້​ເຮັດ​ໃຫ້​ໃຈ​ອັນອ່ອນ​ໂຍນ​ຂອງ​ເມຍ​ຂອງພວກ​ທ່ານ​ເຈັບ​ຊ້ຳ, ແລະ ເຮັດ​ໃຫ້​ລູກ​ຫລານ​ຂອງ​ພວກ​ທ່ານ​ໝົດ​ຄວາມ​ໝັ້ນ​ໃຈ​ໃນ​ພວກ​ທ່ານ​ຍ້ອນ​ຕົວຢ່າງ​ອັນ​ຊົ່ວ​ຮ້າຍ​ທີ່​ພວກ​ທ່ານ​ໄດ້​ເຮັດ​ຕໍ່ໜ້າ​ພວກ​ເຂົາ. ແລະ ສຽງ​ສະ​ອື້​ນຂອງ​ໃຈ​ຂອງພວກ​ເຂົາ​ຂຶ້ນ​ໄປ​ເຖິງພຣະ​ເຈົ້າ​ເພື່ອຟ້ອງ​ພວກ​ທ່ານ. ແລະ ເພາະ​ຄວາມ​ເຄັ່ງ​ຄັດ​ແຫ່ງ​ຄຳ​ຂອງ​ພຣະ​ເຈົ້າ​ຊຶ່ງມາ​ລົງທັນ​ພວກ​ທ່ານ, ໃຈ​ຫລາຍດວງ​ຈຶ່ງ​ຕາຍ​ໂດຍ​ການ​ຖືກ​ສຽບ​ແທງ​ເປັນ​ແຜ​ເລິກ."}]}