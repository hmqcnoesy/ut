{"heading":"ພຣະຜູ້​ເປັນ​ເຈົ້າສົ່ງ​ອຳ​ໂມນ​ໄປ​ຫາ​ເມືອງ​ມິດ​ໂດ​ໄນ ເພື່ອ​ປົດ​ປ່ອຍ​ອ້າຍ​ນ້ອງ​ຂອງ​ລາວ​ທີ່​ຖືກ​ກັກ​ຂັງ—ອຳ​ໂມນ ແລະ ລາ​ໂມ​ໄນ​ພົບ​ກັບ​ບິດາ​ຂອງ​ລາ​ໂມ​ໄນ ຜູ້​ເປັນ​ກະສັດ​ປົກຄອງ​ທົ່ວ​ແຜ່ນດິນ—ອຳ​ໂມນ​ບັງຄັບ​ໃຫ້​ກະສັດ​ຜູ້​ແກ່​ຊະລາອະນຸ​ຍາດ​ໃຫ້​ປົດ​ປ່ອຍ​ອ້າຍ​ນ້ອງ​ຂອງ​ລາວ. ປະມານ 90 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":19,"nextNo":21,"chapterTitle":"ແອວ​ມາ 20","prevTitle":"ແອວ​ມາ 19","nextTitle":"ແອວ​ມາ 21","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ເຂົາ​ເຈົ້າ​ໄດ້​ຈັດ​ຕັ້ງ​ສາດສະໜາ​ຈັກຂຶ້ນ​ໃນ​ແຜ່ນດິນ​ແລ້ວ, ກະສັດ​ລາ​ໂມ​ໄນ​ປາ​ຖະໜາ​ໃຫ້​ອຳ​ໂມນ​ໄປ​ຫາ​ແຜ່ນດິນ​ນີ​ໄຟ​ກັບ​ເພິ່ນ ເພື່ອຈະ​ໄດ້​ແນະນຳ​ລາວ​ໃຫ້ບິດາ​ຂອງ​ເພິ່ນ​ຮູ້ຈັກ."},{"vNo":2,"txt":"ແລະ ສຸລະສຽງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ​ອຳ​ໂມນ, ມີ​ຄວາມ​ວ່າ: ເຈົ້າບໍ່​ຕ້ອງຂຶ້ນ​ໄປ​ຫາ​ແຜ່ນດິນ​ນີ​ໄຟ, ເພາະວ່າ​ຈົ່ງ​ເບິ່ງ, ກະສັດ​ພະຍາຍາມ​ຈະ​ເອົາ​ຊີວິດ​ຂອງ​ເຈົ້າ; ແຕ່​ໃຫ້​ເຈົ້າ​ໄປ​ຫາ​ແຜ່ນດິນ​ມິດ​ໂດ​ໄນ; ເພາະວ່າ​ຈົ່ງ​ເບິ່ງ, ອ້າຍ​ນ້ອງ​ຂອງ​ເຈົ້າ, ອາ​ໂຣນ, ແລະ ມິວ​ໂລ​ໄຄ ແລະ ອາມ​ມາ ຖືກ​ຂັງ​ຄຸກ​ຢູ່​ບ່ອນ​ນັ້ນ."},{"vNo":3,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ອຳ​ໂມນ​ໄດ້​ຍິນ​ເລື່ອງ​ນີ້​ແລ້ວ, ລາວ​ໄດ້​ເວົ້າກັບ​ກະສັດ​ລາ​ໂມ​ໄນ​ວ່າ: ຈົ່ງ​ເບິ່ງ, ອ້າຍ​ນ້ອງ​ຂອງ​ຂ້ານ້ອຍຖືກ​ຂັງ​ຄຸກ​ຢູ່​ແຜ່ນດິນ​ມິດ​ໂດ​ໄນ, ແລະ ຂ້ານ້ອຍ​ຈະ​ໄປ​ປົດ​ປ່ອຍ​ພວກ​ເຂົາ."},{"vNo":4,"txt":"ແລະ ລາ​ໂມ​ໄນ​ເວົ້າກັບ​ອຳ​ໂມນ​ວ່າ: ຂ້າພະ​ເຈົ້າຮູ້​ວ່າ​ດ້ວຍ​ພະລັງ​ຂອງ​ພຣະຜູ້​ເປັນ​ເຈົ້າ ເຈົ້າຈະ​ເຮັດ​ທຸກ​ສິ່ງ​ທຸກ​ຢ່າງ​ໄດ້. ແຕ່​ຈົ່ງ​ເບິ່ງ, ຂ້າພະ​ເຈົ້າຈະ​ໄປ​ກັບ​ເຈົ້າ​ເພື່ອ​ໄປ​ຫາ​ແຜ່ນດິນ​ມິດ​ໂດ​ໄນ; ເພາະວ່າ​ກະສັດ​ຂອງ​ແຜ່ນດິນ​ມິດ​ໂດ​ໄນ, ທີ່​ຊື່ວ່າ ອານ​ທິອອມ​ໂນ ເປັນ​ເພື່ອນ​ກັບ​ຂ້າພະ​ເຈົ້າ; ດັ່ງນັ້ນ ຂ້າພະ​ເຈົ້າຈະ​ໄປ​ຫາ​ແຜ່ນດິນ​ມິດ​ໂດ​ໄນ, ເພື່ອ​ຈະ​ເວົ້າກັນ​ໂດຍ​ດີ​ກັບ​ກະສັດ​ຂອງ​ແຜ່ນດິນ​ນັ້ນ, ເພື່ອ​ເພິ່ນ​ຈະ​ໄດ້​ປົດ​ປ່ອຍ​ອ້າຍ​ນ້ອງ​ຂອງ​ເຈົ້າອອກ​ຈາກ​ຄຸກ. ບັດ​ນີ້ລາ​ໂມ​ໄນ​ໄດ້​ຖາມ​ອຳ​ໂມນ​ວ່າ: ແມ່ນ​ໃຜ​ບອກ​ເຈົ້າວ່າ​ອ້າຍ​ນ້ອງ​ຂອງ​ເຈົ້າຢູ່​ໃນ​ຄຸກ?"},{"vNo":5,"txt":"ແລະ ອຳ​ໂມນ​ຕອບ​ກະສັດ​ວ່າ: ບໍ່​ມີ​ຜູ້​ໃດ​ບອກ​ຂ້ານ້ອຍ​ດອກ, ນອກ​ຈາກ​ຈະ​ເປັນ​ພຣະ​ເຈົ້າ; ແລະ ພຣະ​ອົງ​ໄດ້​ກ່າວ​ກັບ​ຂ້ານ້ອຍ​ວ່າ—ຈົ່ງ​ໄປປົດ​ປ່ອຍ​ອ້າຍ​ນ້ອງ​ຂອງ​ເຈົ້າ, ເພາະ​ພວກ​ເຂົາ​ຖືກ​ຂັງ​ຄຸກ​ຢູ່​ໃນ​ແຜ່ນດິນ​ມິດ​ໂດ​ໄນ."},{"vNo":6,"txt":"ບັດ​ນີ້​ເມື່ອ​ກະສັດ​ລາ​ໂມ​ໄນ​ໄດ້​ຍິນ​ເລື່ອງ​ນີ້​ແລ້ວ ເພິ່ນ​ໄດ້​ສັ່ງ​ໃຫ້​ຂ້າ​ໃຊ້​ຂອງ​ເພິ່ນ​ຕຽມ​ມ້າ ແລະ ລົດ​ມ້າຂອງ​ເພິ່ນ​ໃຫ້​ພ້ອມ."},{"vNo":7,"txt":"ແລະ ເພິ່ນ​ກ່າວ​ກັບ​ອຳ​ໂມນ​ວ່າ: ມາ​ເຖີດ, ຂ້າພະ​ເຈົ້າຈະ​ໄປ​ກັບ​ເຈົ້າ ລົງ​ໄປ​ຫາ​ແຜ່ນດິນ​ມິດ​ໂດ​ໄນ, ແລະ ຂ້າພະ​ເຈົ້າຈະ​ວິ​ງວອນ​ກັບ​ກະສັດ​ຢູ່​ເມືອງ​ນັ້ນ​ເພື່ອ​ໃຫ້​ປ່ອຍ​ອ້າຍ​ນ້ອງ​ຂອງ​ເຈົ້າອອກ​ຈາກ​ຄຸກ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂະນະ​ທີ່​ອຳ​ໂມນ ແລະ ກະສັດ​ລາ​ໂມ​ໄນ​ກຳລັງ​ເດີນທາງ​ໄປ​ຫາ​ເມືອງ​ນັ້ນ, ທັງ​ສອງ​ກໍ​ໄດ້​ພົບ​ກັບ​ບິດາ​ຂອງ​ລາ​ໂມ​ໄນ, ຜູ້​ເປັນ​ກະສັດ​ປົກຄອງ​ທົ່ວ​ແຜ່ນດິນ."},{"vNo":9,"txt":"ແລະ ຈົ່ງ​ເບິ່ງ, ບິດາ​ຂອງ​ລາ​ໂມ​ໄນ​ໄດ້​ກ່າວ​ກັບ​ເພິ່ນ​ວ່າ: ດ້ວຍ​ເຫດ​ໃດ​ລູກ​ຈຶ່ງ​ບໍ່​ມາ​ງານ​ສະຫລອງ​ໃນ​ວັນ​ສຳຄັນ​ນັ້ນ ເວລາ​ທີ່​ບິດາ​ເຮັດ​ການ​ສະຫລອງ​ໃຫ້​ລູກ​ຊາຍ​ທຸກ​ຄົນ​ຂອງ​ພໍ່, ແລະ ຜູ້ຄົນ​ຂອງ​ພໍ່?"},{"vNo":10,"txt":"ແລະ ເພິ່ນ​ຍັງ​ໄດ້​ຖາມ​ອີກ​ວ່າ: ລູກ​ກຳລັງ​ຈະ​ໄປ​ໃສ​ກັບ​ຊາວ​ນີ​ໄຟ​ຜູ້​ນີ້, ຊຶ່ງ​ເປັນ​ລູກ​ຜູ້​ໜຶ່ງ​ຂອງ​ຄົນ​ເວົ້າຕົວະ?"},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາ​ໂມ​ໄນ​ໄດ້​ເລົ່າ​ເລື່ອງ​ໃຫ້​ເພິ່ນຟັງ, ເພາະ​ຢ້ານ​ວ່າ​ເພິ່ນ​ຈະ​ບໍ່ພໍ​ໃຈ."},{"vNo":12,"txt":"ແລະ ເພິ່ນ​ໄດ້​ບອກ​ເພິ່ນ​ອີກ​ເຖິງ​ສາ​ເຫດ​ທັງ​ໝົດ​ຂອງ​ການ​ທີ່​ເພິ່ນ​ຕ້ອງ​ຢູ່​ໃນ​ລາຊາ​ອານາຈັກ​ຂອງ​ເພິ່ນ​ເອງ ຈົນ​ບໍ່​ໄດ້​ໄປ​ຫາ​ບິດາ​ຂອງ​ເພິ່ນ​ໃນ​ງານ​ສະຫລອງ ຊຶ່ງ​ເພິ່ນໄດ້​ຕຽມ​ໄວ້."},{"vNo":13,"txt":"ແລະ ບັດ​ນີ້​ເມື່ອລາ​ໂມ​ໄນ​ໄດ້ເລົ່າ​ເລື່ອງ​ທັງ​ໝົດ​ໃຫ້​ເພິ່ນຟັງ​ແລ້ວ, ຈົ່ງ​ເບິ່ງ, ເພິ່ນປະຫລາດ​ໃຈ​ທີ່​ບິດາ​ຂອງ​ເພິ່ນ​ໃຈ​ຮ້າຍ​ໃຫ້​ເພິ່ນ, ແລະ ກ່າວ​ວ່າ: ລາ​ໂມ​ໄນ, ລູກ​ກຳລັງ​ຈະ​ໄປ​ປົດ​ປ່ອຍ​ຊາວ​ນີ​ໄຟ​ເຫລົ່ານັ້ນ ຊຶ່ງ​ເປັນ​ລູກ​ຫລານ​ຂອງ​ຄົນ​ເວົ້າຕົວະ​ບໍ. ຈົ່ງ​ເບິ່ງ, ພວກ​ເຂົາ​ໄດ້​ລັກ​ເອົາ​ບັນພະບຸລຸດ​ຂອງ​ພວກ​ເຮົາ​ໄປ, ແລະ ບັດ​ນີ້​ພວກ​ລູກ​ຂອງ​ພວກ​ເຂົາ​ກໍ​ໄດ້​ມາ​ຢູ່​ກັບ​ບັນດາ​ພວກ​ເຮົາ​ອີກ, ເພື່ອ​ຈະ​ໃຊ້​ເລ້​ຫລ່ຽມ ແລະ ການ​ຕົວະ​ຍົວະ​ຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ໄດ້​ຫລອກ​ລວງ​ພວກ​ເຮົາ, ເພື່ອ​ພວກ​ເຂົາ​ຈະ​ໄດ້​ລັກ​ເອົາ​ຊັບ​ສົມບັດ​ຂອງ​ພວກ​ເຮົາ​ໄປ​ອີກ."},{"vNo":14,"txt":"ບັດ​ນີ້ບິດາ​ຂອງ​ລາ​ໂມ​ໄນ​ໄດ້​ສັ່ງ​ໃຫ້​ເພິ່ນ​ຂ້າ​ອຳ​ໂມນ​ດ້ວຍ​ດາບ. ແລະ ເພິ່ນ​ໄດ້ສັ່ງ​ເພິ່ນ​ບໍ່​ໃຫ້​ໄປ​ຫາ​ແຜ່ນດິນ​ມິດ​ໂດ​ໄນ​ນຳ​ອີກ, ແຕ່​ໃຫ້​ກັບ​ຄືນ​ໄປ​ຫາ​ແຜ່ນດິນ​ອິດ​ຊະ​ມາ​ເອນ​ກັບ​ເພິ່ນ."},{"vNo":15,"txt":"ແຕ່​ວ່າ​ລາ​ໂມ​ໄນ​ໄດ້​ກ່າວ​ກັບ​ເພິ່ນ​ວ່າ: ລູກ​ຈະ​ບໍ່​ຂ້າ​ອຳ​ໂມນ, ແລະ ທັງ​ຈະ​ບໍ່​ກັບ​ຄືນ​ໄປ​ຫາ​ແຜ່ນດິນ​ອິດ​ຊະ​ມາ​ເອນ​ຄື​ກັນ, ແຕ່​ວ່າ​ລູກ​ຈະ​ໄປ​ຫາ​ແຜ່ນດິນ​ມິດ​ໂດ​ໄນ​ເພື່ອ​ຈະ​ໄດ້​ປົດ​ປ່ອຍ​ອ້າຍ​ນ້ອງ​ຂອງ​ອຳ​ໂມນ, ເພາະວ່າ​ລູກ​ຮູ້​ວ່າ​ພວກ​ເຂົາ​ເປັນ​ຄົນ​ທ່ຽງ​ທຳ ແລະ ເປັນ​ສາດສະດາ​ຜູ້​ບໍລິສຸດ​ຂອງ​ພຣະ​ເຈົ້າອົງ​ແທ້​ຈິງ."},{"vNo":16,"txt":"ບັດ​ນີ້​ເມື່ອ​ບິດາ​ຂອງ​ເພິ່ນ​ໄດ້​ຍິນ​ຂໍ້ຄວາມ​ນີ້​ແລ້ວ, ເພິ່ນ​ກໍ​ໄດ້​ຮ້າຍ​ໃຫ້​ເພິ່ນ, ແລະ ເພິ່ນ​ໄດ້​ຖອດ​ດາບ​ຂອງ​ເພິ່ນ​ອອກ​ມາ​ເພື່ອ​ຈະ​ຟັນ​ລູກ​ຂອງ​ເພິ່ນ​ລົງ​ກັບ​ພື້ນ​ດິນ."},{"vNo":17,"txt":"ແຕ່​ວ່າ​ອຳ​ໂມນ​ໄດ້​ກ້າວ​ອອກ​ໄປ ແລະ ເວົ້າກັບ​ເພິ່ນ​ວ່າ: ຈົ່ງ​ເບິ່ງ, ທ່ານ​ບໍ່​ຄວນ​ຂ້າ​ລູກ​ຊາຍ​ຂອງ​ທ່ານ​ເອງ​ເລີຍ; ເຖິງ​ຢ່າງ​ໃດ​ກໍ​ຕາມ, ກໍ​ເປັນ​ການ​ດີ​ກວ່າ​ຖ້າ​ຫາກ​ລາ​ໂມ​ໄນ​ຈະລົ້ມຕາຍ​ແທນ​ທີ່​ຈະ​ເປັນ​ຕົວ​ຂອງ​ທ່ານ​ເອງ, ເພາະ​ຈົ່ງ​ເບິ່ງ, ເພິ່ນ​ໄດ້​ກັບ​ໃຈ​ຈາກ​ບາບ​ຂອງ​ເພິ່ນ​ແລ້ວ; ແຕ່​ຖ້າ​ຫາກ​ທ່ານ​ລົ້ມຕາຍ​ລົງ​ໃນ​ເວລາ​ນີ້, ໃນ​ຄວາມ​ໃຈ​ຮ້າຍ​ຂອງ​ທ່ານ, ຈິດ​ວິນ​ຍານ​ຂອງ​ທ່ານ​ຈະ​ລອດ​ບໍ່​ໄດ້."},{"vNo":18,"txt":"ແລະ ອີກ​ເທື່ອ​ໜຶ່ງ, ມັນ​ສົມຄວນ​ແລ້ວ​ທີ່​ທ່ານ​ຈະ​ຢຸດ​ກ່ອນ; ເພາະ​ຖ້າ​ຫາກ​ທ່ານ​ຂ້າ​ລູກ​ຊາຍ​ຂອງ​ທ່ານ ໂດຍ​ທີ່​ເພິ່ນ​ເປັນ​ຄົນ​ບໍລິສຸດ, ເລືອດ​ຂອງ​ເພິ່ນ​ຈະ​ຮ້ອງ​ຂຶ້ນຈາກ​ພື້ນ​ດິນ​ທູນ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ເພິ່ນ, ເພື່ອ​ການ​ແກ້​ແຄ້ນ​ຈະ​ມາ​ເຖິງ​ທ່ານ; ແລະ ທ່ານ​ອາດ​ຈະ​ສູນ​ເສຍ​ຈິດ​ວິນ​ຍານ​ຂອງ​ທ່ານ​ໄປ."},{"vNo":19,"txt":"ບັດ​ນີ້​ເມື່ອ​ອຳ​ໂມນ​ເວົ້າຂໍ້ຄວາມ​ນີ້​ກັບ​ເພິ່ນ​ແລ້ວ, ເພິ່ນ​ຕອບ​ລາວ, ໂດຍ​ກ່າວ​ວ່າ: ຂ້າພະ​ເຈົ້າຮູ້​ວ່າ ຖ້າ​ຫາກ​ຂ້າພະ​ເຈົ້າຂ້າ​ລູກ​ຊາຍ​ຂອງ​ຂ້າພະ​ເຈົ້າ​ແລ້ວ ກໍ​ຄື​ກັບ​ເຮັດ​ໃຫ້​ຜູ້​ບໍລິສຸດ​ຕ້ອງຕາຍ; ເພາະວ່າ​ເຈົ້າ​ເອງ​ກໍ​ພະຍາຍາມ​ຈະ​ທຳລາຍ​ລາວ​ຢູ່."},{"vNo":20,"txt":"ແລະ ເພິ່ນ​ໄດ້​ເດ່​ມື​ອອກ​ໄປ​ເພື່ອ​ຈະ​ຂ້າ​ອຳ​ໂມນ. ແຕ່​ອຳ​ໂມນ​ຕ້ານທານ​ການ​ຟັນ​ຂອງ​ເພິ່ນ​ໄດ້, ແລະ ຕີ​ແຂນ​ຂອງ​ເພິ່ນ​ເພື່ອ​ເພິ່ນ​ຈະ​ໃຊ້​ມັນ​ບໍ່​ໄດ້​ອີກ​ຕໍ່​ໄປ."},{"vNo":21,"txt":"ບັດ​ນີ້​ເມື່ອ​ກະສັດ​ເຫັນ​ວ່າ​ອຳ​ໂມນ​ຈະ​ຂ້າ​ຕົນ​ໄດ້, ເພິ່ນ​ຈຶ່ງ​ເລີ່ມ​ວິງວອນ​ໃຫ້​ອຳ​ໂມນ​ໄວ້​ຊີວິດ​ຂອງ​ຕົນ."},{"vNo":22,"txt":"ແຕ່​ອຳ​ໂມນ​ໄດ້​ຍົກ​ດາບ​ຂອງ​ລາວ​ຂຶ້ນ, ແລະ ກ່າ​ວກັບ​ເພິ່ນ​ວ່າ: ຈົ່ງ​ເບິ່ງ, ຂ້ານ້ອຍ​ຈະ​ຟັນ​ທ່ານ​ເສຍ ຖ້າ​ຫາກທ່ານ​ບໍ່ອະນຸຍາດ​ໃຫ້​ພີ່​ນ້ອງ​ຂອງ​ຂ້ານ້ອຍ​ໄດ້​ຮັບ​ການ​ປົດ​ປ່ອຍ​ອອກ​ຈາກ​ຄຸກ."},{"vNo":23,"txt":"ບັດ​ນີ້ກະສັດ, ໂດຍ​ທີ່​ຢ້ານ​ຕາຍ, ຈຶ່ງ​ກ່າວ​ວ່າ: ຖ້າ​ຫາກ​ເຈົ້າ​ໄວ້​ຊີວິດ​ຂອງ​ຂ້າພະ​ເຈົ້າ, ຂ້າພະ​ເຈົ້າຈະ​ອະນຸຍາດ​ໃຫ້​ເຈົ້າ ບໍ່​ວ່າ​ອັນ​ໃດ​ກໍ​ຕາມ​ທີ່​ເຈົ້າ​ຕ້ອງການ​ຈົນ​ກະທັ້ງ​ເຄິ່ງ​ໜຶ່ງ​ຂອງ​ລາຊາ​ອານາຈັກ​ຂອງ​ຂ້າພະ​ເຈົ້າ."},{"vNo":24,"txt":"ບັດ​ນີ້​ເມື່ອ​ອຳ​ໂມນ​ເຫັນ​ວ່າ ລາວ​ໄດ້​ເຮັດ​ກັບ​ກະສັດ​ຜູ້​ແກ່​ຊະລາ​ຕາມ​ຄວາມ​ປາ​ຖະໜາ​ຂອງ​ລາວ​ແລ້ວ, ລາວ​ຈຶ່ງ​ກ່າວ​ກັບ​ເພິ່ນ​ວ່າ: ຖ້າ​ຫາກ​ທ່ານ​ປົດ​ປ່ອຍ​ອ້າຍ​ນ້ອງ​ຂອງ​ຂ້ານ້ອຍ​ອອກ​ຈາກ​ຄຸກ, ແລະ ໃຫ້​ລາ​ໂມ​ໄນ​ປົກຄອງ​ລາຊາ​ອານາຈັກ​ຂອງ​ເພິ່ນ​ເໝືອນ​ເດີມ, ແລະ​ວ່າ​ທ່ານ​ຈະ​ບໍ່​ຄຽດ​ແຄ້ນ​ໃຫ້​ເພິ່ນ, ແຕ່​ອະນຸຍາດ​ໃຫ້​ເພິ່ນ​ເຮັດ​ຕາມ​ຄວາມ​ປາ​ຖະໜາ​ຂອງ​ຕົນ​ເອງ​ຕາມ​ຄວາມ​ນຶກ​ຄິດ​ຂອງ​ເພິ່ນ; ເວລາ​ນັ້ນ ຂ້ານ້ອຍ​ຈະ​ໄວ້​ຊີວິດ​ຂອງ​ທ່ານ; ຖ້າ​ບໍ່​ດັ່ງນັ້ນ ຂ້ານ້ອຍ​ຈະ​ຟັນ​ທ່ານ​ລົງ​ກັບ​ພື້ນ​ດິນ​ດຽວ​ນີ້."},{"vNo":25,"txt":"ບັດ​ນີ້​ເມື່ອ​ອຳ​ໂມນ​ກ່າວ​ຂໍ້ຄວາມ​ນີ້​ແລ້ວ, ກະສັດ​ກໍ​ມີ​ຄວາມ​ປິ​ຕິ​ຍິນ​ດີ ຍ້ອນ​ວ່າ​ຕົວ​ເອງ​ຍັງ​ມີ​ຊີວິດ​ຢູ່."},{"vNo":26,"txt":"ແລະ ເມື່ອ​ເຫັນ​ວ່າ​ອຳ​ໂມນ​ບໍ່​ປາ​ຖະໜາ​ຈະ​ທຳລາຍ​ຕົນ, ແລະ ເມື່ອ​ເຫັນ​ຄວາມ​ຮັກ​ອັນ​ແຮງ​ກ້າ​ທີ່​ລາວ​ມີ​ຕໍ່​ລາ​ໂມ​ໄນ, ລູກ​ຊາຍ​ຂອງ​ເພິ່ນ, ເພິ່ນ​ຈຶ່ງ​ມີ​ຄວາມ​ແປກ​ໃຈ​ຢ່າງ​ຍິ່ງ, ແລະ ກ່າວ​ວ່າ: ຍ້ອນ​ວ່າ​ນີ້​ຄື​ທັງ​ໝົດ​ທີ່​ເຈົ້າ​ປາ​ຖະໜາ​ຄື​ໃຫ້​ຂ້າພະ​ເຈົ້າປົດ​ປ່ອຍ​ອ້າຍ​ນ້ອງ​ຂອງ​ເຈົ້າ ແລະ ຍອມ​ໃຫ້​ລາ​ໂມ​ໄນ ລູກ​ຊາຍ​ຂອງ​ຂ້າພະ​ເຈົ້າປົກຄອງ​ລາຊາ​ອານາຈັກ​ຂອງ​ລາວ​ເອງ, ຈົ່ງ​ເບິ່ງ, ຂ້າພະ​ເຈົ້າຈະ​ອະນຸຍາດ​ໃຫ້​ລູກ​ຂອງ​ຂ້າພະ​ເຈົ້າປົກຄອງ​ລາຊາ​ອານາຈັກ​ຂອງ​ລາວ​ເອງ​ນັບ​ຕັ້ງ​ແຕ່​ເວລາ​ນີ້ ແລະ ຕະຫລອດ​ໄປ; ແລະ ຂ້າພະ​ເຈົ້າຈະ​ບໍ່​ບັງຄັບ​ລາວ​ອີກ​ຕໍ່​ໄປ—"},{"vNo":27,"txt":"ແລະ ຂ້າພະ​ເຈົ້າຈະ​ອະນຸຍາດ​ໃຫ້​ອ້າຍ​ນ້ອງ​ຂອງ​ເຈົ້າ​ໄດ້​ຮັບ​ການ​ປົດ​ປ່ອຍ​ອອກ​ຈາກ​ຄຸກ, ແລະ ໃຫ້​ເຈົ້າກັບ​ອ້າຍ​ນ້ອງ​ຂອງ​ເຈົ້າມາ​ຫາ​ຂ້າພະ​ເຈົ້າ​ໃນ​ລາຊາ​ອານາຈັກ​ຂອງ​ຂ້າພະ​ເຈົ້າ; ເພາະວ່າ​ຂ້າພະ​ເຈົ້າ​ປາ​ຖະໜາ​ທີ່​ສຸດ​ທີ່​ຈະ​ເຫັນ​ເຈົ້າອີກ. ເພາະວ່າ​ກະສັດ​ມີ​ຄວາມ​ແປກ​ປະຫລາດ​ໃຈ​ຢ່າງ​ໃຫຍ່​ຫລວງ​ໃນ​ຄຳ​ເວົ້າຂອງ​ລາວ, ແລະ ຄຳ​ເວົ້າທີ່​ລາ​ໂມ​ໄນ​ລູກ​ຊາຍ​ຂອງ​ເພິ່ນ​ນຳ​ອີກ, ດັ່ງນັ້ນ ເພິ່ນ​ຈຶ່ງ​ປາ​ຖະໜາ​ທີ່​ຈະ​ຮຽນ​ຮູ້​ສິ່ງ​ເຫລົ່າ​ນີ້."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ກັບ​ລາ​ໂມ​ໄນ​ໄດ້​ເດີນທາງ​ຕໍ່​ໄປ​ຫາ​ແຜ່ນດິນ​ມິດ​ໂດ​ໄນ. ແລະ ລາ​ໂມ​ໄນ​ໄດ້​ເປັນ​ທີ່​ໂປດ​ປານ​ໃນ​ສາຍຕາ​ຂອງ​ກະສັດ​ຂອງ​ແຜ່ນດິນ​ນັ້ນ; ດັ່ງນັ້ນ ອ້າຍ​ນ້ອງ​ຂອງ​ອຳ​ໂມນ​ຈຶ່ງ​ຖືກ​ປ່ອຍ​ອອກ​ຈາກ​ຄຸກ."},{"vNo":29,"txt":"ແລະ ເວລາ​ທີ່​ອຳ​ໂມນ​ພົບ​ເຫັນ​ພວກ​ເຂົາ, ລາວ​ກໍ​ມີ​ຄວາມ​ເສົ້າ​ສະຫລົດ​ໃຈ​ຫລາຍ​ທີ່​ສຸດ, ເພາະ​ຈົ່ງ​ເບິ່ງ, ພວກ​ເຂົາ​ເປືອຍ​ເປົ່າ, ແລະ ຜິວ​ໜັງ​ເປື່ອຍ​ຫລາຍ​ເພາະວ່າ​ພວກ​ເຂົາ​ຖືກ​ມັດ​ດ້ວຍ​ເຊືອກ​ທີ່​ໝັ້ນ. ແລະ ພວກ​ເຂົາ​ຕ້ອງ​ອົດທົນ​ຕໍ່​ຄວາມ​ຫິວ​ໂຫຍ, ກະຫາຍ​ນ້ຳ, ແລະ ຄວາມ​ທຸກ​ທໍລະມານ​ນາໆ​ປະການ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ກໍ​ສາມາດ​ທົນ​ກັບ​ຄວາມ​ທຸກ​ທໍລະມານ​ທັງ​ໝົດ​ຂອງ​ພວກ​ເຂົາ​ໄດ້."},{"vNo":30,"txt":"ແລະ ມັນ​ໄດ້​ເກີດ​ຂຶ້ນ​ໂດຍ​ບັງ​ເອີນ​ວ່າ​ພວກ​ເຂົາ​ຕົກ​ຢູ່​ໃນ​ກຳມື​ຂອງ​ຜູ້ຄົນ​ທີ່​ແຂງ​ກະດ້າງ​ຫລາຍ ແລະ ແຂງ​ຄໍ​ຫລາຍ; ດັ່ງນັ້ນ ພວກ​ນີ້​ຈຶ່ງ​ບໍ່​ຍອມ​ຟັງ​ຄຳ​ຂອງ​ພວກ​ເຂົາ, ແລະ ພວກ​ນີ້​ໄດ້​ຂັບ​ໄລ່​ພວກ​ເຂົາ​ໄປ ແລະ ໄດ້​ທຸບ​ຕີ ແລະ ຂັບ​ໄລ່​ພວກ​ເຂົາ​ອອກ​ຈາກ​ບ້ານ​ໜຶ່ງ​ໄປ​ຫາ​ອີກ​ບ້ານ​ໜຶ່ງ ແລະ ຈາກ​ບ່ອນ​ໜຶ່ງ​ໄປ​ຫາ​ອີກ​ບ່ອນ​ໜຶ່ງ ຈົນ​ພວກ​ເຂົາ​ມາ​ເຖິງ​ແຜ່ນດິນ​ມິດ​ໂດ​ໄນ, ແລະ ບ່ອນ​ນັ້ນ​ພວກ​ເຂົາ​ຖືກ​ຈັບ ແລະ ເອົາ​ເຂົ້າ​ຄຸກ ແລະ ຖືກ​ມັດ​ດ້ວຍ​ເຊືອກ​ທີ່​ໝັ້ນ ແລະ ຂັງ​ໄວ້​ໃນ​ຄຸກ​ເປັນ​ເວລາ​ຫລາຍ​ມື້, ແລະ ລາ​ໂມ​ໄນ​ກັບ​ອຳ​ໂມນ​ຈຶ່ງ​ໄດ້​ມາ​ປົດ​ປ່ອຍ​ພວກ​ເຂົາ."}]}