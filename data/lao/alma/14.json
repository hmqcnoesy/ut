{"heading":"ແອວ​ມາ​ກັບ​ແອມ​ມິວ​ເລັກ​ຖືກ​ຄຸມ​ຂັງ ແລະ ຖືກ​ຂ້ຽນ​ຕີ—ຜູ້​ທີ່​ເຊື່ອ​ຖື ແລະ ພຣະ​ຄຳ​ພີ​ອັນ​ສັກສິດ​ຂອງ​ພວກ​ເຂົາຖືກ​ເຜົາ​ດ້ວຍ​ໄຟ—ຄົນ​ທີ່​ຕາຍ​ຍ້ອນ​ຄວາມ​ເຊື່ອ​ເຫລົ່ານັ້ນຖືກ​ພຣະຜູ້​ເປັນ​ເຈົ້າຮັບ​ໄວ້ໃນ​ລັດ​ສະໝີ​ພາບ—ຝາ​ຄຸກ​ແຍກ​ອອກ ແລະ ພັງລົງ—ແອວ​ມາ​ກັບ​ແອມ​ມິວ​ເລັກ​ຖືກ​ປົດ​ປ່ອຍ, ແລະ ພວກ​ທີ່​ກົດ​ຂີ່​ຂົ່ມ​ເຫັງ​ພວກ​ເພິ່ນ​ໄດ້​ຖືກ​ຂ້າ​ຕາຍ. ປະມານ 82–81 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":13,"nextNo":15,"chapterTitle":"ແອວ​ມາ 14","prevTitle":"ແອວ​ມາ 13","nextTitle":"ແອວ​ມາ 15","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ ຫລັງ​ຈາກ​ແອວ​ມາ​ເວົ້າກັບ​ຜູ້ຄົນ​ຈົບ​ລົງ​ແລ້ວ ຫລາຍ​ຄົນ​ໃນ​ພວກ​ເຂົາ​ໄດ້​ເຊື່ອ​ຖື​ໃນ​ຄຳ​ເວົ້າຂອງ​ເພິ່ນ, ແລະ ກັບ​ໃຈ, ແລະ ເລີ່ມ​ຄົ້ນ​ຄວ້າ​ພຣະ​ຄຳ​ພີ."},{"vNo":2,"txt":"ແຕ່​ວ່າ​ຄົນ​ສ່ວນ​ຫລາຍ​ໃນ​ພວກ​ນີ້​ປາ​ຖະໜາ​ຈະ​ທຳລາຍ​ແອວ​ມາ​ກັບ​ແອມ​ມິວ​ເລັກ; ເພາະວ່າ​ພວກ​ເຂົາ​ຄຽດ​ໃຫ້​ແອວ​ມາ, ເພາະ​ຄວາມ​ແຈ່ມ​ແຈ້ງ​ຂອງ​ຄຳ​ເວົ້າ​ຂອງ​ເພິ່ນ​ທີ່​ເວົ້າ​ກັບ​ຊີ​ເອ​ສຣອມ; ແລະ ພວກ​ເຂົາ​ເວົ້າ​ອີກ​ວ່າ ແອມ​ມິວ​ເລັກ​ຕົວະ​ພວກ​ເຂົາ ແລະ ໝິ່ນ​ປະໝາດ​ກົດໝາຍ ພ້ອມ​ທັງ​ທະນາຍ​ຄວາມ ແລະ ຜູ້​ຕັດສິນ​ຂອງ​ພວກ​ເຂົາ​ນຳ​ອີກ."},{"vNo":3,"txt":"ແລະ ພວກ​ເຂົາ​ຄຽດ​ແຄ້ນ​ໃຫ້​ແອວ​ມາ​ກັບ​ແອມ​ມິວ​ເລັກ; ແລະ ເພາະວ່າ​ພວກ​ເພິ່ນ​ໃຫ້​ຖ້ອຍ​ຄຳ​ຢ່າງ​ແຈ່ມ​ແຈ້ງ ຟ້ອງ​ຄວາມ​ຊົ່ວຮ້າຍ​ຂອງ​ພວກ​ເຂົາ, ພວກ​ເຂົາ​ຈຶ່ງ​ພະຍາຍາມ​ກຳຈັດ​ພວກ​ເພິ່ນ​ຢ່າງ​ລັບໆ."},{"vNo":4,"txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ບໍ່​ໄດ້​ເຮັດ​ແນວ​ນັ້ນ; ແຕ່​ພວກ​ເຂົາ​ໄດ້​ຈັບ ແລະ ມັດ​ພວກ​ເພິ່ນ​ໄວ້​ດ້ວຍ​ເຊືອກ​ທີ່​ໝັ້ນ, ແລະ ເອົາ​ພວກ​ເພິ່ນ​ໄປ​ຢູ່​ຕໍ່ໜ້າ​ຜູ້​ຕັດສິນ​ຂອງ​ແຜ່ນດິນ."},{"vNo":5,"txt":"ແລະ ຜູ້ຄົນ​ໄດ້​ອອກ​ໄປ​ເປັນ​ພະ​ຍານ​ຟ້ອງ​ພວກ​ເພິ່ນ—ໃຫ້ການ​ວ່າ ພວກ​ເພິ່ນ​ໄດ້​ໝິ່ນປະ​ໝາດ​ກົດໝາຍ, ທະ​ນາຍ​ຄວາມ, ແລະ ຜູ້​ຕັດສິນ​ຂອງ​ແຜ່ນ​ດິນ​ຂອງ​ພວກ​ເຂົາ, ແລະ ໃຫ້​ຖ້ອຍ​ຄຳ​ວ່າ​ມີ​ພຣະ​ເຈົ້າ​ແຕ່​ພຽງ​ອົງ​ດຽວ, ແລະ​ວ່າ​ພຣະ​ອົງ​ຈະ​ສົ່ງ​ພຣະ​ບຸດ​ຂອງ​ພຣະ​ອົງ​ມາ​ໃນ​ບັນດາ​ຜູ້ຄົນ, ແຕ່​ວ່າ​ພຣະ​ອົງ​ຈະ​ບໍ່​ຊ່ອຍ​ພວກ​ເຂົາ​ໃຫ້​ລອດ; ແລະ ຜູ້ຄົນ​ໃຫ້​ຖ້ອຍ​ຄຳ​ກ່າວ​ໂທດ​ແອວ​ມາ​ກັບ​ແອມ​ມິວ​ເລັກ​ຫລາຍ​ແນວ. ບັດ​ນີ້ເລື່ອງ​ລາວ​ໄດ້​ເກີດ​ຂຶ້ນ​ຢູ່​ຕໍ່ໜ້າ​ຫົວໜ້າຜູ້​ຕັດສິນ​ຂອງ​ແຜ່ນດິນ."},{"vNo":6,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຊີ​ເອ​ສຣອມ​ແປກ​ໃຈ​ໃນ​ຄຳ​ເວົ້າ​ເຫລົ່ານັ້ນ; ແລະ ລາວ​ກໍ​ຮູ້ຈັກ​ກ່ຽວ​ກັບ​ຄວາມ​ມືດ​ມົວ​ຂອງ​ຈິດໃຈ​ນຳ​ອີກ, ຊຶ່ງລາວ​ພາໃຫ້​ເກີດຂຶ້ນໃນ​ບັນດາ​ຜູ້ຄົນ​ໂດຍການ​ຕົວ​ະ​ຍົວະ​ຂອງ​ລາວ; ແລະ ຈິດວິນ​ຍານ​ຂອງ​ລາວ​ເລີ່ມ​ທໍລະມານ​ພາຍ​ໃຕ້​ການ​ສຳນຶກ​ໃນ​ຄວາມ​ຜິດ​ຂອງ​ຕົນ​ເອງ; ແທ້​ຈິງ​ແລ້ວ, ລາວ​ເລີ່ມ​ຖືກ​ລ້ອມ​ໄວ້​ດ້ວຍ​ຄວາມ​ເຈັບ​ປວດ​ຂອງ​ນະລົກ."},{"vNo":7,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ລາວ​ເລີ່ມ​ຮ້ອງ​ຂໍ​ຕໍ່​ຜູ້ຄົນ, ມີ​ຄວາມ​ວ່າ: ຈົ່ງ​ເບິ່ງ​ຂ້າພະເຈົ້າ​ເປັນ​ຄົນຜິດ, ແລະ ພວກ​ເພິ່ນບໍ່​ມີ​ມົນທິນຕໍ່​ພຣະ​ພັກ​ຂອງ​ພຣະ​ເຈົ້າ​ເລີຍ. ແລະ ລາວ​ເລີ່ມ​ແກ້​ຄຳ​ເວົ້າ​ແທນ​ພວກ​ເພິ່ນ​ນັບ​ຕັ້ງແຕ່​ເວລາ​ນັ້ນ​ໄປ; ແຕ່​ວ່າ​ຄົນ​ທັງຫລາຍ​ໝິ່ນປະໝາດ​ລາວ, ໂດຍ​ກ່າວ​ວ່າ: ເຈົ້າ​ຖືກ​ຜີ​ເຂົ້າ​ສິງ​ແລ້ວ​ບໍ? ແລະ ພວກ​ເຂົາ​ໄດ້​ຖົ່ມນ້ຳລາຍ​ໃສ່​ລາວ, ແລະ ຂັບ​ໄລ່​ລາວ​ອອກ​ໄປ​ຈາກ​ບັນດາ​ພວກ​ເຂົາ​ພ້ອມ​ທັງ​ທຸກ​ຄົນ​ທີ່​ເຊື່ອ​ໃນ​ຄຳ​ເວົ້າ​ຂອງ​ແອວ​ມາ​ກັບ​ແອມ​ມິວ​ເລັກ; ແລະ ພວກ​ເຂົາ​ໄດ້​ຂັບ​ໄລ່​ຄົນ​ພວກ​ນັ້ນ​ອອກ​ໄປ, ແລະ ໄດ້​ສົ່ງ​ຄົນ​ໄປ​ແກວ່ງ​ກ້ອນ​ຫີນ​ໃສ່​ພວກ​ເຂົາ."},{"vNo":8,"txt":"ແລະ ພວກ​ເຂົາ​ໄດ້​ນຳ​ເອົາ​ເມຍ ແລະ ລູກໆ​ຂອງ​ພວກ​ເຂົາ​ມາໂຮມ​ກັນ, ແລະ ຜູ້​ໃດ​ກໍ​ຕາມ​ທີ່​ເຊື່ອ​ຖື ຫລື ຖືກ​ສອນ​ໃຫ້​ເຊື່ອ​ພຣະ​ຄຳ​ຂອງ​ພຣະ​ເຈົ້າ ພວກ​ເຂົາ​ກໍ​ໃຫ້​ໂຍນ​ຄົນ​ເຫລົ່ານັ້ນ​ເຂົ້າ​ກອງ​ໄຟ; ແລະ ພວກ​ເຂົາ​ໄດ້​ນຳ​ເອົາ​ບັນທຶກ​ຂອງພວກ​ເຂົາມາ, ຊຶ່ງ​ປະກອບ​ດ້ວຍ​ພຣະ​ຄຳ​ພີ​ສັກສິດ ແລະ ໂຍນ​ມັນ​ເຂົ້າ​ໃນ​ກອງ​ໄຟ​ນຳ​ອີກ, ເພື່ອ​ມັນ​ຈະ​ໄດ້​ໄໝ້ ແລະ ພິນາດ​ໄປ​ດ້ວຍ​ໄຟ."},{"vNo":9,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຂົາ​ໄດ້​ນຳ​ເອົາ​ແອວ​ມາ​ກັບ​ແອມ​ມິວ​ເລັກ​ອອກ​ໄປ​ບ່ອນ​ເຜົາ​ຄົນ​ທີ່​ເຊື່ອ​ຖື, ເພື່ອ​ພວກ​ເພິ່ນ​ຈະ​ໄດ້​ເຫັນ​ຄວາມ​ພິນາດ​ຂອງ​ຄົນ​ພວກ​ນັ້ນ​ທີ່​ຖືກ​ເຜົາ​ດ້ວຍ​ໄຟ."},{"vNo":10,"txt":"ແລະ ເວລາ​ທີ່​ແອມ​ມິວ​ເລັກ​ເຫັນ​ຄວາມເຈັບ​ປວດ​ຂອງ​ພວກ​ແມ່ຍິງ ແລະ ເດັກນ້ອຍ​ທີ່​ກຳລັງ​ຖືກ​ໄຟ​ໄໝ້, ລາວ​ກໍ​ມີ​ຄວາມເຈັບ​ປວດ​ຫລາຍ; ແລະ ລາວ​ໄດ້​ເວົ້າ​ກັບ​ແອວ​ມາ​ວ່າ: ພວກ​ເຮົາ​ຈະ​ເບິ່ງ​ພາບ​ອັນ​ເປັນຕາ​ຢ້ານ​ນີ້​ໄດ້​ແນວໃດ? ດັ່ງນັ້ນ ຂໍ​ໃຫ້​ພວກ​ເຮົາ​ເດ່​ມື​ອອກ​ໄປ ແລະ ໃຊ້​ອຳນາດ​ຂອງ​ພຣະ​ເຈົ້າ​ທີ່ຢູ່​ໃນ​ພວກ​ເຮົາ, ແລະ ຊ່ອຍ​ເຫລືອ​ພວກ​ເຂົາ​ໃຫ້​ພົ້ນ​ຈາກ​ແປວໄຟ​ເສຍ​ເຖີດ."},{"vNo":11,"txt":"ແຕ່​ແອວ​ມາ​ກ່າວ​ກັບ​ແອມ​ມິວ​ເລັກ​ວ່າ: ພຣະ​ວິນ​ຍານ​ໄດ້​ກ່າວ​ກັບຂ້າພະ​ເຈົ້າ​ວ່າ ບໍ່​ຕ້ອງ​ເດ່​ມື​ຂອງ​ຂ້າພະ​ເຈົ້າ​ອອກ​ໄປ; ເພາະ​ຈົ່ງ​ເບິ່ງ ພຣະຜູ້ເປັນເຈົ້າ​ໄດ້​ຮັບ​ເອົາ​ພວກ​ເຂົາ​ຂຶ້ນ​ໄປ​ຫາ​ພຣະ​ອົງ​ແລ້ວ​ໃນ​ລັດສະໝີ​ພາບ; ແລະ ພຣະ​ອົງ​ໄດ້​ຍອມ​ໃຫ້​ພວກ​ເຂົາ​ເຮັດ​ສິ່ງ​ເຫລົ່າ​ນີ້​ເພື່ອ​ວ່າ​ໃຫ້​ຄົນ​ອື່ນໆ​ເຮັດ​ສິ່ງ​ເຫລົ່າ​ນີ້​ກັບ​ພວກ​ເຂົາ​ຕາມ​ຄວາມ​ແຂງ​ກະ​ດ້າງ​ຂອງ​ໃຈ​ຂອງ​ພວກ​ເຂົາ, ເພື່ອ​ການ​ຕັດສິນຊຶ່ງ​ພຣະ​ອົງ​ຈະ​ໃຫ້​ມີ​ກັບ​ພວກ​ເຂົາ​ໃນ​ພຣະ​ພິໂລດ​ຂອງ​ພຣະ​ອົງ​ຈະ​ທ່ຽງ​ທຳ; ແລະ ເລືອດ​ຂອງ​ຜູ້​ບໍລິສຸດ​ຈະ​ຢືນ​ເປັນ​ພະຍານ​ຟ້ອງ​ພວກ​ເຂົາ, ແທ້​ຈິງ​ແລ້ວ, ພວກ​ເຂົາ​ຈະ​ຮ້ອງ​ຢ່າງ​ສຸດ​ກຳລັງ​ເພື່ອ​ຟ້ອງ​ພວກ​ເຂົາ​ໃນ​ວັນ​ສຸດ​ທ້າຍ."},{"vNo":12,"txt":"ແລະ ບັດ​ນີ້​ແອມ​ມິວ​ເລັກ​ເວົ້າ​ກັບ​ແອວ​ມາ​ວ່າ: ຈົ່ງ​ເບິ່ງ, ບາງທີ​ພວກ​ເຂົາ​ອາດ​ຈະ​ເຜົາ​ພວກ​ເຮົາ​ຄື​ກັນ."},{"vNo":13,"txt":"ແລະ ແອວ​ມາ​ເວົ້າ​ວ່າ: ຂໍ​ໃຫ້​ເປັນ​ໄປ​ຕາມ​ພຣະ​ປະສົງ​ຂອງ​ພຣະຜູ້ເປັນເຈົ້າ​ເຖີດ. ແຕ່ຈົ່ງ​ເບິ່ງ, ວຽກ​ງານ​ຂອງ​ພວກ​ເຮົາ​ຍັງ​ບໍ່​ທັນ​ສຳເລັດ​ເທື່ອ; ສະນັ້ນ ພວກ​ເຂົາ​ຈະ​ບໍ່​ເຜົາ​ພວກ​ເຮົາ​ດອກ."},{"vNo":14,"txt":"ບັດ​ນີ້​ເຫດ​ການ​ໄດ້​ບັງເກີດ​ຂຶ້ນ​ຄື ເມື່ອ​ຮ່າງກາຍ​ຂອງ​ຜູ້​ທີ່​ຖືກ​ໂຍນ​ເຂົ້າ​ໃນ​ໄຟ​ພ້ອມ​ທັງ​ບັນທຶກ ຊຶ່ງ​ຖືກ​ເຂົ້າ​ໄປ​ພ້ອມ​ກັບ​ພວກ​ເຂົາ​ຖືກ​ໄຟ​ໄໝ້​ໝົດ​ແລ້ວ, ຫົວໜ້າ​ຜູ້​ຕັດສິນ​ຂອງ​ແຜ່ນດິນ​ໄດ້​ມາ​ຢືນ​ຢູ່​ຕໍ່ໜ້າ​ແອວ​ມາ​ກັບ​ແອມ​ມິວ​ເລັກ, ຂະນະ​ທີ່​ພວກ​ເພິ່ນ​ຖືກ​ມັດ​ຢູ່; ແລະ ເພິ່ນ​ໄດ້​ຕົບ​ໜ້າ​ພວກ​ເພິ່ນ​ດ້ວຍ​ມື​ຂອງ​ເພິ່ນ ແລະ ເວົ້າ​ກັບ​ພວກ​ເພິ່ນ​ວ່າ: ຫລັງ​ຈາກ​ພວກ​ເຈົ້າ​ເຫັນ​ສິ່ງ​ນີ້​ແລ້ວ, ພວກ​ເຈົ້າ​ຍັງ​ຈະ​ສອນ​ຜູ້ຄົນ​ພວກ​ນີ້​ອີກ​ບໍ ຊຶ່ງ​ພວກ​ເຂົາ​ຈະ​ຖືກ​ໂຍນ​ເຂົ້າ​ໄປ​ໃນ​ທະເລ​ໄຟ ແລະ ມາດ?"},{"vNo":15,"txt":"ຈົ່ງ​ເບິ່ງ, ພວກ​ເຈົ້າ​ເຫັນ​ວ່າ​ຕົນ​ເອງ​ບໍ່​ມີ​ອຳນາດ​ທີ່​ຈະ​ຊ່ອຍ​ເຫລືອ​ຜູ້​ທີ່​ຖືກ​ໂຍນ​ເຂົ້າ​ໄປ​ໃນ​ໄຟ​ນັ້ນ; ທັງ​ພຣະ​ເຈົ້າ​ກໍ​ບໍ່​ຊ່ອຍ​ພວກ​ເຂົາ​ທັງໆ​ທີ່​ພວກ​ເຂົາ​ມີ​ສັດທາ​ເໝືອນ​ພວກ​ເຈົ້າ. ແລະ ຜູ້​ຕັດສິນ​ໄດ້​ຕົບ​ໜ້າ​ພວກ​ເພິ່ນ​ອີກ, ແລະ ຖາມ​ວ່າ: ພວກ​ເຈົ້າ​ຈະ​ເວົ້າ​ແນວໃດ​ເພື່ອ​ຕົວ​ເອງ?"},{"vNo":16,"txt":"ແລະ ຜູ້​ຕັດສິນ​ຜູ້​ນີ້​ຢູ່​ໃນ​ລະບຽບ ແລະ ສັດຊື່​ຕໍ່​ນີ​ຮໍ, ຜູ້​ຂ້າ​ກີ​ເດ​ໂອນ​ນັ້ນ."},{"vNo":17,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ແອວ​ມາ​ກັບ​ແອມ​ມິວ​ເລັກ​ບໍ່​ໄດ້​ຕອບ​ເພິ່ນ; ແລະ ເພິ່ນ​ໄດ້​ຕົບ​ໜ້າ​ພວກ​ເພິ່ນ​ອີກ, ແລະ ມອບ​ພວກ​ເພິ່ນ​ໃຫ້​ແກ່​ເຈົ້າ​ໜ້າທີ່​ເພື່ອ​ເອົາ​ໄປ​ເຂົ້າ​ຄຸກ."},{"vNo":18,"txt":"ແລະ ເມື່ອ​ພວກ​ເພິ່ນ​ໄດ້​ຖືກ​ສົ່ງ​ເຂົ້າ​ຄຸກ​ໄດ້​ສາມ​ມື້, ພວກ​ທະນາຍຄວາມ, ແລະ ພວກ​ຜູ້​ຕັດສິນ, ແລະ ພວກ​ປະໂລຫິດ, ແລະ ພວກ​ຄູ​ສອນ​ຫລາຍ​ຄົນ, ທີ່​ມີ​ວິຊາ​ຊີບ​ດຽວ​ກັນ​ກັບ​ນີ​ຮໍ ໄດ້​ເຂົ້າ​ມາ​ໃນ​ຄຸກ​ເພື່ອ​ເບິ່ງ​ພວກ​ເພິ່ນ; ແລະ ເຂົາເຈົ້າ​ໄດ້​ສອບ​ຖາມ​ພວກ​ເພິ່ນ​ຫລາຍ​ເລື່ອງ​ແຕ່​ພວກ​ເພິ່ນ​ບໍ່​ໄດ້​ຕອບ​ຫຍັງ​ເລີຍ."},{"vNo":19,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຜູ້​ຕັດສິນ​ໄດ້​ມາ​ຢືນ​ຢູ່​ຕໍ່ໜ້າ​ພວກ​ເພິ່ນ, ແລະ ຖາມ​ວ່າ: ເປັນ​ຫຍັງ​ພວກ​ເຈົ້າ​ຈຶ່ງ​ບໍ່​ຕອບ​ຄຳ​ຖາມ​ຂອງ​ຜູ້ຄົນພວກນີ້? ພວກ​ເຈົ້າ​ຮູ້​ບໍ່​ວ່າຂ້າພະ​ເຈົ້າ​ມີ​ອຳນາດ​ທີ່​ຈະ​ສົ່ງ​ພວກ​ເຈົ້າ​ໃຫ້​ຖືກ​ໂຍນ​ເຂົ້າ​ໄປ​ໃນ​ກອງ​ໄຟ​ໄດ້? ແລະ ເພິ່ນ​ໄດ້​ສັ່ງ​ໃຫ້​ແອວ​ມາ​ກັບ​ແອມ​ມິວ​ເລັກ​ເວົ້າ; ແຕ່​ພວກ​ເພິ່ນ​ກໍ​ບໍ່​ໄດ້​ເວົ້າ​ຫຍັງ​ເລີຍ."},{"vNo":20,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເຂົາເຈົ້າ​ໄດ້​ອອກ​ໄປ ແລະ ໄປ​ຕາມ​ທາງ​ຂອງ​ເຂົາ​ເຈົ້າ, ແລະ ໄດ້​ກັບ​ຄືນ​ມາ​ອີກ​ໃນ​ມື້ຕໍ່ມາ; ແລະ ຜູ້​ຕັດສິນ​ໄດ້​ຕົບ​ໜ້າ​ພວກ​ເພິ່ນ​ອີກ. ແລະ ຫລາຍ​ຄົນ​ໄດ້​ອອກ​ມາ​ຄື​ກັນ, ແລະ ຕົບ​ໜ້າ​ພວກ​ເພິ່ນ, ແລະ ຖາມ​ວ່າ: ພວກ​ເຈົ້າ​ຈະ​ຢືນ​ຕັດສິນ​ຜູ້ຄົນພວກນີ້ ແລະ ກ່າວ​ໂທດ​ກົດໝາຍ​ຂອງ​ພວກ​ເຮົາ​ອີກ​ບໍ? ຖ້າ​ຫາກ​ພວກ​ເຈົ້າ​ມີ​ອຳນາດ​ອັນ​ຍິ່ງ​ໃຫຍ່​ເຊັ່ນ​ນັ້ນ ແລ້ວ​ເປັນ​ຫຍັງ​ຈຶ່ງ​ບໍ່​ຊ່ອຍ​ຕົນ​ເອງ​ໃຫ້​ຫລຸດ​ພົ້ນ​ໄດ້?"},{"vNo":21,"txt":"ແລະ ເຂົາເຈົ້າ​ໄດ້​ເວົ້າ​ຫລາຍ​ເລື່ອງ​ໃນ​ທຳນອງ​ນີ້, ໂດຍ​ທີ່​ກັດ​ແຂ້ວ, ແລະ ຖົ່ມນ້ຳລາຍ​ໃສ່​ພວກ​ເພິ່ນ, ແລະ ຖາມ​ວ່າ: ພວກ​ເຮົາ​ຈະ​ເປັນ​ແນວໃດ​ເວລາ​ພວກ​ເຮົາ​ອັບ​ປະ​ໂຫຍດ?"},{"vNo":22,"txt":"ແລະ ເຂົາ​ເຈົ້າ​ໄດ້​ເວົ້າຫລາຍ​ເລື່ອງ​ໃນ​ທຳນອງ​ນີ້, ແທ້​ຈິງ​ແລ້ວ, ເຂົາ​ເຈົ້າ​ໄດ້​ເວົ້າກັບ​ພວກ​ເພິ່ນ​ຕ່າງໆ​ນາໆ; ແລະ ໄດ້​ເຍາະ​ເຍີ້ຍ​ພວກ​ເພິ່ນ​ຢູ່​ແນວ​ນັ້ນຕັ້ງ​ຫລາຍ​ມື້, ແລະ ເຂົາ​ເຈົ້າບໍ່​ເອົາ​ເຂົ້າ​ເອົາ​ນ້ຳ​ໃຫ້​ພວກ​ເພິ່ນກິນ ເພື່ອ​ພວກ​ເພິ່ນ​ຈະ​ໄດ້​ຫິວ​ເຂົ້າຫິວ​ນ້ຳ; ແລະ ເຂົາ​ເຈົ້າ​ໄດ້​ແກ້​ເສື້ອ​ຜ້າ​ຂອງ​ພວກ​ເພິ່ນ​ອອກ​ນຳ​ອີກ ເພື່ອ​ພວກ​ເພິ່ນ​ຈະ​ໄດ້​ເປືອຍ​ເປົ່າ; ແລະ ພວກ​ເພິ່ນ​ຖືກ​ມັດ​ໄວ້​ດ້ວຍ​ເຊືອກ​ທີ່​ໝັ້ນ ແລະ ຖືກ​ຂັງ​ຢູ່​ໃນ​ຄຸກ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຫລັງ​ຈາກພວກ​ເພິ່ນ​ໄດ້​ທົນ​ທຸກ​ທໍ​ລະມານ​ຢູ່​ຫລາຍ​ມື້​ແນວ​ນັ້ນ, (ໃນ​ວັນ​ທີ​ສິບ​ສອງ​ຂອງ​ເດືອນສິບ, ໃນ​ປີ​ທີ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງນີ​ໄຟ) ຄື​ຫົວໜ້າ​ຜູ້​ຕັດສິນ​ດູ​ແລ​ແຜ່ນດິນ​ອຳ​ໂມນ​ໄນ​ຮາ ແລະ ຜູ້​ສອນ ແລະ ທະ​ນາຍ​ຄວາມ​ຂອງ​ພວກ​ເຂົາ​ຫລາຍ​ຄົນໄດ້​ເຂົ້າ​ໄປ​ໃນ​ຄຸກ ຊຶ່ງ​ແອວ​ມາ​ກັບ​ແອມ​ມິວ​ເລັກ​ໄດ້​ຖືກ​ມັດ​ໄວ້​ດ້ວຍ​ເຊືອກ."},{"vNo":24,"txt":"ແລະ ຫົວໜ້າ​ຜູ້​ຕັດສິນ​ໄດ້​ມາ​ຢືນ​ຢູ່​ຕໍ່ໜ້າ​ພວກ​ເພິ່ນ ແລະ ຕົບ​ໜ້າ​ພວກ​ເພິ່ນ​ອີກ, ແລະ ເວົ້າກັບ​ພວກ​ເພິ່ນ​ວ່າ: ຖ້າ​ຫາກ​ພວກ​ເຈົ້າມີ​ອຳນາດ​ຂອງ​ພຣະ​ເຈົ້າ, ພວກ​ເຈົ້າກໍ​ຄວນ​ຊ່ອຍ​ຕົນ​ເອງ​ໃຫ້​ຫລຸດ​ພົ້ນອອກ​ຈາກ​ເຊືອກ​ມັດ​ເຫລົ່າ​ນີ້​ແມ, ເມື່ອນັ້ນພວກ​ເຮົາ​ຈຶ່ງ​ຈະ​ເຊື່ອ​ວ່າ ພຣະຜູ້​ເປັນ​ເຈົ້າຈະ​ທຳລາຍ​ຜູ້​ຄົນ​ພວກ​ນີ້​ຕາມ​ຄຳ​ເວົ້າຂອງ​ພວກ​ເຈົ້າ."},{"vNo":25,"txt":"ແລະ ເຫດການໄດ້ບັງເກີດຂຶ້ນຄື ເຂົາ​ເຈົ້າທັງ​ໝົດ​ໄດ້​ເຂົ້າ​ໄປ​ຕົບ​ໜ້າ​ພວກ​ເພິ່ນ, ໂດຍ​ເວົ້າຄວາມ​ດຽວ​ກັນ​ຈົນ​ກະ​ທັ້ງຜູ້​ສຸດ​ທ້າຍ; ແລະ ເມື່ອ​ຜູ້​ສຸດ​ທ້າຍ​ໄດ້​ເວົ້າກັບ​ພວກ​ເພິ່ນ​ແລ້ວ ອຳນາດ​ຂອງ​ພຣະ​ເຈົ້າ​ໄດ້​ມາສະ​ຖິດ​ຢູ່​ກັບ​ແອວ​ມາ​ກັບ​ແອມ​ມິວ​ເລັກ, ແລະ ທັງ​ສອງ​ໄດ້​ລຸກຢືນ​ຂຶ້ນ."},{"vNo":26,"txt":"ແລະ ແອວ​ມາ​ໄດ້​ຮ້ອງ​ຂຶ້ນ, ກ່າວ​ວ່າ: ໂອ້ ພຣະ​ອົງ​ເຈົ້າ​ເອີຍ, ຈະ​ໃຫ້​ພວກ​ຂ້ານ້ອຍ​ທົນ​ຕໍ່​ຄວາມທຸກ​ທໍລະມານ​ທີ່​ສາຫັດ​ນີ້​ໄປ​ອີກ​ດົນ​ປານ​ໃດ? ໂອ້ ພຣະ​ອົງ​ເຈົ້າ​ເອີຍ, ຈົ່ງ​ໂຜດ​ປະທານ​ກຳລັງ​ໃຫ້​ພວກ​ຂ້ານ້ອຍ​ຕາມ​ສັດທາ​ຂອງ​ພວກ​ຂ້ານ້ອຍ ອັນ​ມີ​ຢູ່​ໃນ​ພຣະ​ຄຣິດ ຈົນ​ເຖິງ​ການ​ປົດ​ປ່ອຍ​ດ້ວຍ​ເທີ້ນ. ແລະ ພວກ​ເພິ່ນໄດ້​ເຮັດ​ໃຫ້​ເຊືອກ​ທີ່​ມັດ​ຢູ່​ນັ້ນ​ຂາດ​ອອກ; ແລະ ເວລາ​ຜູ້​ຄົນ​ເຫັນ​ເຊັ່ນ​ນັ້ນ, ກໍ​ເລີ່ມ​ປົບ​ໜີເພາະ​ຄວາມ​ຢ້ານ​ກົວ​ວ່າ​ຄວາມ​ພິນາດ​ຈະ​ເກີດ​ຂຶ້ນ​ກັບ​ພວກ​ເຂົາ."},{"vNo":27,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຄວາມ​ຢ້ານ​ກົວ​ຂອງ​ເຂົາ​ເຈົ້ານັ້ນ​ໃຫຍ່​ຫລວງ​ທີ່​ສຸດ ຈົນ​ວ່າ​ເຂົາ​ເຈົ້າໄດ້​ລົ້ມລົງ​ຢູ່​ກັບ​ພື້ນ​ດິນ, ແລະ ອອກ​ໄປ​ບໍ່ຮອດປະຕູ​ນອກ​ຄຸກ​ຊ້ຳ; ແລະ ເກີດ​ແຜ່ນດິນ​ໄຫວ​ຢ່າງ​ໜັກ ແລະ ກຳ​ແພງ​ຄຸກ​ໄດ້​ແຍກ​ອອກ​ເປັນ​ສອງ, ເຮັດ​ໃຫ້​ມັນ​ພັງລົງ​ຢູ່ກັບ​ພື້ນ​ດິນ; ແລະ ຫົວໜ້າ​ຕັດສິນ, ພວກ​ທະນາຍຄວາມ, ພວກ​ປະ​ໂລຫິດ, ແລະ ພວກ​ຄູ​ສອນ​ທີ່​ຕົບ​ໜ້າ​ແອວ​ມາ​ກັບ​ແອມ​ມິວ​ເລັກ​ໄດ້​ຕາຍ​ໄປ​ເພາະ​ຖືກ​ຫີນ​ທັບ."},{"vNo":28,"txt":"ແລະ ແອວ​ມາ​ກັບ​ແອມ​ມິວ​ເລັກ​ໄດ້​ອອກ​ມາ​ຈາກ​ຄຸກ, ແລະ ພວກ​ເພິ່ນ​ບໍ່​ໄດ້​ຮັບ​ບາດ​ເຈັບ​ຫຍັງ​ເລີຍ; ເພາະ​ພຣະ​ຜູ້​ເປັນ​ເຈົ້າ​ໄດ້​ປະທານ​ອຳນາດ​ໃຫ້​ແກ່​ພວກ​ເພິ່ນ, ຕາມ​ສັດທາ​ຂອງ​ພວກ​ເພິ່ນ​ທີ່​ມີ​ຢູ່​ໃນ​ພຣະ​ຄຣິດ. ແລະ ພວກ​ເພິ່ນ​ໄດ້​ຍ່າງ​ອອກ​ຈາກ​ຄຸກ​ຢ່າງ​ສະບາຍ; ແລະ ເຊືອກ​ມັດ​ໄດ້​ຫລຸດ​ອອກ​ຈາກ​ພວກ​ເພິ່ນ; ແລະ ຄຸກ​ໄດ້​ຍຸບ​ລົງ​ກັບ​ພື້ນ​ດິນ, ແລະ ທຸກ​ຄົນ​ຢູ່​ພາຍ​ໃນ​ກຳ​ແພງ​ຄຸກ​ໄດ້​ຖືກ​ຂ້າ​ຕາຍ​ໝົດ, ນອກ​ຈາກ​ແອວ​ມາ​ກັບ​ແອມ​ມິວ​ເລັກ​ເທົ່າ​ນັ້ນ; ແລະ ພວກ​ເພິ່ນ​ໄດ້​ຍ່າງ​ມຸ້ງ​ໜ້າ​ເຂົ້າ​ໄປ​ໃນ​ເມືອງ."},{"vNo":29,"txt":"ບັດ​ນີ້ຝູງ​ຊົນ​ໂດຍ​ທີ່​ໄດ້​ຍິນ​ສຽງ​ກຶກ​ກ້ອງ​ອັນ​ໃຫຍ່​ຫລວງ​ກໍ​ຟ້າວ​ແລ່ນ​ມາ​ເຕົ້າ​ໂຮມ​ກັນ​ເພື່ອ​ຢາກ​ຮູ້ຈັກ​ສາ​ເຫດ​ຂອງ​ມັນ; ແລະ ເວລາ​ພວກ​ເຂົາ​ເຫັນ​ແອວ​ມາ​ກັບ​ແອມ​ມິວ​ເລັກ​ຍ່າງ​ອອກ​ຈາກ​ຄຸກ ແລະ ກຳ​ແພງ​ຄຸກ​ພັງລົງຢູ່​ກັບ​ພື້ນ​ດິນ, ພວກ​ເຂົາ​ກໍ​ຖືກ​ຄອບ​ງຳ​ດ້ວຍ​ຄວາມ​ຢ້ານ​ກົວຢ່າງ​ໃຫຍ່​ຫລວງ ແລະ ປົບ​ໜີ​ໄປ​ຕໍ່ໜ້າ​ແອວ​ມາ​ກັບ​ແອມ​ມິວ​ເລັກ ຄື​ກັນ​ກັບ​ແກະ​ແລ່ນ​ໜີ​ຈາກ​ສິງ​ສອງ​ໂຕ; ແລະ ພວກ​ເຂົາ​ໄດ້ໜີ​ໄປ​ຕໍ່ໜ້າ​ຂອງ​ແອວ​ມາ​ກັບ​ແອມ​ມິວ​ເລັກ​ແນວ​ນັ້ນ."}]}