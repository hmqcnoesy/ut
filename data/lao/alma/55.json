{"heading":"ໂມ​ໂຣ​ໄນ​ປະຕິ​ເສດ​ບໍ່​ແລກປ່ຽນ​ຊະ​ເລີຍ​ເສິກ—ທະຫານ​ຍາມ​ຊາວ​ເລ​ມັນ​ຖືກ​ຫລອກ​ໃຫ້​ມຶນ​ເມົາ, ແລະ ຊະ​ເລີຍ​ເສິກ​ຊາວ​ນີ​ໄຟ​ໄດ້​ຮັບ​ການ​ປົດ​ປ່ອຍ—ຊາວ​ນີ​ໄຟ​ໄດ້​ຍຶດ​ເອົາ​ເມືອງ​ກິດ​ໂດຍ​ບໍ່​ໄດ້​ເສຍ​ເລືອດ​ເນື້ອ​ເລີຍ. ປະມານ 63–62 ປີ ກ່ອນ ຄ.ສ.","prevAbbr":"alma","prevNo":54,"nextAbbr":"alma","nextNo":56,"chapterTitle":"ແອວ​ມາ ໕໕","verses":[{"vNo":"1 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂມ​ໂຣ​ໄນ​ຮັບ​ສານ​ສະບັບ​ນີ້​ແລ້ວ ເພິ່ນ​ກໍ​ໃຈ​ຮ້າຍ​ແຮງ​ຍິ່ງ​ຂຶ້ນ, ເພາະ​ເພິ່ນ​ຮູ້​ວ່າ​ອາມ​ໂມ​ຣອນ​ມີ​ຄວາມ​ຮູ້​ໂດຍ​ສົມບູນ​ເຖິງ​ກົນອຸບາຍ​ຂອງ​ຕົນ​ເອງ; ແທ້​ຈິງ​ແລ້ວ, ເພິ່ນ​ຮູ້​ວ່າ​ເຫດຜົນ​ທີ່​ອາມ​ໂມ​ຣອນ​ຈະ​ເອົາ​ມາ​ເຮັດ​ສົງຄາມ​ກັບ​ຊາວ​ນີ​ໄຟ​ນັ້ນ​ບໍ່​ທ່ຽງ​ທຳ​ເລີຍ."},{"vNo":"2 ","txt":"ແລະ ໂມ​ໂຣ​ໄນ​ກ່າວ​ວ່າ: ຈົ່ງ​ເບິ່ງ, ຂ້າພະ​ເຈົ້າຈະ​ບໍ່​ແລກປ່ຽນ​ຊະ​ເລີຍ​ເສິກ​ກັບ​ອາມ​ໂມ​ຣອນ ນອກ​ຈາກ​ວ່າ​ລາວ​ຈະລົ້ມ​ເລີກ​ຄວາມ​ມຸ້ງ​ໝາຍ​ຂອງ​ລາວ​ຕາມ​ສານ​ຂອງ​ຂ້າພະ​ເຈົ້ານັ້ນ; ເພາະວ່າ​ຂ້າພະ​ເຈົ້າຈະ​ບໍ່​ໃຫ້​ລາວ​ມີ​ອຳນາດ​ຫລາຍ​ໄປ​ກວ່າ​ທີ່​ລາວ​ມີ​ຢູ່​ໃນ​ເວລາ​ນີ້."},{"vNo":"3 ","txt":"ຈົ່ງ​ເບິ່ງ, ຂ້າພະ​ເຈົ້າ​ຮູ້ຈັກ​ສະຖານ​ທີ່​ທີ່​ຊາວ​ເລ​ມັນ​ກັກ​ຂັງ​ຜູ້ຄົນ​ຂອງ​ຂ້າພະ​ເຈົ້າ​ໄວ້ ຊຶ່ງ​ພວກ​ເຂົາ​ຈັບ​ເອົາ​ໄປ​ເປັນ​ຊະ​ເລີຍ; ແລະ ໂດຍ​ທີ່​ອາມ​ໂມ​ຣອນ​ບໍ່​ຍອມ​ຮັບ​ເງື່ອນ​ໄຂ​ຕາມ​ສານ​ຂອງ​ຂ້າພະ​ເຈົ້າ​ແລ້ວ, ຈົ່ງ​ເບິ່ງ, ຂ້າພະ​ເຈົ້າ​ຈະ​ໃຫ້​ລາວ​ຕາມ​ຄຳ​ເວົ້າຂອງ​ຂ້າພະ​ເຈົ້າ; ຈົ່ງ​ເບິ່ງ, ຂ້າພະ​ເຈົ້າຈະ​ຕາມ​ຂ້າ​ພວກ​ເຂົາ​ຈົນ​ກວ່າ​ວ່າ​ພວກ​ເຂົາ​ຈະ​ຕ້ອງ​ຂໍ​ສັນຕິພາບ."},{"vNo":"4 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂມ​ໂຣ​ໄນ​ກ່າວ​ຂໍ້ຄວາມ​ນີ້​ແລ້ວ, ເພິ່ນ​ສັ່ງ​ໃຫ້​ມີ​ການ​ກວດຄົ້ນ​ໃນ​ບັນດາ​ທະຫານ​ຂອງ​ເພິ່ນ​ເພື່ອ​ເພິ່ນ​ຈະ​ໄດ້​ພົບ​ຜູ້​ໃດ​ຜູ້​ໜຶ່ງ​ຊຶ່ງ​ເປັນ​ຜູ້​ສືບ​ເຊື້ອສາຍ​ຂອງ​ຊາວ​ເລ​ມັນ​ຢູ່​ໃນ​ບັນດາ​ພວກ​ຕົນ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ພົບ​ຄົນ​ໜຶ່ງ​ຊື່ວ່າ ເລ​ມັນ; ແລະ ລາວ​ເປັນ​ຂ້າ​ໃ​ຊ້ຂອງ​ກະສັດ ຜູ້​ຖືກ​ອະ​ມາ​ລີ​ໄຄ​ຢາ​ລອບ​ຂ້ານັ້ນ."},{"vNo":"6 ","txt":"ບັດ​ນີ້​ໂມ​ໂຣ​ໄນ​ສັ່ງ​ໃຫ້​ເລ​ມັນ ແລະ ທະຫານ​ຈຳນວນ​ໜ້ອຍ​ໜຶ່ງ​ອອກ​ໄປ​ຫາ​ທະຫານ​ຍາມ ຊຶ່ງ​ເຝົ້າຍາມ​ຊາວ​ນີ​ໄຟ​ຢູ່."},{"vNo":"7 ","txt":"ບັດ​ນີ້ຊາວ​ນີ​ໄຟ​ຖືກ​ກັກ​ຂັງ​ໄວ້​ຢູ່​ໃນ​ເມືອງ​ກິດ; ດັ່ງນັ້ນ ໂມ​ໂຣ​ໄນ​ຈຶ່ງ​ໄດ້​ແຕ່ງຕັ້ງ​ເລ​ມັນ​ໃຫ້​ເອົາ​ທະຫານ​ຈຳນວນ​ໜ້ອຍ​ໜຶ່ງ​ໄປ​ກັບ​ລາວ."},{"vNo":"8 ","txt":"ແລະ ເມື່ອ​ເຖິງ​ຕອນ​ຄ່ຳ​ມາ ເລ​ມັນ​ໄດ້​ໄປ​ຫາ​ທະຫານ​ຍາມ​ທີ່​ເຝົ້າຍາມ​ຊາວ​ນີ​ໄຟ​ຢູ່, ແລະ ຈົ່ງ​ເບິ່ງ, ພວກ​ເຂົາ​ເຫັນ​ເລ​ມັນ​ເຂົ້າມາ ແລ້ວພວກ​ທະຫານ​ຍາມ​ກໍ​ຮ້ອງ​ຂຶ້ນ; ແຕ່​ລາວ​ໄດ້​ເວົ້າກັບ​ພວກ​ເຂົາ​ວ່າ: ບໍ່​ຕ້ອງ​ຢ້ານ; ຈົ່ງ​ເບິ່ງ, ຂ້ອຍ​ກໍ​ເປັນ​ຊາວ​ເລ​ມັນ. ຈົ່ງ​ເບິ່ງ, ພວກ​ເຮົາ​ໄດ້​ໂຕນ​ໜີມາ​ຈາກ​ຊາວ​ນີ​ໄຟ​ໃນ​ເວລາ​ທີ່​ພວກ​ເຂົາ​ກຳລັງ​ນອນ​ຫລັບ​ຢູ່; ແລະ ຈົ່ງ​ເບິ່ງ ພວກ​ເຮົາ​ໄດ້​ລັກ​ເອົາ​ເຫລົ້າ​ແວງ​ຂອງ​ພວກ​ເຂົາ​ມາ​ນຳ​ອີກ."},{"vNo":"9 ","txt":"ບັດ​ນີ້​ເວລາ​ຊາວ​ເລ​ມັນ​ໄດ້​ຍິນ​ຂໍ້ຄວາມ​ນີ້​ແລ້ວ ພວກ​ເຂົາ​ກໍ​ຕ້ອນຮັບ​ລາວດ້ວຍ​ຄວາມ​ປິ​ຕິ​ຍິນ​ດີ; ແລະ ພວກ​ເຂົາ​ໄດ້​ເວົ້າກັບ​ລາວ​ວ່າ: ເອົາ​ເຫລົ້າ​ແວງ​ຂອງ​ເຈົ້າມາ​ນີ້ ເພື່ອ​ພວກ​ເຮົາ​ຈະ​ໄດ້​ດື່ມ; ພວກ​ເຮົາ​ດີ​ໃຈ​ຫລາຍ​ທີ່​ເຈົ້າ​ໄດ້​ເຫລົ້າ​ແວງ​ມາ​ນຳ ເພາະວ່າ​ພວກ​ເຮົາ​ມີ​ຄວາມ​ອິດ​ເມື່ອຍ​ຫລາຍ."},{"vNo":"10 ","txt":"ແລະ ເລ​ມັນ​ໄດ້​ເວົ້າກັບ​ພວກ​ເຂົາ​ວ່າ: ໃຫ້​ພວກ​ເຮົາ​ເກັບ​ເຫລົ້າ​ແວງ​ນີ້​ໄວ້​ກ່ອນ​ຈົນ​ກວ່າ​ວ່າ​ພວກ​ເຮົາ​ຈະ​ອອກ​ໄປ​ສູ້​ຮົບ​ກັບ​ຊາວ​ນີ​ໄຟ. ແຕ່​ຄຳ​ເວົ້ານີ້​ໄດ້​ເຮັດ​ໃຫ້​ພວກ​ເຂົາຢາກ​ດື່ມ​ເຫລົ້າ​ແວງ​ຫລາຍ​ກວ່າ​ເກົ່າ;"},{"vNo":"11 ","txt":"ເພາະ​ພວກ​ເຂົາ​ເວົ້າວ່າ: ພວກ​ເຮົາ​ມີ​ຄວາມ​ອິດ​ເມື່ອຍຫລາຍ, ໃຫ້​ພວກ​ເຮົາ​ດື່ມ​ເຫລົ້າ​ແວງ​ຂອງ​ເຈົ້າ​ເສຍ​ເຖີດ, ແລະ ອີກ​ບໍ່​ດົນ​ພວກ​ເຮົາ​ຈະ​ໄດ້​ຮັບ​ເຫລົ້າ​ແວງ​ທີ່​ເປັນ​ສ່ວນ​ແບ່ງ​ຂອງ​ພວກ​ເຮົາ​ແລ້ວ, ຊຶ່ງ​ມັນ​ຈະ​ເຮັດ​ໃຫ້​ພວກ​ເຮົາ​ມີ​ກຳລັງ​ເພີ່ມ​ຂຶ້ນ​ເພື່ອ​ໄປ​ຕໍ່ສູ້​ກັບ​ຊາວ​ນີ​ໄຟ."},{"vNo":"12 ","txt":"ແລະ ເລ​ມັນ​ຈຶ່ງ​ເວົ້າກັບ​ພວກ​ເຂົາ​ວ່າ: ຖ້າ​ພວກ​ເຈົ້າຢາກ​ດື່ມ​ກໍ​ເຊີ​ນຕາມ​ສະບາຍ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ດື່ມ​ເຫລົ້າ​ແວງ​ຢ່າງ​ສະບາຍ; ແລະ ພວກ​ເຂົາ​ພໍ​ໃຈ​ໃນ​ລົດ​ຊາດ​ຂອງ​ມັນ, ດັ່ງນັ້ນ ພວກ​ເຂົາ​ຈຶ່ງ​ດື່ມ​ຕໍ່​ໄປ​ອີກ​ຢ່າງ​ລື້​ນ​ເລີງ; ແລະ ເຫລົ້ານັ້ນປຸກ​ຫລາຍ, ເພາະ​ໄດ້​ເຮັດ​ມັນ​ໃຫ້​ປຸກ​ແບບ​ນັ້ນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ດື່ມ ແລະ ມ່ວນ​ຊື່ນ​ກັນ; ແລະ ບໍ່​ດົນ​ພວກ​ເຂົາ​ກໍ​ມຶນ​ເມົາ​ໝົດ."},{"vNo":"15 ","txt":"ແລະ ບັດ​ນີ້​ເມື່ອ​ເລ​ມັນ ແລະ ຄົນ​ຂອງ​ລາວ​ເຫັນ​ວ່າ​ພວກ​ນັ້ນ​ເມົາ​ເຫລົ້າ​ໝົດ ແລະ ກຳລັງ​ນອນ​ຫລັບ​ສະ​ໜິດ​ຢູ່, ພວກ​ເຂົາ​ຈຶ່ງ​ໄດ້​ກັບ​ໄປ​ຫາ​ໂມ​ໂຣ​ໄນ ແລະ ເລົ່າ​ເລື່ອງ​ທັງ​ໝົດ​ທີ່​ເກີດ​ຂຶ້ນ​ໃຫ້​ເພິ່ນ​ຟັງ."},{"vNo":"16 ","txt":"ແລະ ບັດ​ນີ້ມັນ​ໄດ້​ເປັນ​ໄປ​ຕາມ​ແຜນ​ການ​ຂອງ​ໂມ​ໂຣ​ໄນ. ແລະ ໂມ​ໂຣ​ໄນ​ຊຶ່ງໄດ້​ຕຽມທະຫານ​ຂອງ​ເພິ່ນ​ໄວ້​ພ້ອມ​ດ້ວຍ​ອາວຸດ​ຢູ່​ແລ້ວ; ແລະ ເພິ່ນ​ໄດ້​ສົ່ງ​ທະຫານ​ໄປ​ຫາ​ເມືອງ​ກິດ​ຂະນະ​ທີ່​ຊາວ​ເລ​ມັນ​ກຳລັງ​ນອນ​ຫລັບ​ສະ​ໜິດ ແລະ ມຶນ​ເມົາ​ຢູ່, ແລະ ເພິ່ນ​ໄດ້​ສົ່ງ​ອາວຸດ​ແຫ່ງ​ສົງຄາມ​ໄປ​ໃຫ້​ຊະ​ເລີຍ​ເສິກ​ນຳ​ອີກ, ເຖິງ​ຂະໜາດ​ທີ່​ພວກ​ເຂົາ​ມີ​ອາວຸດ​ຄົບ​ມື;"},{"vNo":"17 ","txt":"ແທ້​ຈິງ​ແລ້ວ, ແມ່ນ​ແຕ່​ໃຫ້​ແກ່​ພວກ​ແມ່​ຍິງ​ຂອງ​ພວກ​ເຂົາ, ແລະ ເດັກນ້ອຍ​ທັງ​ໝົດ​ຂອງ​ພວກ​ເຂົາ, ຕາມ​ແຕ່​ຄວາມ​ສາມາດ​ທີ່ຈະ​ໃຊ້​ອາວຸດ​ໄດ້, ເມື່ອໂມ​ໂຣ​ໄນ​ໄດ້​ມອບອາວຸດ​ໃຫ້​ແກ່ຊະ​ເລີຍ​ເສິກ​ທຸກ​ຄົນ, ແລະ ທັງ​ໝົດ​ນີ້​ເຮັດ​ໄປ​ໃນ​ຄວາມ​ງຽບທີ່​ສຸດ."},{"vNo":"18 ","txt":"ແຕ່​ຖ້າ​ຫາກ​ພວກ​ເຂົາ​ເຮັດ​ໃຫ້​ພວກ​ເລ​ມັນ​ຕື່ນ​ຂຶ້ນມາ, ຈົ່ງ​ເບິ່ງ ພວກ​ເຂົາ​ຍັງ​ມຶ​ນ​ເມົາ​ຢູ່ ແລະ ຊາວ​ນີ​ໄຟ​ຕ້ອງ​ໄດ້​ຂ້າ​ພວກ​ເຂົາ​ຖິ້ມ."},{"vNo":"19 ","txt":"ແຕ່​ຈົ່ງ​ເບິ່ງ, ນີ້​ບໍ່​ແມ່ນ​ຄວາມ​ປາ​ຖະໜາ​ຂອງ​ໂມ​ໂຣ​ໄນ​ເລີຍ; ເພິ່ນ​ບໍ່ໄດ້​ເບີກ​ບານ​ຢູ່​ໃນ​ການ​ຂ້າ​ຟັນ ຫລື ການ​ນອງ​ເລືອດ, ແຕ່​ເພິ່ນ​ເບີກ​ບານ​ຢູ່​ໃນ​ການ​ຊ່ອຍ​ເຫລືອ​ຜູ້​ຄົນ​ຂອງ​ເພິ່ນ​ໃຫ້​ພົ້ນ​ຈາກ​ຄວາມ​ພິນາດ; ແລະ ດ້ວຍ​ເຫດ​ນີ້ ເພິ່ນ​ຈະ​ບໍ່​ໄດ້​ນຳ​ຄວາມ​ບໍ່​ຍຸດ​ຕິ​ທຳ​ມາ​ຫາ​ເພິ່ນ​ເລີຍ, ເພິ່ນ​ຈຶ່ງ​ບໍ່​ຍອມ​ໂຈມ​ຕີ​ຊາວ​ເລ​ມັນ ແລະ ທຳລາຍ​ພວກ​ເຂົາ​ໃນ​ຂະນະ​ທີ່​ພວກ​ເຂົາ​ກຳລັງ​ມຶນ​ເມົາ​ຢູ່."},{"vNo":"20 ","txt":"ແຕ່​ເພິ່ນ​ໄດ້​ຕາມ​ຄວາມ​ປະສົງ​ຂອງ​ເພິ່ນ​ແລ້ວ; ເພາະວ່າ​ເພິ່ນ​ໄດ້​ມອບ​ອາວຸດ​ໃຫ້​ຊະ​ເລີຍ​ເສິກ​ຊາວ​ນີ​ໄຟ​ທຸກ​ຄົນ​ຢູ່​ພາຍ​ໃນ​ກຳ​ແພງ​ເມືອງ ແລະ ໃຫ້​ອຳນາດ​ແກ່​ພວກ​ເຂົາ​ທີ່​ຈະ​ໄດ້​ຄວາມ​ເປັນ​ເຈົ້າຂອງ​ພາກສ່ວນ​ຕ່າງໆ ຊຶ່ງຢູ່​ພາຍ​ໃນ​ກຳ​ແພງ​ເມືອງ​ນັ້ນ."},{"vNo":"21 ","txt":"ແລະ ຫລັງ​ຈາກ​ນັ້ນ ເພິ່ນ​ໄດ້​ໃຫ້​ທະຫານ​ຂອງ​ເພິ່ນ​ຖອຍ​ອອກ​ໄປ, ແລະ ລ້ອມ​ກອງທັບ​ຂອງ​ຊາວ​ເລ​ມັນ​ໄວ້."},{"vNo":"22 ","txt":"ບັດ​ນີ້​ຈົ່ງ​ເບິ່ງ ທຸກ​ສິ່ງ​ທຸກ​ຢ່າງ​ນີ້​ໄດ້​ເກີດ​ຂຶ້ນ​ໃນ​ຕອນ​ກາງຄືນ, ເວລາ​ທີ່​ຊາວ​ເລ​ມັນ​ຕື່ນ​ຂຶ້ນມາ​ໃນ​ຕອນ​ເຊົ້າ ພວກ​ເຂົາ​ກໍ​ໄດ້​ເຫັນ​ວ່າ​ຕົນ​ເອງ​ກຳລັງ​ຖືກ​ຊາວ​ນີ​ໄຟ​ອ້ອມ​ໄວ້​ຢູ່​ຂ້າງ​ນອກ​ເມືອງ, ແລະ ເຫັນ​ຊະ​ເລີຍ​ເສິກ​ຂອງ​ຕົນ​ຖື​ອາວຸດ​ຢູ່​ຂ້າງ​ໃນ."},{"vNo":"23 ","txt":"ແລ້ວພວກ​ເຂົາ​ໄດ້​ເຫັນ​ວ່າ​ຊາວ​ນີ​ໄຟ​ມີ​ກຳລັງ​ຫລາຍ​ກວ່າ​ພວກ​ເຂົາ; ແລະ ໃນ​ສະພາບ​ນີ້ ພວກ​ເຂົາ​ຮູ້​ວ່າ ມັນ​ບໍ່​ສົມຄວນ​ທີ່​ຈະ​ເຂົ້າຕໍ່ສູ້​ກັບ​ຊາວ​ນີ​ໄຟ; ດັ່ງນັ້ນ ນາຍ​ທະຫານ​ຊັ້ນຫົວໜ້າ​ຂອງ​ພວກ​ເຂົາ​ຈຶ່ງ​ໄດ້​ສັ່ງເອົາ​ອາວຸດ​ຂອງ​ພວກ​ເຂົາ, ແລະ ພວກ​ເຂົາ​ໄດ້​ນຳ​ມັນ​ອອກ​ມາ ແລະ ໂຍນ​ມັນ​ລົງ​ທີ່​ຕີນ​ຂອງ​ຊາວ​ນີ​ໄຟ, ວິ​ງວອນ​ຂໍ​ຄວາມ​ເມດ​ຕາ​ສົງສານ."},{"vNo":"24 ","txt":"ບັດ​ນີ້​ຈົ່ງ​ເບິ່ງ, ນີ້​ເປັນຄວາມ​ປາ​ຖະໜາ​ຂອງ​ໂມ​ໂຣ​ໄນ. ເພິ່ນ​ຈຶ່ງ​ໄດ້​ເອົາ​ພວກ​ເຂົາ​ໄວ້​ເປັນ​ຊະ​ເລີຍ​ເສິກ, ແລະ ຍຶດ​ເອົາ​ເມືອງ​ນັ້ນ, ແລະ ໃຫ້​ພວກ​ເຂົາ​ປ່ອຍ​ຊະ​ເລີຍ​ທັງ​ໝົດ​ຊຶ່ງ​ເປັນ​ຊາວ​ນີ​ໄຟ; ແລະ ພວກ​ເຂົາ​ໄດ້​ເຂົ້າຮ່ວມກັບ​ກອງທັບ​ຂອງ​ໂມ​ໂຣ​ໄນ, ແລະ ເປັນ​ກຳ​ລັງ​ສຳຄັນ​ໃນ​ກອງທັບ​ຂອງ​ເພິ່ນ."},{"vNo":"25 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສັ່ງ​ໃຫ້​ຊາວ​ເລ​ມັນ​ຊຶ່ງ​ເພິ່ນ​ຍຶດ​ໄວ້​ເປັນ​ຊະ​ເລີຍ​ເລີ່ມ​ເຮັດ​ວຽກ​ງານ​ເພື່ອ​ດັດ​ແປງ​ປ້ອມ​ຍາມທົ່ວ​ເມືອງ​ກິດ​ໃຫ້​ມັນ​ເຂັ້ມ​ແຂງ​ຂຶ້ນຕື່ມ​ອີກ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ເພິ່ນ​ໄດ້​ເສີມ​ສ້າງ​ເມືອງ​ກິດ​ຕາມ​ຄວາມ​ປາ​ຖະໜາ​ຂອງ​ເພິ່ນ​ແລ້ວ, ເພິ່ນ​ກໍ​ໄດ້​ສັ່ງ​ໃຫ້​ຜູ້​ຄົນ​ຂອງ​ເພິ່ນ​ນຳ​ເອົາ​ຊະ​ເລີຍ​ເສິກ​ໄປຫາ​ເມືອງ​ອຸດົມ​ສົມບູນ; ແລະ ເພິ່ນ​ໄດ້​ຄຸ້ມ​ກັນ​ເມືອງ​ນັ້ນ​ໄວ້​ດ້ວຍ​ກຳລັງ​ທີ່​ເຂັ້ມ​ແຂງ​ທີ່​ສຸດ."},{"vNo":"27 ","txt":"ແລະ ເຫດ​ການ​ໄດ້​ບັງ​ເກີດ​ຂຶ້ນຄື ທັງໆ​ທີ່​ຊາວ​ເລ​ມັນ​ມີ​ກົນ​ອຸບາຍ​ຫລາຍ​ຢ່າງ, ຊາວ​ນີ​ໄຟ​ຍັງ​ໄດ້​ຮັກສາ ແລະ ປ້ອງ​ກັນ​ຊະ​ເລີຍ​ເສິກ​ທັງ​ໝົດ​ທີ່​ພວກ​ເຂົາ​ຈັບ​ໄດ້, ແລະ ໄດ້​ຮັກສາ​ແຜ່ນ​ດິນ ແລະ ສິ່ງ​ນີ້​ຊ່ອຍ​ໃຫ້​ໄດ້​ປຽບທັງ​ໝົດ​ໃນ​ການ​ຍຶດ​ເອົາ​ເມືອງ​ຕ່າງໆ​ຂອງ​ພວກ​ເຂົາ​ຄືນ​ມາ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ເລີ່ມ​ໄດ້​ຮັບ​ໄຊ​ຊະນະ​ອີກ, ແລະ ກູ້​ເອົາ​ສິດ ແລະ ສິດທິ​ພິ​ເສດ​ຂອງ​ພວກ​ເຂົາ​ຄືນ​ມາ."},{"vNo":"29 ","txt":"ແລະ ຫລາຍ​ເທື່ອທີ່​ຊາວ​ເລ​ມັນ​ໄດ້​ພະຍາຍາມ​ທີ່​ຈະ​ເຂົ້າລ້ອມ​ຊາວ​ນີ​ໄຟ​ໃນ​ຕອນ​ກາງຄືນ, ແຕ່​ໃນ​ຄວາມ​ພະຍາຍາມ​ເຫລົ່ານັ້ນ ພວກ​ເຂົາ​ໄດ້​ເສຍ​ຊະ​ເລີຍ​ເສິກ​ໄປ​ຫລາຍ​ຄົນ."},{"vNo":"30 ","txt":"ແລະ ຫລາຍ​ເທື່ອ​ທີ່​ຊາວ​ເລ​ມັນ​ໄດ້​ພະຍາຍາມ​ທີ່​ຈະ​ເກືອ​ເຫລົ້າ​ແວງ​ຊາວ​ນີ​ໄຟ, ເພື່ອ​ຈະ​ໄດ້​ທຳລາຍ​ພວກ​ເຂົາ​ເຫລົ່ານັ້ນດ້ວຍ​ຢາ​ພິດ ຫລືວ່າ​ດ້ວຍ​ຄວາມ​ມຶນ​ເມົາ."},{"vNo":"31 ","txt":"ແຕ່ຈົ່ງ​ເບິ່ງ, ຊາວ​ນີ​ໄຟ​ບໍ່​ໄດ້​ຊັກ​ຊ້າ​ທີ່​ຈະ​ລະນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ໃນ​ເວລາ​ທີ່​ມີ​ຄວາມທຸກທໍລະມານເລີຍ. ພວກ​ເຂົາ​ຈະ​ຖືກ​ນຳ​ໄປ​ຖືກ​ບ້ວງ​ຂອງ​ພວກ​ເລ​ມັນ​ບໍ່​ໄດ້; ແທ້​ຈິ​ງ​ແລ້ວ, ພວກ​ເຂົາ​ຈະ​ບໍ່​ດື່ມ​ເຫລົ້າ​ແວງ​ຂອງ​ພວກ​ສັດຕູ ເວັ້ນ​ເສຍ​ແຕ່​ຈະ​ໃຫ້​ຊະ​ເລີຍ​ເສິກ​ຊາວ​ເລ​ມັນ​ບາງ​ຄົນ​ດື່ມ​ເສຍ​ກ່ອນ."},{"vNo":"32 ","txt":"ແລະ ພວກ​ເຂົາ​ລະມັດລະວັງ​ຢູ່​ສະ​ເໝີ ເພື່ອ​ບໍ່​ໃຫ້​ມີ​ການ​ຖືກ​ວາງຢາ​ພິດ​ໃນ​ບັນດາ​ພວກ​ເຂົາ; ເພາະ​ຖ້າ​ຫາກ​ເຫລົ້າ​ແວງ​ເປັນ​ພິດ​ແກ່​ຊາວ​ເລ​ມັນ ມັນ​ກໍ​ຈະ​ເປັນ​ພິດ​ແກ່​ຊາວ​ນີ​ໄຟ​ຄື​ກັນ; ແລະ ຊາວ​ນີ​ໄຟ​ໄດ້​ລອງ​ຊີມ​ເຫລົ້າຂອງ​ຊາວ​ເລ​ມັນ​ແບບ​ນີ້."},{"vNo":"33 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ມັນ​ເປັນ​ການ​ສົມຄວນ​ທີ່​ໂມ​ໂຣ​ໄນ​ຈະ​ຕຽມ​ພ້ອມ​ເພື່ອ​ເຂົ້າ​ໂຈມ​ຕີ​ເມືອງ​ໂມ​ຣິ​ອານ​ທັນ; ເພາະ​ຈົ່ງ​ເບິ່ງ, ດ້ວຍ​ຜົນງານ​ຂອງ​ພວກ​ເຂົາ, ຊາວ​ເລ​ມັນຈຶ່ງ​ເສີມ​ກຳລັງ​ເມືອງ​ໂມ​ຣິ​ອານ​ທັນຈົນ​ວ່າ​ມັນ​ເປັນ​ທີ່​ໝັ້ນອັນ​ເຂັ້ມ​ແຂງ​ທີ່​ສຸດ."},{"vNo":"34 ","txt":"ແລະ ພວກ​ເຂົາ​ໄດ້​ນຳ​ເອົາ​ກຳລັງ​ໃໝ່​ເຂົ້າມາ​ໃນ​ເມືອງ, ແລະ ສົ່ງສະບຽງ​ອາຫານມາ​ເພີ່ມ​ອີກ."},{"vNo":"35 ","txt":"ແລະ ປີ​ທີ​ຊາວ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ກໍ​ໄດ້​ສິ້ນ​ສຸດ​ລົງ​ດັ່ງ​ນີ້."}]}