{"heading":"ພຣະຜູ້​ເປັນ​ເຈົ້າບັນຊາ​ໃຫ້​ອຳ​ໂມນ​ນຳພາ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ ໄປ​ຫາ​ບ່ອນ​ປອດ​ໄພ—ອຳ​ໂມນ​ມີ​ຄວາມ​ປິຕິ​ຍິນ​ດີ​ຫລາຍ​ເມື່ອ​ໄດ້​ພົບ​ກັບ​ແອວ​ມາຈົນ​ວ່າ​ຮ່າງກາຍ​ຂອງ​ລາວໝົດ​ແຮງ—ຊາວ​ນີ​ໄຟ​ໄດ້​ມອບ​ແຜ່ນດິນ​ເຈີ​ຊອນ​ໃຫ້​ພວກ​ເຂົາ—ພວກ​ເຂົາ​ຖືກ​ເອີ້ນ​ວ່າ​ຜູ້ຄົນ​ຂອງ​ອຳ​ໂມນ. ປະມານ 90–77 ປີ ກ່ອນ ຄ.ສ.","prevAbbr":"alma","prevNo":26,"nextAbbr":"alma","nextNo":28,"chapterTitle":"ແອວ​ມາ ໒໗","verses":[{"vNo":"1 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຊາວ​ເລ​ມັນ​ຊຶ່ງ​ໄດ້​ໄປ​ກໍ່​ສົງຄາມ​ກັບ​ຊາວ​ນີ​ໄຟ ໄດ້​ດີ້ນ​ລົນ​ມາ​ຫລາຍ​ເທື່ອ​ແລ້ວ​ທີ່​ຈະ​ທຳລາຍ​ຊາວ​ນີ​ໄຟ, ຈຶ່ງ​ເຫັນ​ວ່າ​ມັນ​ບໍ່​ມີ​ປະ​ໂຫຍດທີ່​ຈະ​ພະຍາຍາມ​ທຳລາຍ​ຊຶ່ງກັນ​ແລະ​ກັນ, ພວກ​ເຂົາ​ຈຶ່ງ​ໄດ້​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ອາ​ມາ​ລະ​ໄຄ​ມີ​ຄວາມ​ຄຽດ​ແຄ້ນ​ຫລາຍ​ທີ່​ສຸດເພາະ​ການ​ເສຍ​ໄຊ​ຂອງ​ພວກ​ເຂົາ. ແລະ ເມື່ອ​ເຫັນ​ວ່າ​ພວກ​ເຂົາ​ຫາ​ທາງ​ແກ້​ແຄ້ນ​ຊາວ​ນີ​ໄຟ​ບໍ່​ໄດ້, ພວກ​ເຂົາ​ຈຶ່ງ​ເລີ່ມ​ຍຸ​ຍົງ​ຜູ້ຄົນ​ໃຫ້​ຄຽດ​ແຄ້ນ​ໃຫ້​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ, ທີ່​ເປັນ​ພີ່ນ້ອງ​ຂອງ​ພວກ​ເຂົາ​ເອງ; ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ທຳລາຍ​ພວກ​ເຂົາ."},{"vNo":"3 ","txt":"ບັດ​ນີ້ຜູ້ຄົນ​ພວກ​ນີ້​ບໍ່​ຍອມ​ຈັບ​ອາວຸດ​ອີກ, ແຕ່​ພວກ​ເຂົາ​ຍອມ​ຕົວ​ໃຫ້​ຖືກ​ຂ້າ​ຕາຍ​ຕາມ​ຄວາມ​ປະສົງ​ຂອງ​ສັດຕູ​ຂອງ​ພວກ​ເຂົາ."},{"vNo":"4 ","txt":"ບັດ​ນີ້​ເມື່ອ​ອຳ​ໂມນ ແລະ ພີ່ນ້ອງ​ຂອງ​ລາວເຫັນ​ການ​ທຳລາຍ​ໃນ​ບັນດາ​ຜູ້ຄົນ​ທີ່​ລາວ​ຮັກ​ຫລາຍ​ທີ່​ສຸດ, ແລະ ໃນ​ບັນດາ​ຜູ້ຄົນ​ທີ່​ຮັກ​ເຂົາ​ເຈົ້າ—​ເພາະວ່າ​ເຂົາ​ເຈົ້າຖືກ​ນັບຖືວ່າ​ເປັນ​ເຫລົ່າ​ທູດ​ທີ່​ໄດ້​ຖືກ​ສົ່ງ​ມາ​ຈາກ​ພຣະ​ເຈົ້າ​ເພື່ອ​ຊ່ອຍ​ເຫລືອ​ພວກ​ເຂົາ​ໃຫ້​ລອດ​ຈາກ​ຄວາມ​ພິນາດ​ອັນ​ຕະຫລອດ​ໄປ—ດັ່ງນັ້ນ, ເມື່ອ​ອຳ​ໂມນ ແລະ ພີ່ນ້ອງ​ຂອງ​ລາວ​ເຫັນ​ການ​ທຳລາຍ​ອັນ​ຍິ່ງ​ໃຫຍ່​ນີ້​ແລ້ວ, ເຂົາ​ເຈົ້າກໍ​ເກີດ​ຄວາມ​ເມດ​ຕາ​ສົງສານ​ຂຶ້ນມາ, ແລະ ເຂົາ​ເຈົ້າ​ໄດ້ກ່າວ​ກັບ​ກະສັດ​ວ່າ:"},{"vNo":"5 ","txt":"ຂໍ​ໃຫ້​ພວກ​ຂ້ານ້ອຍ​ຮວບ​ຮວມ​ເອົາ​ຜູ້ຄົນ​ພວກ​ນີ້​ຂອງ​ພຣະຜູ້​ເປັນ​ເຈົ້າ, ແລະ ໃຫ້​ພວກ​ເຮົາ​ລົງ​ໄປ​ຫາ​ແຜ່ນດິນ​ເຊ​ລາ​ເຮັມລາ​ໄປ​ຫາ​ຊາວ​ນີ​ໄຟ​ພີ່ນ້ອງ​ຂອງ​ພວກ​ເຮົາ​ເຖີດ, ແລະ ໜີ​ຈາກ​ມື​ຂອງ​ສັດຕູ​ຂອງ​ພວກ​ເຮົາ​ເພື່ອ​ພວກ​ເຮົາ​ຈະ​ບໍ່​ຖືກ​ທຳລາຍ."},{"vNo":"6 ","txt":"ແຕ່​ກະສັດ​ໄດ້ເວົ້າກັບ​ເຂົາ​ເຈົ້າວ່າ: ຈົ່ງ​ເບິ່ງ, ຊາວ​ນີ​ໄຟ​ຈະ​ທຳລາຍ​ພວກ​ເຮົາ, ເພາະ​ການ​ຄາດ​ຕະກຳ ແລະ ບາບ​ອັນຫລວງຫລາຍທີ່​ພວກ​ເຮົາ​ໄດ້​ກະທຳ​ຕໍ່​ເຂົາ​ເຈົ້າ."},{"vNo":"7 ","txt":"ແລະ ອຳ​ໂມນ​ເວົ້າວ່າ: ຂ້ານ້ອຍ​ຈະ​ໄປ​ທູນ​ຖາມພຣະຜູ້​ເປັນ​ເຈົ້າ, ແລະ ຖ້າ​ຫາກ​ພຣະ​ອົງ​ບອກ​ພວກ​ເຮົາ​ວ່າ ໃຫ້​ລົງ​ໄປ​ຫາ​ພີ່ນ້ອງ​ຂອງ​ພວກ​ເຮົາ, ແລ້ວທ່ານ​ຈະ​ໄປ​ບໍ່?"},{"vNo":"8 ","txt":"ແລະ ກະສັດ​ໄດ້​ກ່າວ​ກັບ​ລາວ​ວ່າ: ແທ້​ຈິງ​ແລ້ວ, ຖ້າ​ຫາກ​ພຣະຜູ້​ເປັນ​ເຈົ້າບອກ​ໃຫ້​ພວກ​ເຮົາ​ໄປ, ພວກ​ເຮົາ​ຈະ​ລົງ​ໄປ​ຫາ​ພີ່ນ້ອງ​ຂອງ​ພວກ​ເຮົາ, ແລະ ພວກ​ເຮົາ​ຈະ​ເປັນ​ຂ້ອຍ​ຂ້າ​ພວກ​ເຂົາ​ໄປ​ຈົນ​ກວ່າ​ພວກ​ເຮົາ​ຈະ​ໃຊ້​ແທນ​ຄືນ​ໃຫ້​ພວກ​ເຂົາ​ໃນ​ການ​ຄາດ​ຕະກຳ ແລະ ບາບ​ຢ່າງ​ຫລວງຫລາຍ ຊຶ່ງພວກ​ເຮົາ​ໄດ້ກະທຳ​ໄວ້​ກັບ​ພວກ​ເຂົາ."},{"vNo":"9 ","txt":"ແຕ່​ອຳ​ໂມນ​ໄດ້​ເວົ້າກັບ​ເພິ່ນ​ວ່າ: ມັນ​ເປັນ​ການ​ຜິດ​ກົດໝາຍ​ຂອງ​ພີ່ນ້ອງ​ຂອງ​ພວກ​ເຮົາ, ຊຶ່ງບິດາ​ຂອງ​ຂ້ານ້ອຍ​ໄດ້​ຕັ້ງ​ໄວ້​ຄື, ບໍ່​ໃຫ້​ມີ​ຂ້ອຍ​ຂ້າ​ໃນ​ບັນດາ​ພວກ​ເຂົາ; ດັ່ງນັ້ນ ຈົ່ງ​ໃຫ້​ພວກ​ເຮົາ​ລົງ​ໄປ ແລະ ໄວ້​ວາງ​ໃຈ​ໃນ​ຄວາມ​ເມດຕາ​ປານີ​ຂອງ​ພີ່ນ້ອງ​ຂອງ​ພວກ​ເຮົາ​ເຖີດ."},{"vNo":"10 ","txt":"ແຕ່​ກະສັດ​ໄດ້​ກ່າວ​ກັບ​ລາວ​ວ່າ: ຈົ່ງ​ທູນ​ຖາມ​ພຣະຜູ້​ເປັນ​ເຈົ້າກ່ອນ, ແລະ ຖ້າ​ຫາກ​ພຣະ​ອົງ​ບອກ​ໃຫ້​ພວກ​ເຮົາ​ໄປ, ພວກ​ເຮົາ​ກໍ​ຈະ​ໄປ; ຖ້າ​ບໍ່​ດັ່ງນັ້ນ ພວກ​ເຮົາ​ກໍ​ຈະ​ຕາຍ​ຢູ່​ໃນ​ແຜ່ນດິນ​ນີ້."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ໄດ້​ທູນ​ຖາມ​ພຣະຜູ້​ເປັນ​ເຈົ້າ, ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ລາວ​ວ່າ:"},{"vNo":"12 ","txt":"ຈົ່ງ​ພາ​ຜູ້ຄົນ​ພວກນີ້​ອອກ​ຈາກ​ແຜ່ນດິນ​ນີ້​ໄປ ເພື່ອ​ພວກ​ເຂົາ​ຈະ​ບໍ່​ຕາຍ; ເພາະວ່າ​ຊາ​ຕານ​ມີ​ອຳ​ນາດ​ອັນ​ໃຫຍ່​ຫລວງ​ທີ່​ເໜືອໃຈ​ຂອງ​ຊາວ​ອາ​ມາ​ລະ​ໄຄ, ຜູ້​ຍຸ​ຍົງ​ຊາວ​ເລ​ມັນ​ໃຫ້​ຄຽດ​ແຄ້ນ​ຕໍ່​ພີ່ນ້ອງ​ຂອງ​ຕົນ ແລະ ໃຫ້​ຂ້າ​ພວກ​ເຂົາ; ດັ່ງນັ້ນ ພວກ​ເຈົ້າຈົ່ງ​ໜີ​ອອກ​ຈາກ​ແຜ່ນດິນ​ນີ້​ໄປ; ແລະ ຜູ້​ຄົນ​ພວກ​ນີ້​ຈະ​ໄດ້​ຮັບ​ພອນ, ເພາະ​ເຮົາ​ຈະ​ຮັກສາ​ພວກ​ເຂົາ​ໄວ້."},{"vNo":"13 ","txt":"ແລະ ບັດນີ້​ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ໄດ້​ໄປ​ບອກກະສັດ​ທຸກໆ​ຂໍ້ຄວາມ​ທີ່​ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ລາວ."},{"vNo":"14 ","txt":"ແລະ ພວກ​ເຂົາ​ໄດ້​ເຕົ້າໂຮມຜູ້​ຄົນ​ຂອງ​ພວກ​ເຂົາ​ທັງ​ໝົດ​ເຂົ້າກັນ, ແທ້​ຈິງ​ແລ້ວ, ແມ່ນຜູ້ຄົນ​ທັງ​ໝົດ​ຂອງ​ພຣະຜູ້​ເປັນ​ເຈົ້າ, ແລະ ໄດ້​ເຕົ້າ​ໂຮມ​ຝູງ​ສັດລ້ຽງ ແລະ ສັດ​ໃຊ້​ແຮງ​ງານ​ທັງ​ໝົດ​ຂອງ​ຕົນ, ແລະ ອອກ​ຈາກ​ແຜ່ນດິນ ແລະ ເດີນທາງ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ຊຶ່ງ​ເປັນ​ບ່ອນ​ທີ່​ແຍກ​ແຜ່ນດິນ​ນີ​ໄຟ​ອອກ​ຈາກ​ແຜ່ນດິນ​ເຊ​ລາ​ເຮັມລາ, ແລະ ຂ້າມ​ມາ​ໃກ້​ຊາຍ​ແດນ​ຂອງ​ແຜ່ນດິນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ໄດ້​ເວົ້າກັບ​ພວກ​ເຂົາ​ວ່າ: ຈົ່ງ​ເບິ່ງ, ຂ້າພະ​ເຈົ້າພ້ອມ​ດ້ວຍ​ພີ່ນ້ອງ​ຂອງ​ຂ້າພະ​ເຈົ້າຈະ​ເຂົ້າ​ໄປ​ໃນ​ແຜ່ນດິນ​ເຊ​ລາ​ເຮັມລາ, ແລະ ໃຫ້​ພວກ​ທ່ານລໍຖ້າ​ພວກ​ເຮົາ​ຢູ່​ບ່ອນ​ນີ້; ຈົນ​ກວ່າ​ວ່າ​ພວກ​ເຮົາ​ຈະ​ກັບ​ມາ ເພາະວ່າ​ພວກ​ເຮົາ​ຈະ​ລອງ​ໃຈ​ພີ່ນ້ອງ​ຂອງ​ພວກ​ເຮົາ​ວ່າ ພວກ​ເຂົາ​ຈະ​ໃຫ້​ພວກ​ເຮົາ​ເຂົ້າ​ໄປ​ຢູ່​ໃນ​ແຜ່ນດິນ​ຂອງ​ພວກ​ເຂົາ​ຫລື​ບໍ່."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ອຳ​ໂມນ​ກຳລັງ​ເຂົ້າ​ໄປ​ໃນ​ແຜ່ນດິນ, ລາວ​ກັບ​ພີ່ນ້ອງ​ຂອງ​ລາວ​ໄດ້​ພົບ​ກັບ​ແອວ​ມາ​ໃນ​ບ່ອນຊຶ່ງ​ໄດ້​ເວົ້າມາ​ແລ້ວ; ແລະ ຈົ່ງ​ເບິ່ງ, ມັນ​ເປັນ​ການ​ພົບພໍ້​ຢ່າງ​ໜ້າ​ປິ​ຕິ​ຍິນ​ດີ."},{"vNo":"17 ","txt":"ບັດ​ນີ້ຄວາມ​ປິ​ຕິ​ຍິນ​ດີ​ຂອງ​ອຳ​ໂມນ​ນັ້ນຍິ່ງ​ໃຫຍ່​ທີ່​ສຸດ ເຖິງ​ກັບ​ລາວ​ເຕັມ​ໄປ​ດ້ວຍ​ຄວາມສຸກ; ແທ້​ຈິງ​ແລ້ວ, ລາວ​ຖືກ​ກືນ​ເຂົ້າ​ໄປ​ໃນ​ຄວາມສຸກ​ຂອງ​ພຣະ​ເຈົ້າຂອງ​ລາວ, ຈົນ​ເຮັດ​ໃຫ້​ກຳລັງ​ຂອງ​ລາວ​ໝົດ​ໄປ; ແລະ ລາວ​ໄດ້​ລົ້ມລົງ​ຢູ່​ກັບ​ພື້ນ​ດິນ."},{"vNo":"18 ","txt":"ບັດ​ນີ້ມັນ​ບໍ່​ແມ່ນ​ຄວາມສຸກ​ແທ້ໆ​ບໍ? ຈົ່ງ​ເບິ່ງ, ນີ້​ເປັນຄວາມ​ສຸກຊຶ່ງບໍ່​ມີ​ຜູ້​ໃດ​ໄດ້​ຮັບ​ນອກ​ຈາກ​ຜູ້​ສະແຫວງ​ຫາ​ຄວາມສຸກ​ດ້ວຍ​ການ​ສຳນຶກ​ຜິດ ແລະ ການ​ຖ່ອມ​ຕົວ​ຢ່າງ​ແທ້​ຈິງ​ເທົ່າ​ນັ້ນ."},{"vNo":"19 ","txt":"ບັດ​ນີ້ຄວາມ​ປິ​ຕິ​ຍິນ​ດີ​ຂອງ​ແອວ​ມາ​ໃນ​ການ​ພົບ​ພໍ້​ກັບ​ພີ່ນ້ອງ​ຂອງ​ເພິ່ນ​ນັ້ນຍິ່ງ​ໃຫຍ່​ແທ້ໆ, ແລະ ອາ​ໂຣນ, ອອມ​ເນີ, ແລະ ຮິມ​ໄນ ກໍ​ມີ​ຄວາມ​ປິ​ຕິ​ຍິນ​ດີ​ຄື​ກັນ; ແຕ່​ຈົ່ງ​ເບິ່ງ ຄວາມ​ປິ​ຕິ​ຍິນ​ດີ​ຂອງ​ຄົນ​ເຫລົ່ານັ້ນບໍ່​ໄດ້​ເກີນ​ກຳລັງ​ຂອງ​ພວກ​ເຂົາ​ເລີຍ."},{"vNo":"20 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ພາ​ພີ່ນ້ອງ​ຂອງ​ເພິ່ນ​ກັບ​ຄືນ​ໄປ​ຫາ​ແຜ່ນດິນ​ເຊ​ລາ​ເຮັມລາ; ແມ່ນ​ແຕ່​ໄປ​ຫາ​ເຮືອນ​ຂອງ​ເພິ່ນ​ເອງ. ແລະ ເຂົາ​ເຈົ້າ​ໄດ້​ບອກ​ຫົວໜ້າ​ຜູ້​ຕັດສິນ​ເຖິງ​ເລື່ອງ​ທັງ​ໝົດ​ທີ່​ໄດ້​ເກີດ​ຂຶ້ນກັບ​ເຂົາ​ເຈົ້າ​ໃນ​ແຜ່ນດິນ​ນີ​ໄຟ, ໃນ​ບັນດາ​ຊາວ​ເລ​ມັນ​ພີ່ນ້ອງ​ຂອງ​ເຂົາ​ເຈົ້າ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫົວໜ້າ​ຜູ້​ຕັດສິນ​ໄດ້​ສົ່ງ​ຂ່າວ​ສານ​ໄປ​ທົ່ວ​ແຜ່ນດິນ​ໂດຍ​ປາ​ຖະໜາ​ຢາກ​ຮູ້ຈັກ​ສຽງ​ຂອງ​ຜູ້ຄົນ​ກ່ຽ​ວກັບ​ການ​ຮັບ​ເອົາ​ພີ່ນ້ອງ​ຂອງ​ພວກ​ເຂົາ, ຊຶ່ງ​ເປັນ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໃຫ້​ສຽງ​ວ່າ: ຈົ່ງ​ເບິ່ງ, ພວກ​ເຮົາຈະ​ຍົກ​ແຜ່ນດິນ​ເຈີ​ຊອນ​ໃຫ້​ພວກ​ເຂົາ, ຊຶ່ງມັນ​ຢູ່​ທາງ​ຕາ​ເວັນ​ອອກໃກ້​ກັບ​ທະ​ເລ, ຊຶ່ງຕິດ​ຕໍ່​ກັບ​ແຜ່ນດິນ​ອຸດົມສົມບູນ ຊຶ່ງຢູ່​ທາງ​ໃຕ້​ແຜ່ນດິນ​ອຸດົມ​ສົມບູນ; ແລະ ແຜ່ນດິນ​ເຈີ​ຊອນ​ນີ້ເປັນ​ແຜ່ນດິນ​ທີ່​ພວກ​ເຮົາ​ຈະ​ມອບ​ໃຫ້​ແກ່​ພີ່ນ້ອງ​ຂອງ​ພວກ​ເຮົາ ເປັນ​ມູນ​ມໍລະດົກ."},{"vNo":"23 ","txt":"ແລະ ຈົ່ງ​ເບິ່ງ, ພວກ​ເຮົາ​ຈະ​ຕັ້ງ​ກອງ​ທັບ​ຂອງ​ພວກ​ເຮົາ​ໄວ້​ລະຫວ່າງ​ແຜ່ນດິນ​ເຈີ​ຊອນ ແລະ ແຜ່ນດິນ​ນີ​ໄຟ, ເພື່ອ​ພວກ​ເຮົາ​ຈະ​ໄດ້​ປົກ​ປັກ​ຮັກສາ​ພີ່ນ້ອງ​ຂອງ​ພວກ​ເຮົາ​ໃນ​ແຜ່ນດິນ​ເຈີ​ຊອນ; ແລະ ພວກ​ເຮົາ​ເຮັດ​ສິ່ງ​ນີ້​ເພື່ອ​ພີ່ນ້ອງ​ຂອງ​ພວກ​ເຮົາ, ເນື່ອງ​ດ້ວຍ​ວ່າ​ຄວາມ​ຢ້ານກົວ​ຂອງ​ພວກ​ເຂົາ​ທີ່​ຈະ​ຈັບ​ອາວຸດ​ຂຶ້ນຕໍ່ສູ້​ກັບ​ພີ່ນ້ອງ​ຂອງ​ພວກ​ເຂົາ, ໂດຍ​ຢ້ານ​ວ່າ​ພວກ​ເຂົາ​ຈະ​ເຮັດ​ບາບ​ອີກ, ແລະ ຄວາມ​ຢ້ານ​ກົວ​ອັນ​ໃຫຍ່ຫລວງ​ນີ້​ເກີດ​ຂຶ້ນ​ເພາະ​ການ​ກັບ​ໃຈ​ອັນ​ປວດ​ລ້າວ​ຂອງ​ພວກ​ເຂົາ, ເນື່ອງ​ຈາກ​ຄາດ​ຕະກຳ​ຢ່າງ​ຫລວງຫລາຍ ແລະ ຄວາມ​ຊົ່ວ​ຮ້າຍ​ອັນ​ເປັນຕາ​ຢ້ານ​ຂອງ​ພວກ​ເຂົາ."},{"vNo":"24 ","txt":"ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ເຮັດ​ສິ່ງ​ນີ້​ໄປ​ເພື່ອ​ພີ່ນ້ອງ​ຂອງ​ພວກ​ເຮົາ, ເພື່ອ​ພວກ​ເຂົາ​ຈະ​ໄດ້​ເປັນ​ເຈົ້າຂອງ​ແຜ່ນດິນ​ເຈີ​ຊອນ; ແລະ ພວກ​ເຮົາ​ຈະ​ຄຸ້ມ​ຄອງ​ພວກ​ເຂົາ​ໃຫ້​ພົ້ນຈາກ​ສັດຕູ​ຂອງ​ພວກ​ເຂົາ, ດ້ວຍ​ກຳລັງ​ຂອງ​ກອງທັບ​ຂອງ​ພວກ​ເຮົາ, ໂດຍ​ມີ​ເງື່ອນ​ໄຂ​ວ່າ ພວກ​ເຂົາ​ຈະ​ຕ້ອງ​ມອບ​ເຂົ້າຂອງ​ສ່ວນ​ໜຶ່ງ​ຂອງ​ພວກ​ເຂົາ​ໃຫ້​ແກ່​ພວກ​ເຮົາ​ເພື່ອ​ຈະ​ໄດ້​ບຳລຸງລ້ຽງ​ກອງ​ທັບ."},{"vNo":"25 ","txt":"ບັດ​ນີ້, ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ອຳ​ໂມນ​ໄດ້​ຍິນ​ເລື່ອງ​ເຫລົ່າ​ນີ້​ແລ້ວ, ລາວ​ກໍ​ໄດ້​ກັບ​ຄືນ​ໄປ​ຫາ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ, ແລະ ແອວ​ມາ​ກໍ​ໄປ​ກັບ​ລາວ​ຄື​ກັນ, ແລະ ໄດ້​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເພື່ອ​ໄປ​ຫາ​ບ່ອນ​ທີ່​ພວກ​ເຂົາພັກ​ເຊົາ​ຢູ່, ແລະ ໄດ້​ແຈ້ງ​ເລື່ອງ​ລາວ​ທັງ​ໝົດ​ແກ່​ພວກ​ເຂົາ. ແລະ ແອວ​ມາ​ໄດ້​ເລົ່າ​ໃຫ້​ພວກ​ເຂົາ​ຟັງ​ເຖິງ​ເລື່ອງ​ການ​ປ່ຽນ​ໃຈ​ເຫລື້ອມ​ໃສ​ຂອງ​ເພິ່ນ, ພ້ອມ​ທັງ​ເລື່ອງ​ລາວ​ຂອງ​ອຳ​ໂມນ, ແລະ ອາ​ໂຣນ, ແລະ ພີ່ນ້ອງ​ຂອງ​ລາວ​ນຳ​ອີກ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ເຮັດ​ໃຫ້​ພວກ​ເຂົາ​ມີ​ຄວາມສຸກຫລາຍ. ແລະ ພວກ​ເຂົາ​ໄດ້​ລົງ​ໄປ​ຫາ​ແຜ່ນດິນ​ເຈີ​ຊອນ ແລະ ເຂົ້າ​ເປັນ​ເຈົ້າຂອງ​ແຜ່ນດິນ​ເຈີ​ຊອນ; ແລະ ຊາວ​ນີ​ໄຟ​ເອີ້ນ​ພວກ​ເຂົາ​ວ່າ ຜູ້ຄົນ​ຂອງອຳ​ໂມນ; ດັ່ງນັ້ນພວກ​ເຂົາ​ຈຶ່ງ​ແຕກ​ຕ່າງ​ອອກ​ໄປ​ຕາມ​ຊື່ນັ້ນນັບ​ແຕ່​ເວລາ​ນັ້ນ​ມາ."},{"vNo":"27 ","txt":"ແລະ ພວກ​ເຂົາ​ໄດ້​ຢູ່​ຮ່ວມ​ກັບ​ບັນດາ​ຜູ້ຄົນ​ຂອງ​ນີ​ໄຟ, ແລະ ຖືກ​ນັບ​ເຂົ້າຢູ່​ໃນ​ບັນດາ​ຜູ້ຄົນຊຶ່ງ​ເປັນ​ຂອງ​ສາດສະໜາ​ຈັກ​ຂອງ​ພຣະ​ເຈົ້ານຳ​ອີກ. ແລະ ພວກ​ເຂົາ​ດີ​ເດັ່ນ​ຂຶ້ນ ຍ້ອນ​ວ່າ​ຄວາມ​ກະຕື​ລື​ລົ້ນ​ຂອງ​ພວກ​ເຂົາ​ທີ່​ມີ​ຕໍ່​ພຣະ​ເຈົ້າ ແລະ ຕໍ່​ມະນຸດຊາດ; ເພາະ​ພວກ​ເຂົາ​ສັດ​ຊື່ ແລະ ຊື່​ຕົງ​ໃນ​ທຸກ​ສິ່ງ​ທຸກ​ຢ່າງ​ໂດຍ​ສົມບູນ; ແລະ ພວກ​ເຂົາ​ມີ​ສັດທາ​ຢ່າງ​ໝັ້ນຄົງ​ໃນ​ພຣະ​ຄຣິດ​ຈົນ​ເຖິງ​ວັນ​ຕາຍ."},{"vNo":"28 ","txt":"ແລະ ພວກ​ເຂົາ​ໄດ້​ຫລຽວ​ເບິ່ງ​ການ​ນອງ​ເລືອດ​ຂອງ​ພີ່ນ້ອງ​ຂອງ​ຕົນ​ດ້ວຍ​ຄວາມ​ກຽດ​ຊັງ​ທີ່​ສຸດ; ແລະ ພວກ​ເຂົາ​ຈະ​ບໍ່​ຍອມ​ຈັບ​ອາວຸດ​ຂຶ້ນມາ​ຕໍ່ສູ້​ກັບ​ພີ່ນ້ອງ​ຂອງ​ພວກ​ເຂົາ​ອີກ​ເລີຍ; ແລະ ພວກ​ເຂົາ​ບໍ່​ເຄີຍ​ຫລຽວ​ເບິ່ງ​ຄວາມ​ຕາຍ​ດ້ວຍ​ຄວາມ​ສະທ້ານ​ຢ້ານ​ກົວ, ເພາະ​ຄວາມ​ຫວັງ ແລະ ຈຸດ​ທີ່​ໝັ້ນ​ຂອງ​ພວກ​ເຂົາ​ມີ​ຢູ່​ທີ່​ພຣະ​ຄຣິດ ແລະ ການ​ຟື້ນ​ຄືນ​ຊີວິດ; ດັ່ງນັ້ນ, ຄວາມ​ຕາຍ​ຈຶ່ງ​ຖືກ​ກືນ​ໄປ​ຈາກ​ພວກ​ເຂົາ​ໂດຍ​ເອົາ​ໄຊຊະນະ​ຂອງ​ພຣະ​ຄຣິດ​ເໜືອ​ມັນ."},{"vNo":"29 ","txt":"ດັ່ງນັ້ນ, ພວກ​ເຂົາ​ຈຶ່ງ​ຍອມຮັບ​ຄວາມ​ຕາຍ​ໃນ​ວິທີ​ທີ່​ທຸກ​ທໍລະມານ ແລະ ເຈັບ​ປວດ​ທີ່​ສຸດ ຊຶ່ງພີ່ນ້ອງ​ຂອງ​ພວກ​ເຂົາ​ໄດ້​ກະທຳ​ກັບ​ພວກ​ເຂົາ, ແທນ​ທີ່​ພວກ​ເຂົາ​ຈະ​ຈັບ​ດາບ​ຂຶ້ນມາ​ຟັນ​ພວກ​ເຂົາ."},{"vNo":"30 ","txt":"ແລະ ດັ່ງນັ້ນ ພວກ​ເຂົາ​ຈຶ່ງ​ເປັນ​ຜູ້ຄົນ​ທີ່​ກະຕື​ລືລົ້ນ ແລະ ເປັນ​ທີ່​ຮັກຫອມ, ແລະ ເປັນ​ຜູ້​ຄົນ​ທີ່​ໂປດ​ປານ​ຫລາຍ​ທີ່​ສຸດຂອງ​ພຣະຜູ້​ເປັນ​ເຈົ້າ."}]}