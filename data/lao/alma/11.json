{"heading":"ເງິນ​ຫລຽນ ແລະ ກາ​ນວັດ​ແທກ​ຂອງ​ຊາວ​ນີ​ໄຟ​ຖືກ​ກຳນົດ​ຂຶ້ນ—ແອມ​ມິວ​ເລັກ​ໄດ້​ໂຕ້​ຖຽງ​ກັບ​ຊີ​ເອ​ສຣອມ—ພຣະ​ຄຣິດ​ຈະ​ບໍ່​ຊ່ອຍ​ຄົນ​ໃຫ້​ລອດ​ໃນ​ບາບ​ຂອງ​ເຂົາ—ມີ​ພຽງ​ແຕ່​ຜູ້​ທີ່​ຖືກ​ຮັບ​ເຂົ້າ​ໃນ​ອານາຈັກ​ສະຫວັນ​ເທົ່າ​ນັ້ນທີ່​ຈະ​ລອດ—ມະນຸດ​ທຸກ​ຄົນ​ຈະ​ລຸກ​ຂຶ້ນ​ໃນ​ຄວາມ​ອະ​ມະຕະ—ຈະ​ບໍ່​ມີ​ຄວາມ​ຕາຍ​ຫລັງ​ຈາກ​ການ​ຟື້ນ​ຄືນ​ຊີວິດ. ປະມານ 82 ປີ ກ່ອນ ຄ.ສ.","prevAbbr":"alma","prevNo":10,"nextAbbr":"alma","nextNo":12,"chapterTitle":"ແອວ​ມາ ໑໑","verses":[{"vNo":"1 ","txt":"ບັດ​ນີ້ມີ​ຢູ່​ໃນ​ກົດໝາຍ​ຂອງ​ໂມ​ໄຊ​ຢາ​ວ່າ ທຸກ​ຄົນ​ທີ່​ເປັນ​ຜູ້​ຕັດສິນ​ກົດໝາຍ ຫລື ຜູ້​ໃດ​ທີ່​ໄດ້​ຮັບ​ແຕ່ງຕັ້ງ​ໃຫ້​ເປັນ​ຜູ້​ຕັດສິນ​ຈະ​ໄດ້​ຮັບ​ຄ່າ​ຈ້າງ​ຕາມ​ເວລາ​ທີ່​ຜູ້ນັ້ນ​ໃຊ້​ຕັດສິນ​ຄົນ​ທີ່​ຖືກ​ນຳ​ມາ​ຢູ່​ຕໍ່ໜ້າ​ເຂົາ​ເຈົ້າ​ເພື່ອ​ຮັບ​ການ​ຕັດສິນ."},{"vNo":"2 ","txt":"ບັດ​ນີ້ຖ້າ​ຫາກ​ຜູ້​ໃດ​ເປັນ​ໜີ້​ຜູ້​ອື່ນ ແລະ ລາວ​ບໍ່​ຍອມ​ຈ່າຍ​ເງິນ​ທີ່​ເປັນ​ໜີ້​ນັ້ນ, ເມື່ອ​ເຈົ້າ​ໜີ້​ຟ້ອງ​ຕໍ່​ຜູ້​ຕັດສິນ; ແລະ ຜູ້​ຕັດສິນ​ຍ່ອມ​ປະຕິບັດ​ໄປ​ຕາມ​ສິດ​ອຳນາດ, ແລະ ສົ່ງ​ເຈົ້າ​ໜ້າ​ທີ່​ອອກ​ໄປ​ເອົາ​ຕົວ​ຜູ້ນັ້ນ​ມາ​ຢູ່​ຕໍ່​ໜ້າ​ເພິ່ນ; ແລະ ຜູ້​ຕັດສິນ​ຈະ​ຕັດສິນ​ຄົນ​ນັ້ນຕາມ​ກົດໝາຍ ແລະ ຕາມ​ຫລັກ​ຖານ​ພິຍານ​ທີ່​ນຳ​ມາ​ຟ້ອງ​ຜູ້ນັ້ນ, ແລະ ຜູ້ນັ້ນຍ່ອມ​ຖືກ​ບັງຄັບ​ໃຫ້​ຈ່າຍ​ສິ່ງ​ທີ່​ເປັນ​ໜີ້​ຕາມ​ນັ້ນ, ຫລື ຖືກ​ຍຶດຊັບ​ສິນ​ທັງ​ໝົດ, ຫລື ຖືກ​ຂັບ​ໄລ່​ອອກ​ຈາກ​ບັນດາ​ຜູ້ຄົນ​ເໝືອນ​ດັ່ງ​ຄົນ​ຂະ​ໂມຍ ແລະ ໂຈນ."},{"vNo":"3 ","txt":"ແລະ ຜູ້​ຕັດສິນ​ຈະ​ໄດ້​ຮັບ​ຄ່າ​ຈ້າງ​ຂອງ​ຕົນ​ຕາມ​ເວລາ ແລະ ວຽກ​ງານ​ຂອງ​ຕົນ—ຊຶ່ງ​ເປັນ​ຄຳ​ໜຶ່ງ​ຊີ​ໄນ​ສຳລັບ​ມື້​ໜຶ່ງ, ຫລື ເປັນ​ເງິນ​ໜຶ່ງ​ຊີ​ນຳ, ຊຶ່ງ​ເທົ່າ​ກັບ​ຄຳ​ໜຶ່ງ​ຊີ​ໄນ; ແລະ ນີ້​ເປັນ​ໄປ​ຕາມ​ກົດ​ທີ່​ມີ​ໃຫ້​ໄວ້."},{"vNo":"4 ","txt":"ບັດ​ນີ້ ນີ້​ເປັນ​ຊື່​ຄຳ ແລະ ເງິນຊິ້ນ​ຕ່າງໆ​ຂອງ​ພວກ​ເຂົາ​ຕາມ​ຄຸນຄ່າ​ຂອງ​ມັນ. ແລະ ຊື່​ເຫລົ່າ​ນີ້​ແມ່ນ​ຊາວ​ນີ​ໄຟ​ໃຫ້​ໄວ້, ເພາະ​ພວກ​ເຂົາ​ບໍ່​ໄດ້​ຄິດ​ຄ່າ​ຕາມ​ວິທີ​ຂອງ​ຊາວ​ຢິວທີ່ຢູ່​ໃນ​ເຢຣູ​ຊາເລັມ ທັງ​ພວກ​ເຂົາ​ບໍ່​ໄດ້​ວັດ​ແທກ​ຕາມ​ວິທີ​ຂອງ​ຊາວ​ຢິວ; ແຕ່​ພວກ​ເຂົາ​ປ່ຽນ​ວິທີ​ຄິດ​ຄ່າ ແລະ ວັດ​ແທກ​ຂອງ​ພວກ​ເຂົາ, ຕາມ​ຄວາມ​ນຶກ​ຄິດ ແລະ ສະພາບ​ຂອງ​ຜູ້ຄົນ​ໃນ​ທຸກ​ລຸ້ນຄົນ, ຈົນ​ເຖິງ​ການ​ປົກຄອງ​ຂອງ​ຜູ້​ຕັດສິນ, ແລະ ສິ່ງ​ຕໍ່​ໄປ​ນີ້​ໄດ້​ຖືກຕັ້ງ​ໄວ້​ໂດຍ​ກະສັດ​ໂມ​ໄຊ​ຢາ."},{"vNo":"5 ","txt":"ບັດ​ນີ້ວິທີ​ຄິດ​ຄ່າ​ເປັນ​ດັ່ງ​ນີ້—ຄຳ​ໜຶ່ງ​ຊີ​ໄນ, ຄຳ​ໜຶ່ງ​ຊີ​ອັນ, ຄຳ​ໜຶ່ງ​ຊຳ, ແລະ ຄຳ​ໜຶ່ງ​ລິມ​ນາ."},{"vNo":"6 ","txt":"ເງິນ​ໜຶ່ງ​ຊີ​ນຳ, ເງິນ​ໜຶ່ງ​ອາມ​ນໍ, ເງິນ​ໜຶ່ງ​ເອ​ຊະ​ຣອມ, ແລະ ເງິນ​ໜຶ່ງ​ອອນ​ໄທ."},{"vNo":"7 ","txt":"ເງິນໜຶ່ງ​ຊີ​ນຳ​ເທົ່າ​ກັບ​ຄຳ​ໜຶ່ງ​ຊີ​ໄນ, ແລະ ທັງ​ມີຄ່າ​ເທົ່າ​ກັບ​ເຂົ້າບາ​ເລ​ໜຶ່ງ​ສ່ວນ, ແລະ ມີຄ່າ​ເທົ່າ​ກັບ​ເມັດພືດ​ທຸກ​ຊະນິດ​ໜຶ່ງ​ສ່ວນ​ຄື​ກັນ."},{"vNo":"8 ","txt":"ບັດ​ນີ້ຄຳ​ໜຶ່ງ​ຊີ​ອັນ ມີຄ່າ​ເທົ່າ​ກັບ​ຄຳ​ຊີ​ໄນ​ສອງ​ເທົ່າ."},{"vNo":"9 ","txt":"ແລະ ຄຳ​ໜຶ່ງ​ຊຳ ມີຄ່າ​ເທົ່າ​ກັບ​ຄຳ​ຊີ​ອັນ​ສອງ​ເທົ່າ."},{"vNo":"10 ","txt":"ແລະ ຄຳ​ໜຶ່ງ​ລິມ​ນາ ມີຄ່າ​ເທົ່າ​ກັບ​ຄຳ​ທັງ​ໝົດ​ນັ້ນ."},{"vNo":"11 ","txt":"ແລະ ເງິນ​ໜຶ່ງ​ອາມ​ນໍ ມີຄ່າ​ເທົ່າ​ກັບ​ເງິນ​ຊີ​ນຳ​ສອງ​ເທົ່າ."},{"vNo":"12 ","txt":"ແລະ ເງິນ​ໜຶ່ງ​ເອ​ຊະ​ຣອມ ມີຄ່າ​ເທົ່າ​ກັບ​ເງິນ​ຊີ​ນຳ​ສີ່​ເທົ່າ."},{"vNo":"13 ","txt":"ແລະ ເງິນ​ໜຶ່ງ​ອອນ​ໄທ ມີຄ່າ​ເທົ່າ​ກັບ​ເງິນ​ທັງ​ໝົດ​ນັ້ນ."},{"vNo":"14 ","txt":"ບັດ​ນີ້ ນີ້​ຄື​ຄຸນຄ່າ​ຈຳນວນ​ນ້ອຍ​ຂອງ​ວິທີ​ການ​ຄິດ​ໄລ່​ຂອງ​ພວກ​ເຂົາ—"},{"vNo":"15 ","txt":"ໜຶ່ງ​ຊິບ​ລັນ ມີຄ່າ​ເທົ່າ​ກັບ​ເຄິ່ງໜຶ່ງ​ຂອງ​ຊີ​ນຳ; ດັ່ງນັ້ນ, ເງິນ​ໜຶ່ງ​ຊິບ​ລັນ ຈຶ່ງ​ມີຄ່າ​ເທົ່າ​ກັບ​ເຂົ້າ​ບາ​ເລ​ເຄິ່ງ​ສ່ວນ."},{"vNo":"16 ","txt":"ແລະ ໜຶ່ງ​ຊິບ​ລຳ ມີຄ່າ​ເທົ່າ​ກັບ​ເຄິ່ງໜຶ່ງ​ຂອງ​ເງິນ​ຊິບ​ລັນ."},{"vNo":"17 ","txt":"ແລະ ໜຶ່ງ​ເລ​ອາ ມີຄ່າ​ເທົ່າ​ກັບ​ເຄິ່ງໜຶ່ງ​ຂອງ​ເງິນ​ຊິບ​ລຳ."},{"vNo":"18 ","txt":"ບັດ​ນີ້ ນີ້​ຄື​ຈຳນວນ​ຕາມ​ວິທີ​ຄິດ​ໄລ່​ຂອງ​ພວກ​ເຂົາ."},{"vNo":"19 ","txt":"ບັດ​ນີ້ຄຳ​ໜຶ່ງ​ອານ​ທຽນ ມີຄ່າ​ເທົ່າ​ກັບ​ເງິນ​ຊິບ​ລັນ​ສາມ​ເທົ່າ."},{"vNo":"20 ","txt":"ບັດ​ນີ້, ມັນ​ເປັນ​ໄປ​ເພື່ອ​ຈຸດ​ມຸ້ງ​ໝາຍ​ຢ່າງ​ດຽວ​ທີ່​ຈະ​ຫາ​ຜົນ​ປະ​ໂຫຍດ, ເພາະວ່າ​ພວກ​ເຂົາ​ໄດ້​ຮັບ​ຄ່າ​ຈ້າງ​ຕາມ​ວຽກ​ງານ​ຂອງ​ພວກ​ເຂົາ, ດັ່ງນັ້ນ, ພວກ​ເຂົາ​ໄດ້​ຍຸ​ຍົງ​ໃຫ້​ຜູ້ຄົນ​ກໍ່ຄວາມ​ວຸ້ນວາຍ ແລະ ຄວາມ​ຫຍຸ້ງຍາກ ແລະ ຄວາມ​ຊົ່ວ​ຮ້າຍ​ນາໆ​ປະການ​ເພື່ອ​ພວກ​ເຂົາ​ຈະ​ໄດ້​ມີ​ວຽກ​ເຮັດ​ຫລາຍ​ຂຶ້ນ ເພື່ອ​ພວກ​ເຂົາ​ຈະ​ໄດ້​ຮັບ​ເງິນຕາມຄະດີ​ທີ່​ຖືກ​ນຳ​ມາ​ໃຫ້​ພວກ​ເຂົາ; ດັ່ງນັ້ນ ພວກ​ເຂົາ​ຈຶ່ງໄດ້​ຍຸ​ຍົງ​ໃຫ້​ຜູ້ຄົນ​ຕໍ່ຕ້ານ​ແອວ​ມາ ແລະ ແອມ​ມິວ​ເລັກ."},{"vNo":"21 ","txt":"ແລະ ຊີ​ເອ​ສຣອມ​ຜູ້​ນີ້​ຕັ້ງຕົ້ນຊັກ​ຖາມ​ແອມ​ມິວ​ເລັກ, ມີ​ຄວາມ​ວ່າ: ທ່ານ​ຈະ​ຕອບ​ຄຳ​ຖາມ​ຂອງຂ້າພະ​ເຈົ້າ​ຈັກ​ສອງ​ສາມ​ຄຳ​ທີ່ຂ້າພະ​ເຈົ້າ​ຈະ​ຖາມ​ທ່ານ​ໄດ້​ບໍ? ບັດ​ນີ້​ຊີ​ເອ​ສຣອມ​ເປັນ​ຄົນ​ທີ່​ຊຳນານ​ໃນ​ເລ່ກົນ​ຂອງ​ມານ, ເພື່ອ​ລາວ​ຈະ​ໄດ້​ທຳລາຍ​ສິ່ງ​ທີ່ດີ; ດັ່ງນັ້ນ, ລາວ​ຈຶ່ງ​ກ່າວ​ກັບ​ແອມ​ມິວ​ເລັກ​ວ່າ: ທ່ານຈະ​ຕອບ​ຄຳ​ຖາມ​ທີ່ຂ້າພະ​ເຈົ້າ​ຈະ​ຖາມ​ທ່ານ​ໄດ້​ບໍ?"},{"vNo":"22 ","txt":"ແລະ ແອມ​ມິວ​ເລັກ​ກ່າວ​ກັບ​ລາວ​ວ່າ: ຕອບ​ໄດ້, ຖ້າ​ຫາກ​ມັນ​ເປັນ​ໄປ​ຕາ​ມ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ, ຊຶ່ງຢູ່​ໃນຂ້າພະ​ເຈົ້າ; ເພາະຂ້າພະ​ເຈົ້າ​ຈະ​ບໍ່​ເວົ້າ​ຫຍັງ​ຊຶ່ງ​ເປັນ​ຄວາມ​ກົງກັນຂ້າມ​ກັບ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ. ແລະ ຊີ​ເອ​ສຣອມ​ກ່າວ​ກັບ​ແອມ​ມິວ​ເລັກ​ວ່າ: ຈົ່ງ​ເບິ່ງ, ນີ້​ແມ່ນ​ເງິນ​ຫົກ​ອອນ​ໄທ ແລະ ທັງ​ໝົດ​ນີ້ ຂ້າພະ​ເຈົ້າ​ຈະ​ມອບ​ໃຫ້​ທ່ານ​ຖ້າ​ຫາກ​ທ່ານ​ຈະ​ປະຕິ​ເສດ​ການ​ເປັນ​ຢູ່​ຂອງ​ພຣະຜູ້​ສູງ​ສຸດ."},{"vNo":"23 ","txt":"ແລະ ແອມ​ມິວ​ເລັກ​ກ່າວ​ວ່າ: ໂອ້ ເຈົ້າຜູ້​ເປັນ​ລູກ​ຂອງ​ນະລົກ​ເອີຍ, ເປັນ​ດ້ວຍ​ເຫດ​ໃດ​ເຈົ້າຈຶ່ງ​ຈະ​ມາ​ລໍ້​ລວງຂ້າພະ​ເຈົ້າ? ເຈົ້າຮູ້​ບໍ່​ວ່າ​ຄົນ​ຊອບ​ທຳ​ບໍ່​ຜ່າ​ຍ​ແພ້​ຕໍ່​ການ​ລໍ້​ລວງ​ເຊັ່ນ​ນັ້ນດອກ?"},{"vNo":"24 ","txt":"ເຈົ້າ​ເຊື່ອ​ບໍ່​ວ່າ​ບໍ່ມີ​ພຣະ​ເຈົ້າ? ຂ້າພະ​ເຈົ້າ​ກ່າວ​ກັບ​ເຈົ້າວ່າ, ບໍ່​ເລີຍ, ເຈົ້າຮູ້​ວ່າ​ມີ​ພຣະ​ເຈົ້າ, ແຕ່​ເຈົ້າຮັກ​ຊັບ​ສິນ​ນັ້ນຫລາຍ​ກວ່າ​ພຣະ​ອົງ."},{"vNo":"25 ","txt":"ແລະ ບັດ​ນີ້​ເຈົ້າເວົ້າຕົວະເຮົາ​ຢູ່​ຕໍ່​ໜ້າ​ພຣະ​ເຈົ້າ. ເຈົ້າກ່າວ​ກັບຂ້າພະ​ເຈົ້າ​ວ່າ—ຈົ່ງ​ເບິ່ງ ຫົກ​ອອນ​ໄທ​ນີ້ ຊຶ່ງມີຄ່າ​ຫລາຍ ຂ້າພະ​ເຈົ້າ​ຈະ​ມອບ​ໃຫ້​ແກ່​ທ່ານ—ເມື່ອ​ເຈົ້າມີ​ຄວາມ​ຕັ້ງ​ໃຈ​ທີ່​ຈະ​ບໍ່​ໃຫ້ຂ້າພະ​ເຈົ້າ ແຕ່​ຄວາມ​ປາ​ຖະໜາ​ຂອງ​ເຈົ້າຄື​ພຽງ​ແຕ່​ໃຫ້ຂ້າພະ​ເຈົ້າ​ປະຕິ​ເສດ​ພຣະ​ເຈົ້າອົງ​ທ່ຽງ​ແທ້, ແລະ ຊົງ​ພຣະ​ຊົນ​ຢູ່ ເພື່ອ​ເຈົ້າຈະ​ໄດ້ມີ​ເຫດຜົນ​ທີ່​ຈະ​ທຳ​ລາຍຂ້າພະ​ເຈົ້າ. ແລະ ບັດ​ນີ້​ຈົ່ງ​ເບິ່ງ, ເພາະ​ຄວາມ​ຊົ່ວ​ອັນ​ໃຫຍ່​ຫລວງນີ້ ເຈົ້າ​ຈະ​ໄດ້​ຮັບ​ຜົນ​ຕອບ​ແທນ."},{"vNo":"26 ","txt":"ແລະ ຊີ​ເອ​ສຣອມ​ຖາມ​ແອມ​ມິວ​ເລັກ​ອີກ​ວ່າ: ທ່ານ​ກ່າວ​ວ່າ​ມີ​ພຣະ​ເຈົ້າອົງ​ທ່ຽງ​ແທ້ ແລະ ຊົງ​ພຣະ​ຊົນ​ຢູ່​ແມ່ນ​ບໍ?"},{"vNo":"27 ","txt":"ແລະ ແອມ​ມິວ​ເລັກ​ຕອບ​ວ່າ: ແມ່ນ​ແລ້ວ, ມີ​ພຣະ​ເຈົ້າອົງ​ທ່ຽງ​ແທ້ ແລະ ຊົງ​ພຣະ​ຊົນ​ຢູ່."},{"vNo":"28 ","txt":"ບັດ​ນີ້​ຊີ​ເອ​ສຣອມ​ຖາມ​ວ່າ: ມີ​ພຣະ​ເຈົ້າຫລາຍ​ກວ່າ​ອົງ​ໜຶ່ງ​ບໍ?"},{"vNo":"29 ","txt":"ແລະ ແອມ​ມິວ​ເລັກ​ຕອບ​ວ່າ, ບໍ່."},{"vNo":"30 ","txt":"ບັດ​ນີ້​ຊີ​ເອ​ສຣອມ​ຖາມ​ແອມ​ມິວ​ເລັກ​ອີກ​ວ່າ: ທ່ານ​ຮູ້​ເລື່ອງ​ເຫລົ່າ​ນີ້​ໄດ້​ແນວ​ໃດ?"},{"vNo":"31 ","txt":"ແລະ ລາວ​ຕອບ​ວ່າ: ທູດ​ອົງ​ໜຶ່ງ​ເຮັດ​ໃຫ້ຂ້າພະ​ເຈົ້າ​ຮູ້​ເຖິງ​ເລື່ອງ​ນີ້."},{"vNo":"32 ","txt":"ແລະ ຊີ​ເອ​ສຣອມ​ຖາມ​ອີກ​ວ່າ: ຜູ້​ທີ່​ຈະ​ມານັ້ນ​ແມ່ນ​ໃຜ? ພຣະ​ບຸດ​ຂອງ​ພຣະ​ເຈົ້າບໍ?"},{"vNo":"33 ","txt":"ແລະ ລາວ​ຕອບ​ຊີ​ເອ​ສ​ຣອມ​ວ່າ, ແມ່ນ​ແລ້ວ."},{"vNo":"34 ","txt":"ແລະ ຊີ​ເອ​ສຣອມ​ຖາມ​ອີກ​ວ່າ: ພຣະ​ອົງ​ຈະ​ຊ່ອຍ​ຜູ້​ຄົນ​ຂອງ​ພຣະ​ອົງ​ໃຫ້​ລອດ​ໃນບາບ​ຂອງ​ເຂົາບໍ? ແລະ ແອມ​ມິວ​ເລັກ​ຕອບ ແລະ ກ່າວ​ກັບ​ລາວ​ວ່າ: ຂ້າພະ​ເຈົ້າ​ກ່າວ​ກັບ​ເຈົ້າ​ວ່າ ພຣະ​ອົງ​ຈະ​ບໍ່​ກະທຳ​ເຊັ່ນ​ນັ້ນ, ເພາະ​ເປັນ​ໄປ​ບໍ່​ໄດ້​ທີ່​ພຣະ​ອົງ​ຈະ​ປະຕິ​ເສດ​ພຣະ​ຄຳ​ຂອງ​ພຣະ​ອົງ."},{"vNo":"35 ","txt":"ບັດ​ນີ້​ຊີ​ເອ​ສຣອມ​ກ່າວ​ກັບ​ຜູ້ຄົນ​ວ່າ: ໃຫ້​ພວກ​ເຈົ້າຈົດ​ຈຳ​ເລື່ອງ​ເຫລົ່າ​ນີ້​ໄວ້; ເພາະ​ລາວເວົ້າວ່າ ມີ​ພຣະ​ເຈົ້າພຽງ​ອົງ​ດຽວ; ເຖິງ​ຢ່າງ​ໃດ​ກໍ​ຕາມ, ລາວ​ຍັງ​ກ່າວ​ວ່າ ພຣະ​ບຸດ​ຂອງ​ພຣະ​ເຈົ້າຈະ​ສະ​ເດັດ​ມາ, ແຕ່​ພຣະ​ອົງ​ຈະ​ບໍ່​ຊ່ອຍ​ຜູ້​ຄົນ​ຂອງ​ພຣະ​ອົງ​ໃຫ້ລອດ—ຄື​ກັນ​ກັບ​ວ່າ​ລາວ​ມີ​ສິດອຳນາດ​ບັນຊາ​ພຣະ​ເຈົ້າ."},{"vNo":"36 ","txt":"ບັດ​ນີ້ແອມ​ມິວ​ເລັກ​ກ່າວ​ກັບ​ລາວ​ອີກ​ວ່າ: ຈົ່ງ​ເບິ່ງ ເຈົ້າ​ເວົ້າຕົວະ, ເພາະ​ເຈົ້າກ່າວ​ວ່າຂ້າພະ​ເຈົ້າ​ເວົ້າຄື​ກັນ​ກັບ​ວ່າ ຂ້າພະ​ເຈົ້າ​ມີ​ສິດອຳນາດ​ບັນຊາ​ພຣະ​ເຈົ້າ ເພາະຂ້າພະ​ເຈົ້າ​ກ່າວ​ວ່າ ພຣະ​ອົງ​ຈະ​ບໍ່​ຊ່ອຍຜູ້​ຄົນ​ຂອງ​ພຣະ​ອົງ​ໃຫ້​ລອດ​ໃນ​ບາບ​ຂອງ​ພວກ​ເຂົາ."},{"vNo":"37 ","txt":"ແລະ ຂ້າພະ​ເຈົ້າ​ກ່າວ​ກັບ​ເຈົ້າອີກ​ວ່າ ພຣະ​ອົງ​ບໍ່​ສາມາດຊ່ອຍ​ເຂົາໃຫ້​ລອດ​ໃນ​ບາບ​ພວກ​ເຂົາ​ໄດ້; ເພາະ​ຂ້າພະ​ເຈົ້າປະຕິ​ເສດ​ພຣະ​ຄຳ​ຂອງ​ພຣະ​ອົງ​ບໍ່​ໄດ້, ແລະ ພຣະ​ອົງ​ໄດ້​ກ່າວ​ໄວ້​ວ່າ ສິ່ງ​ທີ່​ບໍ່​ສະອາດ​ຈະ​ບໍ່​ໄດ້​ຮັບ​ອານາຈັກ​ສະຫວັນ​ເປັນ​ມູນ​ມໍລະດົກ​ໄດ້​ເລີຍ; ດັ່ງນັ້ນ, ເຈົ້າຈະ​ລອດ​ໄດ້​ແນວ​ໃດ​ເວັ້ນ​ເສຍ​ແຕ່​ເຈົ້າຈະ​ໄດ້​ຮັບ​ອານາຈັກ​ສະຫວັນ​ເປັນ​ມູນ​ມໍລະດົກ? ດັ່ງນັ້ນ, ເຈົ້າຈະ​ລອດ​ບໍ່​ໄດ້​ໃນ​ບາບ​ຂອງ​ເຈົ້າ."},{"vNo":"38 ","txt":"ບັດ​ນີ້​ຊີ​ເອ​ສຣອມ​ຖາມ​ແອມ​ມິວ​ເລັກ​ອີກ​ວ່າ: ພຣະ​ບຸດ​ຂອງ​ພຣະ​ເຈົ້າຄື​ພຣະ​ບິດາ​ຜູ້​ສະຖິດ​ນິລັນດອນ​ບໍ?"},{"vNo":"39 ","txt":"ແລະ ແອມ​ມິວ​ເລັກ​ຕອບ​ລາວ​ວ່າ: ແທ້​ຈິງ​ແລ້ວ, ພຣະ​ອົງ​ຄື​ພຣະ​ບິດາ​ຜູ້​ສະຖິດ​ນິລັນດອນ​ຂອງ​ສະຫວັນ ແລະ ແຜ່ນດິນ​ໂລກ, ແລະ ທຸກ​ສິ່ງ​ທີ່ຢູ່​ໃນ​ນັ້ນ; ພຣະ​ອົງ​ເປັນ​ຕົ້ນ ແລະ ທີ່​ສຸດ, ເປັນຜູ້​ທຳ​ອິດ ແລະ ເປັນຜູ້ສຸດ​ທ້າຍ;"},{"vNo":"40 ","txt":"ແລະ ພຣະ​ອົງ​ຈະ​ສະ​ເດັດ​ມາ​ໃນ​ໂລກ​ນີ້​ເພື່ອ​ໄຖ່​ຜູ້​ຄົນ​ຂອງ​ພຣະ​ອົງ; ແລະ ພຣະ​ອົງ​ຈະ​ຮັບ​ເອົາ​ການ​ລ່ວງ​ລະ​ເມີດ​ຂອງ​ຄົນ​ເຫລົ່ານັ້ນ ຜູ້​ທີ່​ເຊື່ອ​ໃນ​ພຣະ​ນາມ​ຂອງ​ພຣະ​ອົງ; ແລະ ຄົນ​ເຫລົ່ານັ້ນຄື​ຜູ້​ທີ່​ຈະ​ມີ​ຊີວິດ​ນິລັນດອນ, ແລະ ຄວາມ​ລອດ​ຈະ​ບໍ່​ມາ​ຫາ​ໃຜ​ອີກ​ເລີຍ."},{"vNo":"41 ","txt":"ດັ່ງນັ້ນ ຄົນ​ຊົ່ວ​ຈຶ່ງ​ຄົງ​ຢູ່​ເໝືອນ​ກັບ​ວ່າ​ບໍ່​ມີ​ການ​ໄຖ່​ເກີດ​ຂຶ້ນ​ເລີຍ, ເວັ້ນ​ເສຍ​ແຕ່​ຈະ​ເປັນ​ການ​ແກ້​ສາຍຮັດແຫ່ງ​ຄວາມ​ຕາຍ​ອອກ; ເພາະຈົ່ງ​ເບິ່ງ, ມື້ນັ້ນຈະ​ມາ​ເຖິງ​ທີ່​ຄົນ​ທັງ​ປວງ​ຈະ​ລຸກຂຶ້ນຈາກ​ຄວາມ​ຕາຍ ແລະ ຢືນ​ຢູ່​ຕໍ່​ພຣະ​ພັກ​ຂອງ​ພຣະ​ເຈົ້າ, ແລະ ຖືກ​ພິພາກສາ​ຕາມ​ວຽກ​ງານ​ຂອງ​ພວກ​ເຂົາ."},{"vNo":"42 ","txt":"ບັດ​ນີ້, ຄວາມ​ຕາຍ​ຢ່າງ​ໜຶ່ງ​ຊຶ່ງ​ເອີ້ນ​ວ່າ​ຄວາມ​ຕາຍ​ທາງ​ໂລກ; ແລະ ຄວາມ​ຕາຍ​ຂອງ​ພຣະ​ຄຣິດ ຈະ​ແກ້​ສາຍຮັດ​ແຫ່ງ​ຄວາມ​ຕາຍ​ທາງ​ໂລກ​ນີ້ ເພື່ອ​ຈະ​ຍົກ​ຄົນ​ທັງ​ປວງ​ຂຶ້ນຈາກ​ຄວາມ​ຕາຍ​ທາງ​ໂລກ​ນີ້."},{"vNo":"43 ","txt":"ວິນ​ຍານ​ກັບ​ຮ່າງກາຍ​ຈະ​ຮວມ​ເຂົ້າກັນ​ອີກ​ໃນ​ຮູບ​ລັກສະນະອັນ​ສົມບູນ​ຂອງ​ມັນ; ທັງ​ແຂນ​ຂາ ແລະ ຂໍ້​ຕໍ່​ຈະ​ກັບ​ຄືນ​ສູ່​ໂຄງຮ່າງ​ອັນ​ຖືກຕ້ອງ​ຂອງ​ມັນ, ເໝືອນ​ດັ່ງ​ທີ່​ພວກ​ເຮົາ​ເປັນ​ຢູ່​ໃນເວລາ​ນີ້; ແລະ ພວກ​ເຮົາ​ຈະ​ຖືກ​ນຳ​ມາ​ຢືນ​ຢູ່​ຕໍ່​ພຣະ​ພັກຂອງ​ພຣະ​ເຈົ້າ, ໂດຍ​ຮູ້ຈັກ​ຄື​ກັບ​ທີ່​ພວກ​ເຮົາ​ຮູ້​ຢູ່​ໃນ​ເວລາ​ນີ້, ແລະ ຈະ​ມີ​ການ​ຈື່​ຈຳ​ເຖິງ​ຄວາມ​ຜິດ​ທັງ​ໝົດ​ຂອງ​ພວກ​ເຮົາ​ໄດ້​ຢ່າງ​ແຈ່ມ​ແຈ້ງ."},{"vNo":"44 ","txt":"ບັດ​ນີ້, ການ​ກັບ​ຄືນ​ມາ​ນີ້​ຈະ​ເກີດ​ກັບ​ຄົນ​ທັງ​ປວງ, ທັງ​ແກ່ ແລະ ໜຸ່ມ, ທັງ​ຂ້າ​ທາດ ແລະ ຜູ້​ເປັນ​ອິດ​ສະລະ, ທັງ​ຊາຍ ແລະ ຍິງ, ທັງ​ຄົນ​ຊົ່ວ ແລະ ຄົນ​ຊອບ​ທຳ; ແລະ ເຖິງ​ແມ່ນ​ຜົມ​ໃນ​ຫົວ​ຂອງ​ພວກ​ເຂົາ ເສັ້ນໜຶ່ງ​ກໍ​ຈະ​ບໍ່​ເສຍ​ໄປ; ແຕ່​ທຸກ​ຢ່າງ​ຈະ​ກັບ​ຄືນ​ສູ່​ໂຄງ​ຮ່າງ​ອັນ​ສົມບູນ​ຂອງ​ມັນ​ດັ່ງ​ທີ່​ເປັນ​ຢູ່​ໃນ​ເວລາ​ນີ້, ຫລື ໃນ​ຮ່າງກາຍ, ແລະ ຈະ​ຖືກ​ນຳ​ມາ​ພິຈາລະນາ​ຕໍ່ໜ້າ​ບັນລັງ​ຂອງ​ພຣະ​ຄຣິດ​ຜູ້​ເປັນ​ພຣະ​ບຸດ, ແລະ ພຣະ​ເຈົ້າຜູ້​ເປັນ​ພຣະ​ບິດາ ແລະ ພຣະ​ວິນ​ຍານ​ບໍລິສຸດ, ຊຶ່ງ​ເປັນ​ພຣະ​ເຈົ້າອົງ​ດຽວ​ຊົ່ວ​ນິລັນດອນ ເພື່ອ​ຮັບ​ການ​ພິພາກສາ​ຕາມ​ວຽກ​ງານ​ຂອງພວກ​ເຂົາ​ບໍ່​ວ່າ​ພວກ​ເຂົາ​ຈະ​ດີ ຫລື ຊົ່ວ."},{"vNo":"45 ","txt":"ບັດ​ນີ້, ຈົ່ງ​ເບິ່ງ, ຂ້າພະ​ເຈົ້າ​ໄດ້​ເວົ້າ​ກັບ​ເຈົ້າ​ແລ້ວ​ກ່ຽວ​ກັບ​ຄວາມ​ຕາຍ​ຂອງ​ຮ່າງ​ກາຍ​ທີ່​ເປັນ​ມະຕະ, ແລະ ກ່ຽວ​ກັບ​ການ​ຟື້ນ​ຄືນ​ຊີວິດ​ຂອງ​ຮ່າງ​ກາຍ​ທີ່​ເປັນ​ມະຕະ. ຂ້າພະ​ເຈົ້າ​ກ່າວ​ກັບ​ເຈົ້າ​ວ່າ ຮ່າງ​ກາຍ​ທີ່​ເປັນ​ມະຕະ​ນີ້​ຈະ​ຖືກ​ຍົກ​ຂຶ້ນ​ເປັນ​ຮ່າງ​ກາຍ​ທີ່​ເປັນ​ອະ​ມະຕະ​ຄື​ຈາກ​ຄວາມ​ຕາຍ, ເຖິງ​ແມ່ນ​ຄວາມ​ຕາຍ​ຄັ້ງ​ທຳ​ອິດ​ມາ​ສູ່​ຊີວິດ, ຄື​ພວກ​ເຂົາ​ຈະ​ຕາຍ​ບໍ່​ໄດ້​ອີກ​ຕໍ່​ໄປ; ວິນ​ຍານ​ຂອງ​ພວກ​ເຂົາ​ຮວມ​ເຂົ້າ​ກັບ​ຮ່າງ​ກາຍ​ຂອງ​ພວກ​ເຂົາ, ແລະ ຈະ​ບໍ່​ຖືກ​ແຍກ​ອອກ​ຈາກ​ກັນ​ອີກ​ເລີຍ; ທັງ​ໝົດ​ຈະ​ກັບ​ເປັນ​ທາງ​ວິນ​ຍານ ແລະ ອະ​ມະຕະ​ດັ່ງ​ນີ້, ຊຶ່ງ​ພວກ​ເຂົາ​ຈະ​ບໍ່​ເຫັນ​ຄວາມ​ເນົ່າ​ເປື່ອຍ​ອີກ​ຕໍ່​ໄປ."},{"vNo":"46 ","txt":"ບັດ​ນີ້​ເມື່ອ​ແອມ​ມິວ​ເລັກ​ຈົບ​ຂໍ້ຄວາມ​ນີ້​ແລ້ວ ຜູ້ຄົນ​ເລີ່ມ​ແປກ​ໃຈ​ອີກ, ແລະ ຊີ​ເອ​ສຣອມ​ເລີ່ມ​ສັ່ນ​ສາຍ. ແລະ ຄຳ​ເວົ້າຂອງ​ແອມ​ມິວ​ເລັກ​ໄດ້​ຈົບ​ລົງ​ດັ່ງ​ນີ້, ຫລື ຂ້າພະ​ເຈົ້າ​ໄດ້​ຂຽນ​ໄວ້​ເທົ່າ​ນີ້."}]}