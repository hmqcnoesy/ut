{"heading":"ຊາວ​ອາມລິ​ໄຊ​ມີ​ເຄື່ອງ​ໝາຍ​ຂອງ​ຕົນ​ເອງ​ຕາມ​ຄຳ​ທີ່​ໄດ້​ທຳນາຍ​ໄວ້—ຊາວ​ເລ​ມັນ​ຖືກ​ສາບ​ແຊ່ງ​ເພາະ​ການ​ທໍລະ​ຍົດຂອງ​ພວກ​ເຂົາ—ມະນຸດ​ນຳ​ການ​ສາບ​ແຊ່ງ​ມາສູ່ຕົນ​ເອງ—ຊາວ​ນີ​ໄຟ​ຊະນະ​ກອງທັບ​ຂອງ​ຊາວ​ເລ​ມັນອີກ​ກອງທັບ​ໜຶ່ງ. ປະມານ 87–86 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":2,"nextNo":4,"chapterTitle":"ແອວ​ມາ 3","prevTitle":"ແອວ​ມາ 2","nextTitle":"ແອວ​ມາ 4","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ຜູ້​ທີ່​ບໍ່​ໄດ້​ຖືກ​ຂ້າ​ຕາຍ​ດ້ວຍ​ອາວຸດ​ແຫ່ງ​ສົງຄາມ, ຫລັງ​ຈາກໄດ້​ຝັງ​ສົບ​ຜູ້​ທີ່​ຖືກ​ຂ້າ​ຕາຍ—ບັດ​ນີ້ພວກ​ເຂົາ​ບໍ່​ໄດ້​ນັບ​ຈຳນວນ​ຄົນ​ທີ່​ຖືກ​ຂ້າ​ຕາຍ, ເພາະ​ຄວາມ​ຫລວງຫລາຍ​ຂອງ​ມັນ—ຫລັງ​ຈາກ​ພວກ​ເຂົາ​ໄດ້ຝັງ​ສົບ​ຂອງ​ຜູ້​ຕາຍຂອງ​ພວກ​ເຂົາ​ຮຽບຮ້ອຍ​ແລ້ວ ທຸກ​ຄົນ​ກໍ​ໄດ້​ກັບ​ຄືນ​ໄປ​ຫາ​ແຜ່ນດິນຂອງຕົນ, ແລະ ໄປ​ຫາ​ບ້ານ​ເຮືອນ​ຂອງ​ຕົນ, ໄປ​ຫາ​ເມຍຂອງ​ຕົນ, ແລະ ໄປ​ຫາ​ລູກຂອງ​ຕົນ."},{"vNo":2,"txt":"ບັດ​ນີ້ຜູ້ຍິງ​ກັບ​ເດັກນ້ອຍ​ຫລາຍ​ຄົນ​ໄດ້​ຖືກ​ຂ້າ​ຕາຍ​ດ້ວຍ​ດາບ, ແລະ ຝູງ​ສັດລ້ຽງຂອງ​ພວກ​ເຂົາ ແລະ ຝູງ​ສັດ​ໃຊ້​ແຮງ​ງານຂອງ​ພວກ​ເຂົາ​ນຳ​ອີກ; ແລະ ເຄື່ອງ​ປູກ​ຂອງ​ຝັງ​ໃນ​ທົ່ງ​ເປັນ​ຈຳນວນ​ຫລວງຫລາຍ​ໄດ້​ຖືກ​ທຳລາຍຄື​ກັນ, ເພາະ​ຖືກ​ຜູ້​ຄົນ​ເປັນ​ຈຳນວນ​ຫລວງຫລາຍ​ຢຽບ​ຍ່ຳ."},{"vNo":3,"txt":"ແລະ ບັດ​ນີ້ຊາວ​ເລ​ມັນ​ກັບ​ຊາວ​ອາມລິ​ໄຊ​ຫລາຍ​ຕໍ່​ຫລາຍ​ຄົນ​ທີ່ຖືກ​ຂ້າ​ຕາຍ​ຢູ່​ແຄມ​ແມ່ນ້ຳ​ຊີ​ໂດນ​ນັ້ນ​ໄດ້​ຖືກ​ໂຍນ​ລົງ​ໃນ​ນ້ຳ​ຊີ​ໂດນ; ແລະ ຈົ່ງ​ເບິ່ງ ກະດູກ​ຂອງ​ພວກ​ເຂົາ​ຖືກ​ຝັງ​ຢູ່​ໃນ​ຄວາມ​ເລິກ​ຂອງ​ທະ​ເລ, ແລະ ມັນ​ມີ​ຢູ່​ຢ່າງ​ຫລວງຫລາຍ."},{"vNo":4,"txt":"ແລະ ຊາວ​ອາມລິ​ໄຊ​ມີ​ຄວາມ​ແຕກ​ຕ່າງ​ຈາກ​ຊາວ​ນີ​ໄຟ, ເພາະ​ພວກ​ເຂົາ​ເຮັດ​ເຄື່ອງ​ໝາຍ​ສີ​ແດງ​ໄວ້​ທີ່​ໜ້າ​ຜາກ​ຂອງ​ພວກ​ເຂົາ​ຕາມ​ແບບຢ່າງ​ຂອງ​ຊາວ​ເລ​ມັນ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ບໍ່​ໄດ້​ແຖ​ຫົວ​ຄື​ກັນ​ກັບ​ຊາວ​ເລ​ມັນ."},{"vNo":5,"txt":"ບັດ​ນີ້​ຫົວ​ຂອງຊາວ​ເລ​ມັນ​ບໍ່​ມີ​ຜົມ; ແລະ ພວກ​ເຂົາ​ເປືອຍ​ໂຕ​ນອກ​ຈາກ​ມີ​ແຕ່​ແຜ່ນ​ໜັງ​ຄຽນ​ແອວ, ແລະ ເຄື່ອງ​ປ້ອງ​ກັນ​ຕົວ​ເກາະ​ຫຸ້ມ​ຫໍ່​ຕົວ​ໄວ້, ແລະ ຖື​ຄັນທະ​ນູຂອງ​ພວກ​ເຂົາ, ແລະ ລູກ​ທະນູຂອງ​ພວກ​ເຂົາ, ແລະ ກ້ອນ​ຫີນຂອງ​ພວກ​ເຂົາ, ແລະ ກະຖຸນ​ຂອງ​ພວກ​ເຂົາ, ແລະ ອື່ນໆ."},{"vNo":6,"txt":"ແລະ ຜິວໜັງ​ຂອງ​ຊາວ​ເລ​ມັນ​ນັ້ນຄ້ຳ, ຊຶ່ງ​ເປັນ​ໄປ​ຕາມ​ເຄື່ອງໝາຍ​ດັ່ງ​ບັນພະບຸລຸດ​ຂອງ​ພວກ​ເຂົາ​ມີ​ຕິດ​ຕົວ​ມາ, ເພາະ​ມັນ​ເປັນ​ການ​ສາບ​ແ​ຊ່ງ​ໄວ້​ຍ້ອນ​ການ​ລ່ວງ​ລະ​ເມີດ​ຂອງ​ພວກ​ເຂົາ ແລະ ຍ້ອນ​ການ​ທໍລະ​ຍົດ​ຂອງ​ພວກ​ເຂົາ​ຕໍ່​ພີ່ນ້ອງ​ຂອງພວກ​ເຂົາ​ເຊັ່ນ ນີ​ໄຟ, ຢາ​ໂຄບ, ແລະ ໂຢ​ເຊັບ, ແລະ ແຊມ, ຜູ້​ຊຶ່ງ​ເປັນຄົນ​ຊອບ​ທຳ ແລະ ບໍລິສຸດ."},{"vNo":7,"txt":"ແລະ ພີ່ນ້ອງ​ຂອງ​ພວກ​ເຂົາ​ພະຍາ​ຍາມ​ຈະ​ທຳລາຍ​ພວກ​ເຂົາ, ດັ່ງນັ້ນ ພວກ​ເຂົາຈຶ່ງ​ຖືກ​ສາບ​ແຊ່ງ ແລະ ອົງ​ພຣະ​ຜູ້​ເປັນ​ເຈົ້າໄດ້​ຕິດ​ເຄື່ອງໝາຍ​ໄວ້​ກັບ​ພວກ​ເຂົາ, ແທ້​ຈິງ​ແລ້ວ, ໄວ້​ກັບ​ເລ​ມັນ ແລະ ເລ​ມູ​ເອນ, ແລະ ພວກລູກ​ຊາຍ​ຂອງ​ອິດ​ຊະ​ມາ​ເອນ, ແລະ ພວກຜູ້ຍິງ​ຊາວ​ອິດ​ຊະ​ມາ​ເອນ​ນຳ​ອີກ."},{"vNo":8,"txt":"ແລະ ນີ້​ເປັນ​ໄປ​ເພື່ອ​ລູກ​ຫລານ​ຂອງ​ພວກ​ເຂົາ​ຈະ​ໄດ້​ແຕກ​ຕ່າງ​ຈາກ​ລູກ​ຫລານ​ຂອງ​ພີ່ນ້ອງ​ຂອງ​ພວກ​ເຂົາ, ເພື່ອ​ແນວ​ນີ້​ອົງ​ພຣະຜູ້​ເປັນ​ເຈົ້າຈະ​ໄດ້​ປົກ​ປັກ​ຮັກສາ​ຜູ້ຄົນ​ຂອງ​ພຣະ​ອົງ, ເພື່ອ​ພວກ​ເຂົາ​ຈະ​ບໍ່​ປະ​ປົນ ແລະ ເຊື່ອ​ຖື​ໃນ​ຮີດຄອງ​ປະ​ເພນີ​ອັນ​ບໍ່​ຖືກຕ້ອງ ຊຶ່ງຈະ​ນຳ​ຄວາມ​ພິນາດ​ມາສູ່​ພວກ​ເຂົາ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ໃດ​ກໍ​ຕາມ​ທີ່​ປ່ອຍ​ລູກ​ຫລານ​ຂອງ​ຕົນ​ໃຫ້​ຮ່ວມ​ສຳພັນ​ກັບ​ຊາວ​ເລ​ມັນ ພວກ​ນັ້ນຈະ​ໄດ້​ນຳ​ເອົາ​ການ​ສາບ​ແຊ່ງ​ແບບ​ດຽວ​ກັນ​ມາ​ສູ່ລູກ​ຫລານ​ຂອງ​ຕົນ."},{"vNo":10,"txt":"ດັ່ງນັ້ນ, ຜູ້​ໃດ​ກໍ​ຕາມ​ທີ່​ຍອມ​ຕົວ​ໃຫ້​ຊາວ​ເລ​ມັນ​ຊັກ​ນຳ​ໄປ ພວກ​ນັ້ນກໍ​ຈະ​ຖືກ​ເອີ້ນ​ຕາມ​ພວກ​ນັ້ນ, ແລະ ມີ​ເຄື່ອງ​ໝາຍ​ຕິດ​ຢູ່​ກັບ​ພວກ​ເຂົາ."},{"vNo":11,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ໃດ​ກໍ​ຕາມ​ທີ່​ບໍ່​ຍອມ​ເຊື່ອ​ຖື​ໃນ​ຮີດຄອງ​ປະ​ເພນີ​ຂອງ​ຊາວ​ເລ​ມັນ, ແຕ່​ວ່າ​ເຊື່ອ​ຖື​ບັນທຶກ​ເຫລົ່ານັ້ນ ຊຶ່ງຖືກ​ນຳ​ອອກ​ຈາກ​ແຜ່ນດິນ​ເຢຣູ​ຊາເລັມ, ແລະ ເຊື່ອ​ຖື​ໃນ​ຮີດຄອງ​ປະ​ເພນີ​ຂອງ​ບັນພະ​ບຸ​ລຸດຂອງ​ພວກ​ເຂົາ​ຊຶ່ງຖືກຕ້ອງ, ຜູ້​ທີ່​ເຊື່ອ​ໃນ​ພຣະ​ບັນຍັດ​ຂອງ​ພຣະ​ເຈົ້າ ແລະ ໄດ້​ຮັກສາ​ມັນ, ຖືກ​ເອີ້ນ​ວ່າ ຊາວ​ນີ​ໄຟ ຫລື ຜູ້ຄົນ​ຂອງນີ​ໄຟ​ນັບ​ແຕ່​ເວລາ​ນັ້ນ​ໄປ—"},{"vNo":12,"txt":"ແລະ ແມ່ນ​ພວກ​ເຂົາ​ທີ່​ໄດ້​ຮັກສາ​ບັນທຶກ ຊຶ່ງ​ເປັນຄວາມ​ຈິງ​ຂອງ​ຜູ້ຄົນ​ຂອງ​ພວກ​ເຂົາ, ແລະ ຂອງ​ຜູ້ຄົນ​ຂອງຊາວ​ເລ​ມັນ​ນຳ​ອີກ."},{"vNo":13,"txt":"ບັດ​ນີ້ພວກ​ເຮົາ​ຈະ​ກັບ​ມາ​ເວົ້າ​ເຖິງ​ຊາວ​ອາມ​ລິ​ໄຊ, ເພາະວ່າ​ພວກ​ເຂົາ​ມີ​ເຄື່ອງໝາຍ​ຕິດ​ຢູ່​ກັບ​ຕົວ; ແທ້​ຈິງ​ແລ້ວ, ເປັນ​ເຄື່ອງ​ໝາຍ​ສີ​ແດງ​ເທິງ​ໜ້າຜາກ​ຂອງ​ພວກ​ເຂົາ."},{"vNo":14,"txt":"ພຣະ​ຄຳ​ຂອງ​ພຣະ​ເຈົ້າສຳ​ເລັດ​ແລ້ວ, ນີ້​ຄື​ພຣະ​ຄຳ​ຊຶ່ງພຣະ​ອົງ​ໄດ້​ກ່າວ​ກັບ​ນີ​ໄຟ​ວ່າ: ຈົ່ງ​ເບິ່ງ, ເຮົາ​ສາບ​ແຊ່ງຊາວ​ເລ​ມັນ​ໄວ້​ແລ້ວ, ແລະ ເຮົາ​ຈະ​ຕິດ​ເຄື່ອງ​ໝາຍ​ໄວ້​ກັບ​ພວກ​ເຂົາ​ເພື່ອ​ພວກ​ເຂົາ​ກັບ​ລູກ​ຫລານ​ຂອງ​ພວກ​ເຂົາ​ຈະ​ແຍກອອກ​ຈາກ​ເຈົ້າກັບ​ລູກ​ຫລານ​ຂອງ​ເຈົ້າ, ນັບ​ແຕ່​ເວລາ​ນີ້​ເປັນຕົ້ນ​ໄປ ແລະ ຕະຫລອດ​ການ, ຖ້າ​ຫາກພວກ​ເຂົາ​ບໍ່​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ແລະ ກັບ​ມາ​ຫາ​ເຮົາ​ເພື່ອ​ເຮົາ​ຈະ​ມີ​ຄວາມ​ເມດ​ຕາ​ຕໍ່​ພວກ​ເຂົາ."},{"vNo":15,"txt":"ແລະ ອີກ​ຢ່າງ​ໜຶ່ງ: ເຮົາ​ຈະ​ຕິດ​ເຄື່ອງໝາຍ​ໄວ້​ກັບ​ຜູ້​ທີ່​ປ່ອຍ​ລູກ​ຫລານ​ຂອງ​ຕົນ​ໃຫ້​ຮ່ວມ​ສຳພັນ​ກັບ​ພີ່ນ້ອງ​ຂອງ​ເຈົ້າ ເພື່ອ​ພວກ​ເຂົາຈະ​ໄດ້​ຖືກ​ສາບ​ແຊ່ງ​ນຳ​ກັນ."},{"vNo":16,"txt":"ແລະ ອີກ​ຢ່າງ​ໜຶ່ງ: ເຮົາ​ຈະ​ຕິດ​ເຄື່ອງໝາຍ​ໄວ້​ກັບ​ຜູ້​ທີ່​ຕໍ່ສູ້​ກັບ​ເຈົ້າ ແລະ ລູກ​ຫລານ​ຂອງ​ເຈົ້າ."},{"vNo":17,"txt":"ແລະ ອີກ​ຢ່າງໜຶ່ງ, ເຮົາ​ກ່າວ​ວ່າ ຈະ​ບໍ່​ເອີ້ນ​ຜູ້​ທີ່​ໜີ​ໄປ​ຈາກ​ເຈົ້າວ່າ​ເປັນ​ລູກ​ຫລານ​ຂອງ​ເຈົ້າອີກ​ຕໍ່​ໄປ; ແລະ ເຮົາ​ຈະ​ໃຫ້​ພອນ​ແກ່​ເຈົ້າກັບ​ຜູ້​ທີ່​ຖືກ​ເອີ້ນ​ວ່າ​ເປັນ​ລູກ​ຫລານ​ຂອງ​ເຈົ້າ, ນັບ​ແຕ່​ເວລາ​ນີ້​ເປັນຕົ້ນ​ໄປ ແລະ ຕະຫລອດ​ການ, ແລະ ນີ້​ຄື​ຄຳ​ສັນຍາ​ຂອງ​ພຣະຜູ້​ເປັນ​ເຈົ້າທີ່​ປະທານ​ໃຫ້​ແກ່​ນີ​ໄຟ​ກັບ​ລູກ​ຫລານ​ຂອງ​ເພິ່ນ."},{"vNo":18,"txt":"ບັດ​ນີ້​ຊາວ​ອາມລິ​ໄຊ​ບໍ່​ຮູ້ຈັກ​ເລີຍ​ວ່າ ພວກ​ເຂົາ​ກຳລັງ​ເຮັດ​ໃຫ້​ພຣະ​ຄຳ​ຂອງ​ພຣະ​ເຈົ້າສຳ​ເລັດ ເມື່ອ​ພວກ​ເຂົາ ເລີ່ມ​ເຮັດ​ເຄື່ອງໝາຍ​ໃຫ້​ຕົນ​ເອງ​ໄວ້​ເທິງ​ໜ້າຜາກ​ຂອງ​ພວກ​ເຂົາ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ໄດ້​ອອກ​ມາ​ທໍລະ​ຍົດ​ຕໍ່​ພຣະ​ເຈົ້າຢ່າງ​ເປີດ​ເຜີຍ; ດັ່ງນັ້ນ ມັນ​ສົມຄວນ​ແລ້ວ​ທີ່​ການ​ສາບ​ແຊ່ງ​ຈະ​ຕົກ​ຢູ່​ກັບ​ພວກ​ເຂົາ."},{"vNo":19,"txt":"ບັດ​ນີ້​ຂ້າ​ພະເຈົ້າ​ຢາກ​ໃຫ້​ທ່ານ​ເຫັນ​ວ່າ ພວກ​ເຂົາ​ນຳ​ເອົາ​ການ​ສາບ​ແຊ່ງ​ມາສູ່​ຕົວ​ຂອງ​ພວກ​ເຂົາ​ເອງ; ແລະ ຈົນກະທັ້ງທຸກໆ​ຄົນ​ທີ່​ຖືກ​ສາບ​ແຊ່ງ​ກໍ​ຈະ​ນຳ​ເອົາ​ການ​ກ່າວ​ໂທດ​ມາສູ່​ຕົນ​ເອງ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຕໍ່​ມາ​ອີກ​ບໍ່​ຫລາຍ​ມື້​ຫລັງ​ຈາກ​ການ​ສູ້​ຮົບ​ໄດ້​ເກີດ​ຂຶ້ນ ໃນ​ແຜ່ນດິນ​ເຊ​ລາ​ເຮັມລາ, ໂດຍ​ຊາວ​ເລ​ມັນ ແລະ ຊາວ​ອາມ​ລິ​ໄຊ, ໄດ້​ມີ​ກອງທັບ​ອີກ​ກອງໜຶ່ງ​ຂອງ​ຊາວ​ເລ​ມັນ​ຍົກ​ມາ​ໂຈມ​ຕີ​ຜູ້ຄົນຂອງ​ນີ​ໄຟ, ໃນ​ບ່ອນ​ດຽວ​ກັນ​ກັບ​ບ່ອນ​ກອງທັບ​ທຳ​ອິດ​ຂອງ​ພວກ​ເຂົາ​ພົບ​ກັບ​ຊາວ​ອາມ​ລິ​ໄຊ​ນັ້ນ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ກອງທັບ​ກອງ​ໜຶ່ງ​ໄດ້​ຖືກ​ສົ່ງ​ອອກ​ໄປ​ເພື່ອ​ຂັບ​ໄລ່​ກອງທັບ​ພວກ​ເຂົາອອກ​ຈາກ​ແຜ່ນດິນຂອງ​ພວກ​ເຂົາ."},{"vNo":22,"txt":"ບັດ​ນີ້ຍ້ອນ​ວ່າ​ແອວ​ມາ​ໄດ້​ຮັບ​ບາດ​ເຈັບ ຈຶ່ງ​ບໍ່​ໄດ້​ອອກ​ໄປສູ້​ຮົບ​ກັບ​ຊາວ​ເລມັນ​ໃນ​ເທື່ອ​ນີ້;"},{"vNo":23,"txt":"ແຕ່​ເພິ່ນ​ໄດ້​ສົ່ງ​ກອງທັບ​ໃຫຍ່​ອອກ​ໄປ​ຕໍ່ສູ້​ກັບ​ພວກ​ເຂົາ; ແລະ ກອງທັບ​ຂອງ​ເພິ່ນ​ໄດ້​ໄປ​ຂ້າ​ຊາວ​ເລ​ມັນ​ເປັນ​ຈຳນວນ​ຫລວງຫລາຍ, ແລະ ໄດ້​ຂັບ​ໄລ່​ພວກ​ທີ່​ເຫລືອ​ຕາຍ​ອອກ​ໄປ​ຈາກ​ຊາຍ​ແດນ​ຂອງ​ແຜ່ນດິນ​ຂອງ​ພວກ​ເຂົາ."},{"vNo":24,"txt":"ແລ້ວ​ກອງທັບ​ຂອງ​ພວກ​ນີ້​ກໍ​ໄດ້​ກັບ​ຄືນ​ມາ ແລະ ເລີ່ມ​ສະ​ຖາປະ​ນາ​ສັນຕິພາບ​ຂຶ້ນ​ໃນ​ແຜ່ນ​ດິນ, ໂດຍ​ບໍ່​ມີ​ສັດຕູ​ມາ​ລົບ​ກວນ​ອີກ​ຕໍ່​ໄປ​ຊົ່ວ​ໄລຍະ​ໜຶ່ງ."},{"vNo":25,"txt":"ບັດ​ນີ້ສິ່ງ​ທັງ​ໝົດ​ນີ້​ຜ່ານ​ໄປ, ແທ້​ຈິງ​ແລ້ວ, ສົງຄາມ ແລະ ການ​ຂັດ​ແຍ້ງ​ກັນ​ເລີ່ມ​ຂຶ້ນ ແລະ ສິ້ນ​ສຸດ​ລົງ​ໃນ​ປີ​ທີ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":26,"txt":"ແລະ ພາຍ​ໃນ​ໜຶ່ງ​ປີ ຄົນ​ເປັນ​ພັນໆ ແລະ ເປັນ​ໝື່ນ​ໄດ້​ຖືກ​ສົ່ງ​ໄປ​ສູ່​ໂລກ​ຊົ່ວ​ນິລັນ​ດອນ ເພື່ອ​ພວກ​ເຂົາ​ຈະ​ໄດ້​ຮັບ​ລາງວັນ​ຂອງ​ພວກ​ເຂົາ​ຕາມ​ການ​ກະທຳ​ຂອງ​ພວກ​ເຂົາ ບໍ່​ວ່າ​ພວກ​ເຂົາ​ຈະ​ດີ ຫລື ຈະ​ຊົ່ວ, ເພື່ອ​ເກັບ​ກ່ຽວ​ເອົາ​ຄວາມ​ຜາ​ສຸກ​ຊົ່ວ​ນິລັນດອນ ຫລື ເກັບ​ກ່ຽວ​ເອົາ​ຄວາມທຸກ​ທໍລະມານ​ຊົ່ວ​ນິລັນດອນ, ອັນ​ເປັນ​ໄປ​ຕາມ​ວິນ​ຍານຊຶ່ງພວກ​ເຂົາ​ໄດ້​ເລືອກ​ເຊື່ອ​ຟັງ, ບໍ່​ວ່າຈະ​ເປັນວິນ​ຍານ​ດີ ຫລື ວິນ​ຍານ​ຊົ່ວ."},{"vNo":27,"txt":"ເພາະ​ທຸກ​ຄົນ​ຍ່ອມ​ໄດ້​ຮັບ​ຄ່າ​ຈ້າງ​ຈາກ​ຄົນ​ຜູ້​ທີ່​ຕົນ​ເລືອກ​ເຊື່ອ​ຟັງ, ແລະ ນີ້​ເປັນ​ໄປ​ຕາມ​ຄຳ​ເວົ້າຂອງ​ວິນ​ຍານ​ແຫ່ງ​ການ​ທຳນາຍ; ດັ່ງນັ້ນຂໍ​ໃຫ້​ເປັນ​ໄປ​ຕາມ​ຄວາມ​ຈິງ. ແລະ ປີ​ທີ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ກໍ​ໄດ້​ສິ້ນ​ສຸດ​ລົງ​ດັ່ງ​ນີ້."}]}