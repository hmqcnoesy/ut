{"heading":"ໂມ​ໂຣ​ໄນ​ສ້າງ​ປ້ອມ​ຍາມ​ປ້ອງ​ກັນ​ແຜ່ນດິນ​ຂອງ​ຊາວ​ນີ​ໄຟ—ພວກ​ເຂົາ​ໄດ້​ສ້າງ​ເມືອງ​ໃໝ່​ຂຶ້ນຫລາຍ​ເມືອງ—ສົງຄາມ ແລະ ການ​ທຳລາຍ​ໄດ້​ເກີດ​ຂຶ້ນກັບ​ຊາວ​ນີ​ໄຟໃນ​ວັນ​ເວລາ​ຂອງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ—ໂມ​ຣິ​ອານ​ທັນ ແລະ ຜູ້​ທີ່​ແຍກ​ອອກ​ໄປ​ເຂົ້າຮ່ວມ​ກັບ​ລາວ​ໄດ້​ເສຍ​ໄຊ​ໃຫ້​ທີ​ອານ​ຄຳ—ນີ​ໄຟ​ຮາ​ໄດ້​ສິ້ນ​ຊີວິດ​ໄປ, ແລະ ເພ​ໂຮ​ຣັນລູກ​ຊາຍ​ຂອງ​ເພິ່ນ​ໄດ້​ຮັບ​ຕຳ​ແໜ່ງ​ຂຶ້ນນັ່ງ​ບັນລັງ​ຕັດສິນ​ແທນ. ປະ​ມານ 72–67 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":49,"nextNo":51,"chapterTitle":"ແອວ​ມາ 50","prevTitle":"ແອວ​ມາ 49","nextTitle":"ແອວ​ມາ 51","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ບໍ່​ໄດ້​ຢຸດ​ຢັ້ງການ​ຕຽມ​ສົງຄາມ​ເພື່ອ​ປ້ອງ​ກັນ​ຜູ້ຄົນ​ຂອງ​ເພິ່ນ​ໃຫ້​ພົ້ນຈາກ​ຊາວ​ເລ​ມັນ, ເພາະ​ເພິ່ນ​ໄດ້​ສັ່ງ​ໃຫ້​ກອງ​ທັບ​ຂອງ​ເພິ່ນ​ເລີ່ມ​ເຮັດ​ວຽກ​ໃນຕົ້ນປີ​ທີ​ຊາວ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຄື​ພວກ​ທະ​ຫານ​ຄວນ​ຂຸດ​ດິນ​ເຮັດ​ເປັນ​ຄັນ​ຄູ​ໄວ້​ຮອບ​ເມືອງ​ຕະ​ຫລອດ​ທົ່ວ​ແຜ່ນ​ດິນ​ທີ່​ຊາວ​ນີ​ໄຟ​ເປັນ​ເຈົ້າຂອງ."},{"vNo":2,"txt":"ແລະ ເທິງ​ຄັນ​ຄູ​ເຫລົ່ານັ້ນ ເພິ່ນ​ໄດ້​ສັ່ງ​ໃຫ້​ປັກ​ຫລັກ​ໄມ້​ຂຶ້ນ, ແທ້​ຈິງ​ແລ້ວ, ຫລັກ​ໄມ້​ເຫລົ່ານັ້ນ​ໃຫ້​ສູງ​ເທົ່າ​ກັບ​ຄົນ​ໄວ້​ຮອບ​ເມືອງ."},{"vNo":3,"txt":"ແລະ ເພິ່ນ​ສັ່ງ​ວ່າ ພວກ​ເຂົາ​ຄວນ​ເຮັດ​ຂອບ​ເປັນ​ໄມ້​ແຫລມ​ປັກ​ໄວ້​ເທິງຫລັກ​ໄມ້​ເຫລົ່ານັ້ນ ແລະ ເຮັດ​ໃຫ້​ມັນ​ສູງ​ແຂງ​ແກ່ນທີ່​ສຸດ."},{"vNo":4,"txt":"ແລະ ເພິ່ນ​ໃຫ້​ສ້າງ​ຫໍ​ສູງ​ເພື່ອ​ຈະ​ໄດ້​ຫລຽວ​ເຫັນ​ຂ້າມ​ໄມ້​ແຫລມ​ເຫລົ່ານັ້ນ​ໄດ້, ແລະ ເພິ່ນ​ໃຫ້​ສ້າງ​ບ່ອນ​ຫລົບ​ໄພ​ໄວ້​ເທິງ​ຫໍ​ສູງ​ເຫລົ່ານັ້ນ, ເພື່ອ​ວ່າ​ກ້ອນ​ຫີນ ແລະ ລູກ​ທະນູ​ຂອງ​ຊາວ​ເລ​ມັນ​ຈະ​ເຮັດ​ອັນຕະລາຍ​ໃຫ້​ພວກ​ເຂົາ​ບໍ່​ໄດ້."},{"vNo":5,"txt":"ແລະ ພວກ​ເຂົາ​ກໍ​ຕຽມ​ພ້ອມ​ທີ່​ຈະ​ແກວ່ງ​ກ້ອນ​ຫີນ​ຈາກ​ຫໍ​ສູງ​ນັ້ນຕາມ​ຄວາມ​ພໍ​ໃຈ ແລະ ຕາມ​ກຳລັງ​ຂອງ​ພວກ​ເຂົາ, ເພື່ອ​ຈະ​ໄດ້​ຂ້າ​ຜູ້​ທີ່​ພະຍາຍາມ​ເຂົ້າມາ​ໃກ້​ກຳ​ແພງ​ເມືອງ."},{"vNo":6,"txt":"ໂມ​ໂຣ​ໄນ​ໄດ້​ຕຽມ​ທີ່​ໝັ້ນ​ໄວ້​ຮອບ​ເມືອງ​ທົ່ວ​ແຜ່ນດິນ​ຕາມ​ນີ້ ເພື່ອ​ຕ້ານທານ​ການ​ມາ​ຮຸກ​ຮານ​ຂອງ​ສັດຕູ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ສັ່ງ​ໃຫ້​ທະຫານ​ຂອງ​ເພິ່ນ​ອອກ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ທາງ​ຕາ​ເວັນ​ອອກ; ແທ້​ຈິງ​ແລ້ວ, ກອງທັບ​ເຫລົ່າ​ນີ້​ໄດ້​ອອກ​ໄປ​ຂັບ​ໄລ່​ຊາວ​ເລ​ມັນ​ທັງ​ໝົດ​ທີ່ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ທາງ​ຕາ​ເວັນ​ອອກ​ໃຫ້​ກັບ​ໄປ​ຫາ​ແຜ່ນດິນ​ຂອງ​ພວກ​ເຂົາ​ເອງ, ຊຶ່ງຢູ່​ທາງ​ໃຕ້​ຂອງ​ແຜ່ນດິນ​ເຊ​ລາ​ເຮັມລາ."},{"vNo":8,"txt":"ແລະ ແຜ່ນດິນ​ນີ​ໄຟ​ໄດ້​ຍາວ​ຢຽດ​ຊື່​ໄປ​ຈາກ​ທະ​ເລ​ທາງຕາ​ເວັນ​ອອກເຖິງ​ທາງຕາ​ເວັນ​ຕົກ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ໂມ​ໂຣ​ໄນ​ໄດ້​ຂັບ​ໄລ່​ຊາວ​ເລ​ມັນ​ທັງ​ໝົດ​ອອກ​ຈາກ​ຖິ່ນ​ແຫ້ງ​ແລ້ງ​ກັນດານ​ທາງຕາ​ເວັນ​ອອກ ຊຶ່ງຢູ່​ທາງ​ເໜືອ​ຂອງ​ແຜ່ນດິນ​ຕ່າງໆ ຊຶ່ງ​ເປັນ​ແຜ່ນດິນ​ຂອງ​ພວກ​ເຂົາ​ເອງ​ແລ້ວ, ເພິ່ນ​ໄດ້​ໃຫ້​ຜູ້ຄົນ​ຜູ້​ທີ່​ອາ​ໄສ​ຢູ່​ໃນ​ແຜ່ນດິນ​ເຊ​ລາ​ເຮັມລາ ແລະ ຜູ້​ທີ່​ອາ​ໄສ​ຢູ່​ໃນ​ແຜ່ນດິນ​ອ້ອມ​ແອ້ມ​ນັ້ນ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ທາງຕາ​ເວັນ​ອອກ​ຈົນ​ເຖິງ​ຊາຍ​ແດນ​ໃກ້​ຝັ່ງ​ທະ​ເລ ແລະ ເຂົ້າ​ໄປ​ເປັນ​ເຈົ້າຂອງ​ແຜ່ນດິນ​ນັ້ນ."},{"vNo":10,"txt":"ແລະ ເພິ່ນ​ໄດ້​ວາງ​ກອງທັບ​ໄວ້​ທາງ​ໃຕ້​ໃນ​ຊາຍ​ແດນ​ຂອງ​ພວກ​ເຂົາ​ນຳ​ອີກ, ແລະ ໃຫ້​ພວກ​ເຂົາ​ສ້າງ​ບ່ອນ​ປ້ອງ​ກັນ​ຂຶ້ນ ເພື່ອ​ຈະ​ໄດ້​ເຮັດ​ໃຫ້​ກອງທັບ ແລະ ຜູ້ຄົນ​ຂອງ​ພວກ​ເຂົາ​ປອດ​ໄພ​ຈາກ​ກຳມື​ຂອງ​ສັດຕູຂອງ​ພວກ​ເຂົາ."},{"vNo":11,"txt":"ແລະ ເພິ່ນ​ໄດ້​ຕັດ​ທີ່​ໝັ້ນທັງ​ໝົດ​ຂອງ​ຊາວ​ເລ​ມັນ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ທາງຕາ​ເວັນ​ອອກດັ່ງ​ນີ້, ແທ້​ຈິງ​ແລ້ວ, ທັງ​ທາງຕາ​ເວັນ​ຕົກ​ນຳ​ອີກ, ໂດຍ​ການ​ເສີມ​ກຳລັງ​ແຍກ​ທາງ​ໄວ້​ລະຫວ່າງ​ຊາວ​ນີ​ໄຟ ແລະ ຊາວ​ເລ​ມັນ, ລະຫວ່າງ​ແຜ່ນດິນ​ເຊ​ລາ​ເຮັມລາ ແລະ ແຜ່ນດິນ​ນີ​ໄຟ, ຈາກ​ທະ​ເລ​ທາງຕາ​ເວັນ​ຕົກ​ໄປ​ເຖິງ​ຫົວ​ແມ່ນ້ຳ​ຊີ​ໂດນ—ຊາວ​ນີ​ໄຟ​ໄດ້​ເປັນ​ເຈົ້າຂອງ​ແຜ່ນດິນ​ທັງ​ໝົດ​ທາງ​ເໜືອ​ໄດ້​ຕາມ​ໃຈ​ຊອບ, ແທ້​ຈິງ​ແລ້ວ, ລວມທັງ​ແ​ຜ່ນດິນ​ທັງ​ໝົດ ຊຶ່ງຢູ່​ທາງ​ເໜືອ​ຂອງ​ແຜ່ນດິນ​ອຸດົມ​ສົມບູນ."},{"vNo":12,"txt":"ດ້ວຍ​ເຫດ​ນີ້ ໂມ​ໂຣ​ໄນ​ພ້ອມ​ກຳລັງ​ກອງທັບ​ຂອງ​ເພິ່ນ​ຈຶ່ງ​ມີ​ກຳລັງ​ເພີ່ມ​ຂຶ້ນ​ທຸກໆ​ມື້ ເພາະວ່າ​ຄວາມ​ໝັ້ນ​ໃຈ​ໃນ​ການ​ຄຸ້ມ​ກັນ ຊຶ່ງຜົນງານ​ຂອງ​ເພິ່ນ​ໄດ້​ນຳ​ອອກ​ມາ​ໃຫ້​ພວກ​ເຂົາ​ເຫັນ​ໄດ້​ວ່າ​ເພິ່ນ​ກຳລັງ​ຕັດ​ກຳລັງ ແລະ ອຳນາດ​ຂອງ​ຊາວ​ເລ​ມັນ​ອອກ​ຈາກ​ແຜ່ນ​ດິນ​ຊຶ່ງ​ເປັນ​ຂອງ​ພວກ​ເຂົາ, ເພື່ອ​ບໍ່​ໃຫ້​ພວກ​ເຂົາມີ​ອຳນາດ​ປົກຄອງ​ແຜ່ນດິນ​ຂອງ​ພວກ​ເພິ່ນ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ໄດ້​ເລີ່ມ​ສ້າງ​ເມືອງ​ໜຶ່ງ​ຂຶ້ນ, ແລະ ພວກ​ເຂົາ​ເອີ້ນ​ເມືອງ​ນັ້ນວ່າ ໂມ​ໂຣ​ໄນ; ແລະ ມັນຕັ້ງຢູ່​ໃກ້ທະ​ເລ​ທາງຕາ​ເວັນ​ອອກ; ແລະ ມັນ​ຢູ່​ທາງ​ໃຕ້​ໃກ້​ກັບ​ເສັ້ນ​ເຂດ​ແດນ​ແຜ່ນດິນ​ຂອງ​ຊາວ​ເລ​ມັນ."},{"vNo":14,"txt":"ແລະ ພວກ​ເຂົາ​ໄດ້​ເລີ່ມ​ສ້າງ​ເມືອງ​ໜຶ່ງ​ຂຶ້ນອີກ ຊຶ່ງຕັ້ງຢູ່​ລະຫວ່າງ​ເມືອງ​ໂມ​ໂຣ​ໄນ​ກັບ​ເມືອງ​ອາ​ໂຣນ, ໂດຍ​ເສື່ອມ​ຊາຍ​ແດນ​ເມືອງ​ອາ​ໂຣນ​ກັບ​ເມືອງ​ໂມ​ໂຣ​ໄນ​ເຂົ້າກັນ; ແລະ ພວກ​ເຂົາ​ເອີ້ນ​ຊື່​ເມືອງ ຫລື ແຜ່ນດິນ​ນີ້​ວ່າ ນີ​ໄຟ​ຮາ."},{"vNo":15,"txt":"ແລະ ໃນ​ປີ​ດຽວ​ກັນ​ນັ້ນ ພວກ​ເຂົາ​ກໍ​ໄດ້​ເລີ່ມ​ສ້າງ​ເມືອງ​ຂຶ້ນຫລາຍ​ແຫ່ງ​ທາງ​ເໜືອ​ນຳ​ອີກ, ແລະ ເມືອງ​ໜຶ່ງ​ຖືກ​ສ້າງ​ຂຶ້ນດ້ວຍ​ວິທີ​ພິ​ເສດ ຊຶ່ງ​ເອີ້ນ​ວ່າ ລີ​ໄຮ, ຊຶ່ງຢູ່​ທາງ​ເໜືອ​ໃກ້​ກັບ​ຝັ່ງ​ທະ​ເລ."},{"vNo":16,"txt":"ແລະ ປີ​ທີ​ຊາວ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":17,"txt":"ແລະ ຜູ້ຄົນ​ຂອງ​ນີ​ໄຟ​ຢູ່​ໃນ​ສະພາບ​ທີ່​ຈະ​ເລີນຮຸ່ງ​ເຮືອງ​ຢູ່​ໃນຕົ້ນປີ​ທີ​ຊາວ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນນີ​ໄຟ."},{"vNo":18,"txt":"ແລະ ພວກ​ເຂົາ​ໄດ້​ຈະ​ເລີນຮຸ່ງ​ເຮືອງ​ຢ່າງ​ຍິ່ງ ແລະ ກາຍ​ເປັນ​ຄົນ​ຮັ່ງມີ​ຢ່າງ​ຍິ່ງ; ແທ້​ຈິງ​ແລ້ວ, ພວກ​ເຂົາ​ໄດ້​ມີ​ຄົນ​ເພີ່ມ​ທະວີ​ຂຶ້ນ ແລະ ໄດ້​ພັດທະນາ​ບ້ານ​ເມືອງ​ຂຶ້ນຢ່າງ​ເຂັ້ມ​ແຂງ."},{"vNo":19,"txt":"ແລະ ພວກ​ເຂົາ​ຈຶ່ງ​ເຫັນ​ໄດ້​ວ່າ ພຣະ​ຜູ້​ເປັນ​ເຈົ້າມີ​ຄວາມ​ເມດຕາ​ປານີ​ ແລະ ມີ​ຄວາມ​ຍຸດ​ຕິ​ທຳ​ຫລາຍ​ປານ​ໃດ ເພື່ອ​ພຣະ​ອົງ​ຈະ​ໄດ້​ສຳ​ເລັດ​ໃນ​ພຣະ​ຄຳ​ທັງ​ໝົດ​ຂອງ​ພຣະ​ອົງ ຊຶ່ງ​ໄດ້​ສັນຍາ​ໄວ້​ກັບ​ລູກ​ຫລານ​ມະນຸດ; ແທ້​ຈິງ​ແລ້ວ, ພວກ​ເຮົາ​ເຫັນ​ໄດ້​ວ່າ ໃນ​ເວລາ​ນີ້​ພຣະ​ຄຳ​ຂອງ​ພຣະ​ອົງ​ປະກົດ​ເປັນ​ຈິງ​ຂຶ້ນ​ແລ້ວ, ຊຶ່ງ​ພຣະ​ອົງ​ໄດ້​ກ່າວ​ໄວ້​ກັບ​ລີ​ໄຮ​ວ່າ:"},{"vNo":20,"txt":"ເຈົ້າ ແລະ ລູກ​ຫລານ​ຂອງ​ເຈົ້າ​ເປັນ​ສຸກ​ແລ້ວ; ແລະ ພວກ​ເຂົາ​ຈະ​ໄດ້​ຮັບ​ພອນ, ຕາບ​ໃດ​ທີ່​ພວກ​ເຂົາ​ຈະ​ຮັກສາ​ບັນຍັດ​ຂອງ​ເຮົາ ພວກ​ເຂົາ​ຈະ​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ. ແຕ່​ຈົ່ງ​ຈຳ​ໄວ້​ວ່າ, ຕາບ​ໃດ​ທີ່​ພວກ​ເຂົາ​ຈະ​ບໍ່​ຮັກສາ​ບັນຍັດ​ຂອງ​ເຮົາ ພວກ​ເຂົາ​ຈະ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":21,"txt":"ແລະ ພວກ​ເຮົາ​ຈຶ່ງ​ເຫັນ​ໄດ້​ວ່າ ຄຳ​ສັນຍາ​ເຫລົ່າ​ນີ້​ປະກົດ​ເປັນ​ຈິງ​ກັບ​ຜູ້ຄົນ​ຂອງ​ນີ​ໄຟ​ແລ້ວ; ເພາະວ່າ​ເປັນ​ການ​ຜິດ​ພາດ ແລະ ການ​ຂັດ​ແຍ້ງ​ກັນ​ຂອງ​ພວກ​ເຂົາ, ແທ້​ຈິງ​ແລ້ວ, ການ​ຄາດ​ຕະກຳ​ຂອງ​ພວກ​ເຂົາ, ການ​ປຸ້ນ​ຈີ້ຂອງ​ພວກ​ເຂົາ, ການ​ນັບຖື​ຮູບ​ບູຊາ​ຂອງ​ພວກ​ເຂົາ, ການ​ໂສ​ເພນີ​ຂອງ​ພວກ​ເຂົາ, ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ, ທີ່​ມີ​ຢູ່​ໃນ​ບັນດາ​ພວກ​ເຂົາ​ເອງ, ຊຶ່ງມັນ​ໄດ້​ນຳ​ເອົາ​ສົງຄາມ ແລະ ຄວາມ​ພິນາດ​ມາສູ່​ຕົນ."},{"vNo":22,"txt":"ແລະ ຄົນ​ທີ່​ສັດ​ຊື່​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ​ໄດ້​ຖືກ​ປົດ​ປ່ອຍ​ຢູ່​ສະ​ເໝີ, ຂະນະ​ທີ່​ພີ່ນ້ອງ​ທີ່​ຊົ່ວ​ຮ້າຍ​ຂອງ​ພວກ​ເຂົາ​ເປັນ​ພັນໆ​ຄົນ​ຖືກ​ສົ່ງ​ໄປ​ສູ່​ຄວາມ​ເປັນ​ຂ້າ​ທາດ, ຫລື ຕາຍ​ດ້ວຍ​ດາບ, ຫລື ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື, ແລະ ເຂົ້າ​ໄປ​ສົມທົບ​ກັບ​ຊາວ​ເລ​ມັນ."},{"vNo":23,"txt":"ແຕ່​ຈົ່ງ​ເບິ່ງ ນັບ​ຕັ້ງ​ແຕ່​ວັນ​ເວລາ​ຂອງ​ນີ​ໄຟ​ເປັນຕົ້ນມາ, ມັນ​ບໍ່​ເຄີຍ​ມີ​ເວລາ​ໃດ​ເລີຍ​ທີ່​ສະ​ຫງົບ​ສຸກ​ຢູ່​ໃນ​ບັນດາ​ຜູ້ຄົນ​ຂອງ​ນີ​ໄຟ​ເກີນ​ກວ່າ​ໃນ​ວັນ​ເວລາ​ຂອງ​ໂມ​ໂຣ​ໄນ, ແທ້​ຈິງ​ແລ້ວ, ເວລາ​ນີ້​ເປັນ​ປີ​ທີ​ຊາວ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ປີ​ທີ​ຊາວ​ສອງ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດ້ວຍ​ສັນຕິພາບ ແລະ ປີ​ທີ​ຊາວ​ສາມ​ກໍ​ຄື​ກັນ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນຕົ້ນປີ​ທີ​ຊາວ​ສີ່​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ມັນ​ມີ​ສັນຕິພາບ​ຢູ່​ໃນ​ບັນດາ​ຜູ້ຄົນ​ຂອງ​ນີ​ໄຟ​ອີກ ຖ້າ​ຫາກ​ມັນ​ບໍ່​ໄດ້ມີ​ການ​ຂັດ​ແຍ້ງ​ກັນ​ເກີດ​ຂຶ້ນ​ໃນ​ບັນດາ​ຜູ້​ຄົນ​ຢູ່​ໃນ​ແຜ່ນ​ດິນ​ລີ​ໄຮ, ແລະ ຜູ້​ຄົນ​ຢູ່​ໃນ​ແຜ່ນດິນ​ໂມ​ຣິ​ອານ​ທັນ, ຊຶ່ງຢູ່​ຕິດ​ຊາຍ​ແດນ​ລີ​ໄຮ; ຊຶ່ງ​ແຜ່ນດິນ​ທັງ​ສອງ​ນີ້​ມີ​ຊາຍ​ແດນ​ຕິດ​ກັບ​ຝັ່ງ​ທ​ະ​ເລ."},{"vNo":26,"txt":"ເພາະ​ຈົ່ງ​ເບິ່ງ, ຜູ້ຄົນ​ທີ່​ເປັນ​ເຈົ້າຂອງ​ແຜ່ນດິນ​ໂມ​ຣິ​ອານ​ທັນ​ໄດ້​ຮຽກຮ້ອງ​ເອົາ​ສິດທິ​ສ່ວນ​ໜຶ່ງ​ຂອງ​ແຜ່ນ​ດິນ​ລີ​ໄຮ; ດັ່ງນັ້ນ ມັນ​ຈຶ່ງ​ເລີ່ມ​ມີ​ການ​ຂັດ​ແຍ້ງ​ກັນ​ຂຶ້ນຫລາຍ​ພໍ​ສົມຄວນ​ລະຫວ່າງ​ພວກ​ເຂົາ​ເອງ, ເຖິງ​ຂະໜາດ​ທີ່​ຜູ້ຄົນ​ຂອງ​ໂມ​ຣິ​ອານ​ທັນ​ຈັບ​ອາວຸດ​ຂຶ້ນຕໍ່ສູ້​ກັບ​ພີ່ນ້ອງ​ຂອງ​ພວກ​ເຂົາ​ເອງ, ແລະ ຕັ້ງ​ໃຈ​ຈະ​ຂ້າ​ພວກ​ເຂົາຖິ້ມ​ດ້ວຍ​ດາບ."},{"vNo":27,"txt":"ແຕ່​ຈົ່ງ​ເບິ່ງ, ຜູ້ຄົນ​ຊຶ່ງ​ເປັນ​ເຈົ້າ​ຂອງ​ແຜ່ນ​ດິນ​ລີ​ໄຮ​ໄດ້​ໜີ​ໄປ​ເຂົ້າຄ້າຍ​ຂອງ​ໂມ​ໂຣ​ໄນ, ແລະ ວິງ​ວອນ​ຂໍ​ຄວາມ​ຊ່ອຍ​ເຫລືອ​ຈາກ​ເພິ່ນ; ເພາະ​ວ່າ​ພວກ​ເຂົາ​ບໍ່ໄດ້​ເປັນ​ຝ່າຍ​ຜິດ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຜູ້ຄົນ​ຂອງ​ໂມ​ຣິ​ອານ​ທັນ, ຊຶ່ງຜູ້ນຳ​ຊື່ວ່າ ໂມ​ຣິ​ອານ​ທັນ​ໄດ້​ຍິນ​ວ່າ​ຜູ້ຄົນຂອງ​ລີ​ໄຮ​ໄດ້​ໜີ​ເຂົ້າ​ໄປ​ຄ້າຍ​ຂອງ​ໂມ​ໂຣ​ໄນ, ພວກ​ເຂົາຈຶ່ງ​ມີ​ຄວາມ​ຢ້ານ​ກົວ​ຫລາຍ​ເພາະ​ຢ້ານ​ວ່າ​ກອງທັບ​ຂອງ​ໂມ​ໂຣ​ໄນ​ຈະ​ມາ​ໂຈມ​ຕີພວກ​ເຂົາ ແລະ ທຳລາຍ​ພວກ​ເຂົາ."},{"vNo":29,"txt":"ດັ່ງນັ້ນ, ໂມ​ຣິ​ອານ​ທັນ​ຈຶ່ງ​ໃຫ້​ຄົນ​ເຫລົ່ານັ້ນ​ຈຳ​ໃສ່​ໃຈ​ວ່າ​ຕ້ອງໜີ​ໄປ​ຫາ​ແຜ່ນດິນ​ທີ່ຢູ່​ທາງ​ເໜືອ, ຊຶ່ງມັນ​ມີ​ແມ່ນ້ຳອັນ​ກວ້າງ​ໃຫຍ່​ປົກ​ຄຸມ​ຢູ່, ເພື່ອ​ຈະ​ໄດ້​ເຂົ້າ​ໄປ​ເປັນ​ເຈົ້າຂອງ​ແຜ່ນດິນ​ຊຶ່ງຢູ່​ທາງ​ເໜືອ​ນັ້ນ."},{"vNo":30,"txt":"ແລະ ຈົ່ງ​ເບິ່ງ, ພວກ​ເຂົາ​ເຮັດ​ໃຫ້​ແຜນການ​ນີ້​ເປັນ​ຜົນສຳ​ເລັດ, (ຊຶ່ງ​ເປັນ​ເຫດ​ໃຫ້​ມີ​ການ​ເສົ້າສະຫລົດ​ໃຈ​ເກີດ​ຂຶ້ນ) ແຕ່​ຈົ່ງ​ເບິ່ງ, ໂມ​ຣິ​ອານ​ທັນ​ໂດຍ​ທີ່ເປັນ​ຄົນ​ທະ​ເຍີ​ທະຍານ, ດັ່ງນັ້ນລາວ​ຈຶ່ງ​ໃຈ​ຮ້າຍ​ໃຫ້​ຂ້າ​ໃຊ້​ຜູ້ຍິງ​ຄົນ​ໜຶ່ງ​ຂອງ​ລາວ, ແລະ ໄດ້​ທຸບ​ຕີ​ນາງ​ຢ່າງ​ສາຫັດ."},{"vNo":31,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນາງ​ໄດ້​ລັກໜີ, ແລະ ຂ້າມ​ໄປ​ຫາຄ້າຍ​ຂອງ​ໂມ​ໂຣ​ໄນ, ແລະ ບອກ​ໃຫ້​ໂມ​ໂຣ​ໄນ​ຮູ້​ທຸກ​ສິ່ງ​ທຸກ​ຢ່າງ​ກ່ຽວ​ກັບ​ເລື່ອງ​ທີ່​ເກີດ​ຂຶ້ນ, ແລະ ເຈດ​ຕະນາ​ຂອງ​ພວກ​ເຂົາ​ວ່າ ພວກ​ເຂົາ​ຈະ​ໜີ​ໄປ​ຫາ​ແຜ່ນດິນ​ທາງ​ເໜືອ."},{"vNo":32,"txt":"ບັດ​ນີ້​ຈົ່ງ​ເບິ່ງ, ຜູ້ຄົນ​ຊຶ່ງຢູ່​ໃນ​ແຜ່ນ​ດິນ​ອຸດົມ​ສົມບູນ, ຫລື ຄວາມ​ຈິງ​ແລ້ວໂມ​ໂຣ​ໄນ​ຢ້ານ​ວ່າ​ຜູ້ຄົນ​ຈະ​ເຊື່ອ​ຟັງ​ຄຳ​ເວົ້າຂອງ​ໂມ​ຣິ​ອານ​ທັນ ແລະ ຈະ​ເຂົ້າ​ໄປ​ຮ່ວມ​ກັບ​ພວກ​ເຂົາ, ແລະ ພວກ​ເຂົາ​ຈະ​ໄດ້​ເປັນ​ເຈົ້າຂອງ​ແຜ່ນດິນ​ແຫ່ງ​ຕ່າງໆ, ເພາະ​ມັນ​ອາດ​ຈະ​ເປັນ​ພື້ນຖານ​ໃຫ້​ເກີດ​ຜົນ​ຮ້າຍ​ໃນ​ບັນດາ​ຜູ້ຄົນ​ຂອງ​ນີ​ໄຟ, ດັ່ງນັ້ນ, ຜົນ​ຮ້າຍ​ນັ້ນຈະ​ນຳ​ໄປ​ຫາ​ການ​ລົບ​ລ້າງ​ເສລີພາບ​ຂອງ​ພວກ​ເຂົາ."},{"vNo":33,"txt":"ດັ່ງນັ້ນ ໂມ​ໂຣ​ໄນ​ຈຶ່ງ​ໄດ້​ສົ່ງ​ກອງທັບ​ຂອງ​ພວກ​ເຂົາ​ໄປ, ເພື່ອ​ສະກັດ​ຜູ້ຄົນ​ຂອງ​ໂມ​ຣິ​ອານ​ທັນ​ໃຫ້​ຢຸດ​ການ​ໜີ​ໄປ​ຫາ​ແຜ່ນ​ດິນ​ທາງ​ເໜືອ."},{"vNo":34,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ທະຫານ​ບໍ່​ໄດ້​ສະກັດ​ພວກ​ເຂົາ ຈົນ​ວ່າ​ພວກ​ເຂົາມາ​ເຖິງ​ຊາຍ​ແດນ​ຂອງ​ແຜ່ນດິນ​ຮ້າງ; ແລະ ບ່ອນ​ນັ້ນພວກ​ທະ​ຫານໄດ້​ສະກັດ​ພວກ​ເຂົາ​ໃກ້​ທາງ​ແຄບ​ບ່ອນ​ໜຶ່ງ ຊຶ່ງຢູ່​ລຽບ​ຝັ່ງ​ທະ​ເລໄປ​ຫາ​ແຜ່ນ​ດິນ​ທາງ​ເໜືອ, ແທ້​ຈິງ​ແລ້ວ, ໃກ້​ທະ​ເລ​ທາງຕາ​ເວັນ​ຕົກ ແລະ ທາງຕາ​ເວັນ​ອອກ."},{"vNo":35,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກອງທັບ​ທີ່​ໂມ​ໂຣ​ໄນ​ສົ່ງ​ໄປ​ນັ້ນ​ໄດ້​ຖືກ​ນຳພາ​ໂດຍ​ຄົນ​ຜູ້​ໜຶ່ງ​ຊື່ວ່າ​ທີ​ອານ​ຄຳ, ແລະ ໄດ້​ພົບ​ກັບ​ຜູ້ຄົນ​ໂມ​ຣິ​ອານ​ທັນ; ແລະ ຜູ້ຄົນ​ຂອງ​ໂມ​ຣິ​ອານ​ທັນ​ນີ້​ເປັນ​ຄົນ​ດື້​ດ້ານ​ຫລາຍ​ທີ່​ສຸດ, (ໂດຍ​ຖືກ​ຈູງ​ໃຈ​ດ້ວຍ​ຄວາມ​ຊົ່ວ​ຮ້າຍ ແລະ ຄຳ​ຍົກຍ້ອງ​ຂອງ​ລາວ) ຈົນ​ວ່າ​ມີ​ການ​ສູ້​ຮົບ​ເກີດ​ຂຶ້ນລະຫວ່າງ​ຄົນ​ເຫລົ່າ​ນີ້, ຈຶ່ງ​ເປັນ​ເຫດ​ໃຫ້​ທີ​ອານ​ຄຳ​ຂ້າ​ໂມ​ຣິ​ອານ​ທັນ, ແລະ ທີ​ອານ​ຄຳ​ໄດ້​ນຳ​ເອົາ​ພວກ​ເຂົາ​ມາ​ເປັນ​ຊະ​ເລີຍ ແລະ​ ກັບ​ຄືນ​ໄປ​ຄ້າຍ​ຂອງ​ໂມ​ໂຣ​ໄນ. ແລະ ປີ​ທີ​ຊາວ​ສີ່​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":36,"txt":"ແລະ ຜູ້ຄົນ​ຂອງ​ໂມ​ຣິ​ອານ​ທັນ​ໄດ້​ຖືກ​ນຳ​ເອົາ​ກັບ​ຄືນ​ມາ​ດັ່ງ​ນີ້. ແລະ ພວກ​ເຂົາ​ໃຫ້​ເຮັດ​ຄຳ​ໝັ້ນສັນຍາ​ວ່າ ຈະ​ຮັກສາ​ສັນຕິພາບ​ຂອງ​ພວກ​ເຂົາ​ໄວ້ ແລະ ພວກ​ເຂົາ​ຖືກ​ນຳ​ກັບ​ຄືນ​ໄປ​ຫາ​ແຜ່ນດິນ​ໂມ​ຣິ​ອານ​ທັນ​ຄື​ເກົ່າ, ແລະ ການ​ຮ່ວມ​ກັນ​ລະຫວ່າງ​ພວກ​ເຂົາ​ກັບ​ຜູ້ຄົນ​ລີ​ໄຮ​ກໍ​ເກີດ​ຂຶ້ນ; ແລະ ພວກ​ເຂົາ​ກໍ​ຖືກ​ນຳ​ກັບ​ຄືນ​ສູ່​ແຜ່ນດິນ​ຂອງ​ຕົນ​ຄື​ເກົ່າ."},{"vNo":37,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ດຽວ​ກັນ​ນີ້​ຜູ້ຄົນ​ຂອງ​ນີ​ໄຟ​ກໍ​ໄດ້​ມີ​ສັນຕິພາບ​ກັບ​ຄືນ​ມາ​ຫາຕົນ​ເອງ ເໝືອນ​ເດີມ, ຄືນີ​ໄຟ​ຮາຜູ້​ເປັນ​ຫົວໜ້າ​ຜູ້​ຕັດສິນ​ຄົນທີ​ສອງ​ໄດ້​ສິ້ນ​ຊີວິດໄປ, ໂດຍ​ໄດ້​ກະທຳ​ໜ້າ​ທີ່​ໃນ​ບັນລັງ​ຕັດສິນ​ດ້ວຍ​ຄວາມ​ຮອບ​ຄອບ​ຢ່າງ​ສົມບູນ​ຕໍ່​ພຣະ​ພັກ​ຂອງ​ພຣະ​ເຈົ້າ."},{"vNo":38,"txt":"ເ​ຖິງ​ຢ່າງ​ໃດ​ກໍ​ຕາມ, ເພິ່ນ​ໄດ້​ປະຕິ​ເສດ​ທີ່​ຈະ​ຮັບ​ເອົາ​ບັນທຶກ​ເຫລົ່ານັ້ນຈາກ​ແອວ​ມາ ແລະ ສິ່ງ​ເຫລົ່ານັ້ນ ຊຶ່ງ​ແອວ​ມາ ແລະ ບັນພະບຸລຸດ​ຂອງ​ເພິ່ນ​ຖື​ວ່າ​ສັກສິດ​ທີ່​ສຸດ; ດັ່ງນັ້ນ ແອວ​ມາ​ຈຶ່ງ​ໄດ້​ມອບ​ມັນ​ໄວ້​ກັບ​ຮີ​ລາມັນລູກ​ຊາຍ​ຂອງ​ເພິ່ນ."},{"vNo":39,"txt":"ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ລູກ​ຊາຍ​ຂອງ​ນີ​ໄຟ​ຮາ​ໄດ້​ຖືກ​ແຕ່ງຕັ້ງ​ໃຫ້​ຮັບ​ໜ້າ​ທີ່ນັ່ງ​ບັນລັງ​ຕັດສິນ​ແທນພໍ່​ຂອງ​ເພິ່ນ; ແທ້​ຈິງ​ແລ້ວ, ເພິ່ນຖືກ​ແຕ່ງຕັ້ງ​ໃຫ້​ເປັນ​ຫົວໜ້າ​ຜູ້​ຕັດສິນ ແລະ ຜູ້​ດູ​ແລ​ຜູ້ຄົນ​ດ້ວຍ​ຄຳ​ສາບານ ແລະ ພິທີການ​ອັນ​ສັກສິດ​ທີ່​ຈະ​ຕັດສິນ​ໂດຍ​ຄວາມ​ຊອບ​ທຳ, ແລະ ຈະ​ຮັກສາ​ສັນຕິພາບ ແລະ ອິດ​ສະລະ​ພາບ​ຂອງ​ຜູ້ຄົນ, ແລະ ຈະ​ໃຫ້​ສິດທິ​ອັນ​ສັກສິດ​ຂອງ​ພວກ​ເຂົາ​ໃນ​ການ​ນະມັດສະການ​ພຣະຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າຂອງ​ພວກ​ເຂົາ, ແທ້​ຈິງ​ແລ້ວ, ໃນ​ການ​ສະໜັບສະໜູນ ແລະ ດຳ​ລົງ​ຮັກສາ​ອຸດົມ​ການ​ຂອງ​ພຣະ​ເຈົ້າ​ຕະ​ຫລອດ​ວັນ​ເວລາ​ຂອງ​ເພິ່ນ, ແລະ ໃນ​ການ​ນຳ​ຄົນ​ຊົ່ວ​ມາສູ່​ຄວາມ​ຍຸດ​ຕິ​ທຳ​ຕາມ​ການ​ກະທຳ​ຄວາມ​ຜິດ​ຂອງ​ພວກ​ເຂົາ."},{"vNo":40,"txt":"ບັດ​ນີ້​ຈົ່ງ​ເບິ່ງ, ເພິ່ນ​ມີ​ຊື່ວ່າ ເພ​ໂຮ​ຣັນ. ແລະ ເພ​ໂຮ​ຣັນ​ກໍ​ໄດ້​ຮັບ​ເອົາ​ຕຳ​ແໜ່ງ​ຈາກ​ບິດາ​ຂອງ​ເພິ່ນ ແລະ ໄດ້​ເລີ່ມ​ການ​ປົກຄອງ​ຂອງ​ເພິ່ນ​ໃນ​ທ້າຍ​ປີ​ທີ​ຊາວ​ສີ່ເພື່ອ​ດູ​ແລ​ຜູ້ຄົນ​ຂອງ​ນີ​ໄຟ."}]}