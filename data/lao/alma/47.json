{"heading":"ອະ​ມາ​ລີ​ໄຄ​ຢາ​ໃຊ້​ເລ້​ຫລ່ຽມ, ຄາດ​ຕະກຳ, ແລະ ກົນອຸບາຍ​ເພື່ອ​ຈະ​ໄດ້​ກາຍ​ເປັນ​ກະສັດ​ຂອງ​ຊາວ​ເລ​ມັນ—ຊາວ​ນີ​ໄຟ​ຜູ້​ທີ່​ແຍກ​ອອກ​ໄປ​ນັ້ນ​ເປັນ​ຄົນ​ຊົ່ວ ແລະ ປ່າ​ເຖື່ອນ​ຫລາຍ​ກວ່າ​ຊາວ​ເລ​ມັນ. ປະມານ 72 ປີ ກ່ອນ ຄ.ສ.","prevAbbr":"alma","prevNo":46,"nextAbbr":"alma","nextNo":48,"chapterTitle":"ແອວ​ມາ ໔໗","verses":[{"vNo":"1 ","txt":"ບັດ​ນີ້ພວກ​ເຮົາ​ຈະ​ບັນທຶກ​ເລື່ອງ​ລາວ​ຂອງ​ອະ​ມາ​ລີ​ໄຄ​ຢາ ແລະ ພວກ​ທີ່​ໜີ​ໄປ​ໃນ​ຖິ່ນ​ແຫ້ງ​ແລ້ງ​ກັນດານກັບ​ລາວ; ເພາະ​ຈົ່ງ​ເບິ່ງ, ລາວ​ໄດ້​ພາ​ຄົນ​ທີ່​ໄປ​ກັບ​ລາວ​ຂຶ້ນ​ໄປ​ຫາ​ແຜ່ນດິນ​ນີ​ໄຟ​ໃນ​ບັນດາ​ຊາວ​ເລ​ມັນ, ແລະ ຍຸ​ຍົງ​ຊາວ​ເລ​ມັນ​ໃຫ້​ຄຽດ​ແຄ້ນ​ໃຫ້​ຜູ້ຄົນ​ຂອງ​ນີ​ໄຟ, ເຖິງ​ຂະໜາດ​ທີ່​ກະສັດ​ຂອງ​ຊາວ​ເລ​ມັນ​ໄດ້​ສົ່ງ​ຂ່າວສານ​ໄປ​ທົ່ວ​ແຜ່ນດິນ​ຂອງ​ຕົນ ໃນ​ບັນດາ​ຜູ້​ຄົນ​ທັງ​ໝົດ​ຂອງ​ຕົນ ໃຫ້​ພວກ​ເຂົາ​ຮວບ​ຮວມກັນ​ອີກ​ເພື່ອ​ໄປ​ສູ້​ຮົບ​ກັບ​ຊາວ​ນີ​ໄຟ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຄົນ​ທັງຫລາຍ​ໄດ້​ເຫັນ​ຂ່າວສານ​ນັ້ນ​ແລ້ວ ພວກ​ເຂົາ​ກໍ​ມີ​ຄວາມ​ຢ້ານ​ກົວ​ຫລາຍ​ທີ່​ສຸດ; ແທ້​ຈິງ​ແລ້ວ, ພວກ​ເຂົາ​ຢ້ານ​ວ່າ​ກະສັດຈະ​ບໍ່ພໍ​ໃຈ, ແລະ ພວກ​ເຂົາ​ມີ​ຄວາມ​ຢ້ານ​ກົວ​ທີ່​ຈະ​ໄປ​ສູ້​ຮົບ​ກັບ​ຊາວ​ນີ​ໄຟ​ນຳ​ອີກເພາະ​ຢ້ານ​ວ່າ​ຕົນ​ເອງ​ຈະ​ຖືກ​ຂ້າ​ຕາຍ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາບໍ່​ຍອມ, ຫລື​ວ່າຄົນ​ສ່ວນ​ຫລາຍ​ຂອງ​ພວກ​ເຂົາບໍ່​ຍອມ​ເຮັດ​ຕາມ​ຄຳ​ສັ່ງ​ຂອງ​ກະສັດ."},{"vNo":"3 ","txt":"ແລ​ະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ກະສັດ​ກໍ​ໂມ​ໂຫຮ້າຍ​ຢ່າງ​ໃຫຍ່ເພາະ​ຜູ້ຄົນ​ບໍ່​ເຊື່ອ​ຟັງ​ຕົນ; ດັ່ງນັ້ນ ເພິ່ນ​ຈຶ່ງ​ມອບ​ອຳນາດ​ໃຫ້​ອະ​ມາ​ລີ​ໄຄ​ຢາ​ເປັນ​ຜູ້​ບັງຄັບ​ບັນຊາ​ກອງທັບ​ສ່ວນ​ທີ່​ເຊື່ອ​ຟັງ​ຄຳ​ສັ່ງ​ຂອງ​ຕົນ, ແລະ ສັ່ງ​ໃຫ້​ອະ​ມາ​ລີ​ໄຄ​ຢາ​ອອກ​ໄປ​ບັງຄັບ​ຜູ້ຄົນ​ໃຫ້​ຈັບ​ອາວຸດ."},{"vNo":"4 ","txt":"ບັດ​ນີ້​ຈົ່ງ​ເບິ່ງ, ນີ້​ເປັນຄວາມ​ປາ​ຖະໜາ​ຂອງ​ອະ​ມາ​ລີ​ໄຄ​ຢາ; ເພາະລາວ​ເປັນ​ຄົນ​ທີ່​ມີ​ກົນອຸບາຍ​ທີ່​ຈະ​ເຮັດ​ຄວາມ​ຊົ່ວ​ຢູ່​ແລ້ວ ດັ່ງນັ້ນ ລາວ​ຈຶ່ງ​ໄດ້​ວາງ​ແຜນ​ຢູ່​ໃນ​ໃຈ​ວ່າ ລາວ​ຈະ​ໂຄ່ນ​ລົ້ມກະສັດ​ຂອງ​ຊາວ​ເລ​ມັນ​ອອກ​ຈາກ​ບັນລັງ."},{"vNo":"5 ","txt":"ແລະ ບັດ​ນີ້ອະ​ມາ​ລີ​ໄຄ​ຢາ​ມີ​ອຳ​ນາດ​ບັງຄັບ​ບັນຊາ​ຊາວ​ເລ​ມັນ​ຜູ້​ທີ່​ສະ​ໜັບສະ​ໜູນ​ກະ​ສັດ; ແລະ ລາວ​ພະ​ຍາ​ຍາມ​ຈະ​ໃຫ້​ຄົນ​ທີ່​ບໍ່​ເຊື່ອ​ຟັງ​ກະ​ສັດ​ນິຍົມ​ຊົມ​ຊອບ​ລາວ​ອີກ; ດັ່ງນັ້ນ ລາວ​ຈຶ່ງ​ໄດ້​ອອກ​ໄປ​ຫາ​ແຜ່ນດິນ​ບ່ອນ​ໜຶ່ງ​ທີ່​ມີ​ຊື່ວ່າ ໂອ​ໄນ​ດາ, ເພາະ​ວ່າ​ແຜ່ນດິນ​ນັ້ນ​ເປັນ​ບ່ອນ​ທີ່​ຊາວ​ເລ​ມັນ​ທັງ​ໝົດ​ໜີ​ໄປ​ຢູ່; ເພາະ​ພວກ​ເຂົາ​ຮູ້ຈັກ​ວ່າ​ກອງທັບ​ຈະ​ຍົກ​ມາ​ໂດຍ​ຄິດ​ວ່າ​ກອງທັບ​ຈະ​ຍົກ​ມາ​ເພື່ອ​ທຳລາຍ​ພວກ​ຕົນ, ດັ່ງນັ້ນ ພວກ​ເຂົາ​ຈຶ່ງ​ໄດ້​ອອກ​ໄປ​ຫາ​ແຜ່ນດິນ​ໂອ​ໄນ​ດາ​ເພື່ອ​ໄປ​ຫາ​ສາງ​ອາວຸດ."},{"vNo":"6 ","txt":"ແລະ ພວກ​ເຂົາ​ໄດ້​ແຕ່ງຕັ້ງ​ໃຫ້​ຄົນ​ຜູ້​ໜຶ່ງ​ເປັນ​ກະສັດ ແລະ ເປັນ​ຜູ້ນຳ ແລະ ປົກຄອງ​ພວກ​ເຂົາ, ເພາະ​ພວກ​ເຂົາ​ໄດ້​ຕັ້ງ​ໃຈ​ຢ່າງ​ແນ່​ວ​ແນ່​ວ່າ ພວກ​ເຂົາ​ຈະ​ບໍ່​ຍອມ​ໃຫ້​ຖືກ​ບັງ​ຄັບ​ໃຫ້​ໄປ​ສູ້​ຮົບ​ກັບ​ຊາວ​ນີ​ໄຟ​ອີກ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຕົ້າ​ໂຮມ​ກັນ​ຢູ່​ເທິງ​ຈອມ​ພູ​ທີ່​ເອີ້ນ​ວ່າ ອັນ​ຕິ​ປາ, ເພື່ອ​ຕຽມ​ສູ້​ຮົບ."},{"vNo":"8 ","txt":"ບັດ​ນີ້ມັນ​ບໍ່​ແມ່ນ​ເຈດ​ຕະນາ​ຂອງ​ອະ​ມາ​ລີ​ໄຄ​ຢາ​ທີ່​ຈະ​ໃຫ້​ພວກ​ເຂົາ​ສູ້​ຮົບ​ກັນ​ຕາມ​ຄຳ​ສັ່ງ​ຂອງ​ກ​ະສັດ; ແຕ່​ຈົ່ງ​ເບິ່ງ, ເຈດ​ຕະນາ​ຂອງ​ອະ​ມາ​ລີ​ໄຄ​ຢາ​ນັ້ນ​ແມ່ນຈະ​ພະຍາຍາມ​ໃຫ້​ກອງທັບ​ເລ​ມັນ​ນິຍົມ​ຊົມ​ຊອບ​ລາວ, ເພື່ອ​ວ່າ​ລາວ​ຈະ​ໄດ້​ວາງ​ຕົວ​ເປັນ​ຫົວໜ້າ ແລະ ໂຄ່ນ​ລົ້ມກະສັດ​ອອກ​ຈາກ​ບັນລັງ ແລະ ລາວ​ເອງ​ຈະ​ໄດ້​ຂຶ້ນ​ເປັນ​ກະສັດ​ ແລະ ຍຶດຄອງອານາຈັກ."},{"vNo":"9 ","txt":"ແລະ ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ສັ່ງ​ໃຫ້​ກອງທັບ​ຂອງ​ລາວ​ຕັ້ງຜ້າ​ເຕັ້ນຂຶ້ນຢູ່​ໃນ​ຮ່ອມພູ​ໃກ້​ກັບ​ພູ​ອັນ​ຕິ​ປາ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຕອນ​ກາງຄືນ​ອະ​ມາ​ລີ​ໄຄ​ຢາ​ໄດ້​ສົ່ງ​ຜູ້ຕາງໜ້າ​ຂຶ້ນ​ໄປ​ເທິງ​ພູ​ອັນ​ຕິ​ປາ​ຢ່າງ​ລັບໆ, ເພື່ອ​ເຊື້ອ​ເຊີນ​ລີ​ຮອນ​ໄທ ຫົວໜ້າ​ຂອງ​ພວກ​ທີ່​ຢູ່​ບ່ອນ​ນັ້ນ​ໃຫ້​ລົງ​ມາ​ຕີນ​ພູ ເພາະວ່າ​ອະ​ມາ​ລີ​ໄຄ​ຢາ​ປາ​ຖະໜາ​ທີ່​ຈະ​ເວົ້າ​ກັບ​ລາວ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ລີ​ຮອນ​ໄທ​ໄດ້​ຮັບ​ຂ່າວ​ນີ້ ລາວ​ກໍ​ບໍ່​ກ້າ​ລົງ​ມາ​ຫາ​ຕີນ​ພູ. ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ສົ່ງ​ຄົນ​ໄປ​ອີກ​ເປັນ​ເທື່ອ​ທີ​ສອງ ເພື່ອ​ເຊື້ອ​ເຊີນ​ໃຫ້​ລາວ​ລົງ​ມາ. ແລະ ເຫດການ​ໄດ້​ບັງ​ເກີດ​ຂຶ້ນຄື ລີ​ຮອນ​ໄທ​ບໍ່​ຍອມ​ລົງ​ມາ​ອີກ ແລະ ອະ​ມາ​ລີ​ໄຄ​ຢາ​ໄດ້​ສົ່ງ​ຄົນ​ໄປ​ອີກ​ເປັນ​ເທື່ອ​ທີ​ສາມ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ອະ​ມາ​ລີ​ໄຄ​ຢາ​ເຫັນ​ວ່າ​ລາວ​ບໍ່​ສາມາດ​ເຮັດ​ໃຫ້​ລີ​ຮອນ​ໄທ​ລົງ​ມາ​ຈາກ​ຈອມ​ພູ, ລາວ​ເອງ​ຈຶ່ງ​ໄດ້​ຂຶ້ນ​ໄປ​ເທິງ​ຈອມ​ພູ​ເກືອບ​ຮອດ​ຄ້າຍ​ຂອງ​ລີ​ຮອນ​ໄທ, ແລະ ລາວ​ກໍ​ໄດ້​ສົ່ງ​ຂ່າວ​ໄປ​ໃຫ້​ລີ​ຮອນ​ໄທ​ອີກ​ເປັນ​ເທື່ອ​ທີ​ສີ່​ໂດຍ​ປາ​ຖະໜາ​ໃຫ້​ລາວ​ລົງ​ມາ, ແລະ ໃຫ້​ນຳ​ເອົາ​ທະຫານ​ອາ​ລັກຂາ​ມາ​ນຳ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ທີ່​ລີ​ຮອນ​ໄທ​ລົງ​ມາ​ຫາ​ອະ​ມາ​ລີ​ໄຄ​ຢາ​ພ້ອມ​ດ້ວຍ​ທະຫານ​ອາລັກຂາ​ຂອງ​ລາວ, ອະ​ມາ​ລີ​ໄຄ​ຢາຢາກ​ໃຫ້​ລາວ​ກັບ​ຄືນມາ​ອີກກັບ​ກອງທັບ​ຂອງ​ລາວ​ໃນ​ຕອນ​ກາງຄືນ, ແລະ ມາລ້ອມ​ຄົນ​ທີ່ຢູ່​ໃນ​ຄ້າຍ​ຂອງ​ອະ​ມາ​ລີ​ໄຄ​ຢາ ຊຶ່ງກະສັດ​ໄດ້​ໃຫ້​ລາວ​ມີ​ອຳນາດ​ບັງຄັບ​ບັນຊາ​ພວກ​ທະຫານ​ເຫລົ່າ​ນັ້ນ, ແລະ​ວ່າ​ລາວ​ຈະ​ມອບ​ທະຫານ​ເຫລົ່ານັ້ນ​ໃຫ້​ຢູ່​ໃນ​ກຳມື​ຂອງ​ລີ​ຮອນ​ໄທ, ຖ້າ​ຫາກລາວຈະ​ໃຫ້​ລາວ (ອະ​ມາ​ລີ​ໄຄ​ຢາ) ເປັນ​ຜູ້​ລອງ​ຫົວໜ້າ​ຄວບຄຸມກອງທັບ​ທັງ​ໝົດ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລີ​ຮອນ​ໄທ​ໄດ້​ລົງ​ມາ​ພ້ອມ​ດ້ວຍ​ຄົນ​ຂອງ​ລາວ ແລະ ລ້ອມ​ຄົນ​ຂອງ​ອະ​ມາ​ລີ​ໄຄ​ຢາ​ໄວ້, ດັ່ງນັ້ນກ່ອນ​ພວກ​ເຂົາຈະ​ຕື່ນ​ນອນ ພວກ​ເຂົາ​ກໍ​ຖືກ​ກອງທັບ​ຂອງ​ລີ​ຮອນ​ໄທ​ອ້ອມ​ໄວ້​ກ່ອນ​ແລ້ວ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຄົນ​ຂອງ​ອະ​ມາ​ລີ​ໄຄ​ຢາ​ເຫັນ​ວ່າ​ພວກ​ຕົນ​ຖືກ​ປິດ​ລ້ອມ​ໄວ້, ພວກ​ເຂົາ​ຈຶ່ງ​ໄດ້​ອ້ອນ​ວອນ​ໃຫ້​ອະ​ມາ​ລີ​ໄຄ​ຢາ​ຍອມ​ຕົວ​ເຂົ້າ​ຮ່ວມ​ກັບ​ພີ່ນ້ອງ​ຂອງ​ພວກ​ເຂົາ​ເສຍ, ເພື່ອ​ພວກ​ເຂົາ​ຈະ​ບໍ່​ໄດ້​ຖືກ​ທຳລາຍ. ບັດ​ນີ້ ນີ້​ແຫລະ ຄື​ສິ່ງ​ທີ່​ອະ​ມາ​ລີ​ໄຄ​ຢາ​ປາ​ຖະໜາ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ມອບ​ຄົນ​ຂອງ​ລາວ, ຊຶ່ງມັນ​ເປັນ​ປໍ​ລະ​ປັກ​ຕໍ່​ຄຳ​ສັ່ງ​ຂອງ​ກະສັດ. ນີ້​ເປັນ​ສິ່ງ​ທີ່​ອະ​ມາ​ລີ​ໄຄ​ຢາ​ປາ​ຖະໜາ, ເພື່ອ​ລາວ​ຈະ​ໄດ້​ສຳ​ເລັດ​ໃນ​ແຜນການ​ຂອງ​ຕົນໃນ​ການ​ໂຄ່ນ​ລົ້ມກະສັດ​ອອກ​ຈາກ​ບັນລັງ."},{"vNo":"17 ","txt":"ບັດ​ນີ້ມັນ​ເປັນ​ທຳນຽມ​ໃນ​ບັນດາ​ຊາວ​ເລ​ມັນ​ທີ່​ວ່າ, ຖ້າ​ຫາກ​ຜູ້ນຳ​ຫົວໜ້າ​ຂອງ​ພວກ​ເຂົາ​ຖືກ​ຂ້າ​ຕາຍ, ພວກ​ເຂົາ​ກໍ​ຕ້ອງ​ແຕ່ງຕັ້ງ​ໃຫ້​ຜູ້​ລອງ​ຂຶ້ນ​ເປັນ​ຫົວໜ້າ​ແທນ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ໃຫ້​ຂ້າ​ໃຊ້​ຜູ້​ໜຶ່ງ​ຂອງ​ລາວ​ວາງຢາ​ພິດ​ລີ​ຮອນ​ໄທ ເທື່ອ​ລະ​ເລັກ​ເທື່ອ​ລະ​ນ້ອຍ​ຈົນ​ວ່າ​ລີ​ຮອນ​ໄທ​ຕາຍ​ໄປ."},{"vNo":"19 ","txt":"ບັດ​ນີ້, ເມື່ອ​ລີ​ຮອນ​ໄທ​ຕາຍ​ໄປ​ແລ້ວ, ຊາວ​ເລ​ມັນ​ກໍ​ໄດ້​ແຕ່ງຕັ້ງ​ໃຫ້​ອະ​ມາ​ລີ​ໄຄ​ຢາ​ເປັນ​ຜູ້ນຳ​ຂອງ​ພວກ​ເຂົາ ແລະ ເປັນ​ຜູ້​ບັງຄັບ​ບັນຊາ​ຂອງ​ພວກ​ເຂົາ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ອອກ​ເດີນທາງ​ໄປ​ພ້ອມ​ດ້ວຍ​ກອງທັບ​ຂອງ​ລາວ (ເພາະວ່າ​ລາວ​ໄດ້​ຮັບ​ຄວາມ​ສຳ​ເລັດ​ທຸກ​ຢ່າງ​ຕາມ​ຄວາມ​ປາ​ຖະໜາ​ຂອງ​ລາວ​ແລ້ວ) ຫາ​ແຜ່ນດິນ​ນີ​ໄຟ, ໂດຍ​ມຸ້ງ​ໜ້າ​ເຂົ້າ​ໄປ​ຫາ​ເມືອງ​ນີ​ໄຟ, ຊຶ່ງ​ເປັນ​ເມືອງ​ຫລວງ​ຂອງ​ແຜ່ນດິນ."},{"vNo":"21 ","txt":"ແລະ ກະສັດ​ກໍ​ໄດ້​ອອກ​ມາ​ພົບ​ອະ​ມາ​ລີ​ໄຄ​ຢາ ພ້ອມ​ດ້ວຍ​ອາລັກຂາ​ຂອງ​ເພິ່ນ, ເພາະ​ຄິດ​ວ່າ​ອະ​ມາ​ລີ​ໄຄ​ຢາ​ໄດ້​ປະຕິບັດ​ຕາມ​ຄຳ​ສັ່ງ, ແລະວ່າ​ອະ​ມາ​ລີ​ໄຄ​ຢາ​ໄດ້​ເຕົ້າ​ໂຮມ​ກອງທັບ​ໃຫຍ່​ເພື່ອ​ໄປ​ສູ້​ຮົບ​ກັບ​ຊາວ​ນີ​ໄຟ."},{"vNo":"22 ","txt":"ແຕ່​ຈົ່ງ​ເບິ່ງ, ເວລາ​ທີ່​ກະສັດ​ອອກ​ມາ​ພົບ​ອະ​ມາ​ລີ​ໄຄ​ຢາ ລາວ​ກໍ​ໃຫ້​ຂ້າ​ໃຊ້ຂອງ​ຕົນ​ອອກ​ໄປ​ຕ້ອນຮັບ​ກະສັດ. ແລະ ພວກ​ເຂົາ​ໄດ້​ອອກ​ໄປ ແລະ ກົ້ມຂາບ​ລົງ​ຢູ່​ຕໍ່ໜ້າ​ກະສັດ, ຄື​ກັບ​ວ່າ​ພວກ​ເຂົາ​ສະ​ແດງ​ຄວາມ​ເຄົາລົບ​ນັບຖື​ເພາະ​ຄວາມ​ຍິ່ງ​ໃຫຍ່​ຂອງ​ເພິ່ນ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ກໍ​ໄດ້​ເດ່​ມື​ອອກ​ໄປ ເພື່ອ​ໃຫ້​ພວກ​ເຂົາ​ລຸກຂຶ້ນ, ຕາມ​ທຳນຽມ​ຂອງ​ຊາວ​ເລ​ມັນ, ດັ່ງ​ທີ່​ເປັນ​ເຄື່ອງໝາຍ​ແຫ່ງ​ຄວາມ​ສະຫງົບ​ສຸກ, ຊຶ່ງພວກ​ເຂົາ​ໄດ້​ເອົາ​ມາ​ຈາກ​ຊາວ​ນີ​ໄຟ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ເພິ່ນ​ບອກ​ໃຫ້​ຂ້າ​ໃຊ້​ຂອງ​ອະ​ມາ​ລີ​ໄຄ​ຢາ​ຄົນ​ທຳ​ອິດ​ລຸກຂຶ້ນຈາກ​ພື້ນ​ດິນ, ຈົ່ງ​ເບິ່ງ ຄົນ​ນັ້ນ​ໄດ້​ແທງ​ກະສັດ​ທະລຸ​ຫົວ​ໃຈ; ແລະ ເພິ່ນ​ໄດ້​ລົ້ມລົງ​ຢູ່​ກັບ​ພື້ນ​ດິນ."},{"vNo":"25 ","txt":"ບັດ​ນີ້ຂ້າ​ໃຊ້​ຂອງ​ກະສັດ​ໄດ້​ແລ່ນ​ໜີ​ໄປ; ແລະ ຂ້າ​ໃຊ້​ຂອງ​ອະ​ມາ​ລີ​ໄຄ​ຢາ​ກໍ​ສົ່ງ​ສຽງ​ຮ້ອງ​ຂຶ້ນວ່າ:"},{"vNo":"26 ","txt":"ຈົ່ງ​ເບິ່ງ, ຂ້າ​ໃຊ້​ຂອງ​ກະສັດ​ເອງ​ແທງ​ເພິ່ນ​ຈົນ​ທະລຸ​ຫົວ​ໃຈ, ແລະ ເພິ່ນ​ໄດ້​ລົ້ມລົງ ແລະ ພວກ​ເຂົາ​ໄດ້​ໜີ​ໄປ​ແລ້ວ; ຈົ່ງ​ເບິ່ງ, ໃຫ້​ມາ​ເບິ່ງ​ໄວໆ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ສັ່ງ​ໃຫ້​ກອງທັບ​ຂອງ​ລາວ​ເຂົ້າມາ​ເບິ່ງ​ວ່າ ມັນ​ມີ​ອັນ​ໃດ​ເກີດ​ຂຶ້ນກັບ​ກະສັດ; ແລະ ເວລາ​ພວກ​ເຂົາ​ມາ​ເຖິງ​ສະຖານ​ທີ່​ເກີດ​ເຫດ ແລະ ເຫັນ​ກະສັດ​ນອນ​ຈົມ​ເລືອດ​ຢູ່, ອະ​ມາ​ລີ​ໄຄ​ຢາ​ກໍ​ທຳທ່າ​ໂມ​ໂຫຮ້າຍ​ຂຶ້ນ, ແລະ ກ່າວ​ວ່າ: ຜູ້​ໃດ​ກໍ​ຕາມ​ທີ່​ມີ​ຄວາມ​ຈົງ​ຮັກ​ພັກ​ດີ​ຕໍ່​ກະສັດ ຈົ່ງ​ອອກ​ມາ, ແລະ ໄລ່​ຕາມ​ຂ້າ​ໃຊ້​ຂອງ​ເພິ່ນ​ໄປ ເພື່ອ​ຈະ​ໄດ້​ຂ້າ​ພວກ​ເຂົາ​ຖິ້ມ​ເສຍ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຜູ້​ທີ່​ມີ​ຄວາມ​ຈົງ​ຮັກ​ພັກດີ​ຕໍ່​ກະສັດ​ໄດ້​ຍິນ​ຂໍ້ຄວາມ​ນີ້​ແລ້ວ, ກໍ​ໄດ້​ອອກ​ມາ ແລະ ໄລ່​ຕາມ​ຂ້າ​ໃຊ້​ຂອງ​ກະສັດ​ໄປ."},{"vNo":"29 ","txt":"ບັດ​ນີ້​ເວລາ​ຂ້າ​ໃຊ້​ຂອງ​ກະສັດ​ເຫັນ​ກອງທັບ​ໄລ່​ຕາມ​ຕົນ​ມາ, ພວກ​ເຂົາ​ກໍ​ຕົກ​ໃຈ ແລະ ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ຂ້າມ​ໄປ​ຫາ​ແຜ່ນດິນ​ເຊ​ລາ​ເຮັມລາ ແລະ ເຂົ້າຮ່ວມ​ກັບ​ຜູ້ຄົນຂອງ​ອຳ​ໂມນ."},{"vNo":"30 ","txt":"ແລະ ກອງທັບ​ທີ່​ໄລ່​ຕາມ​ພວກ​ນັ້ນ​ໄປ​ໄດ້​ກັບ​ຄືນ​ມາ, ເມື່ອ​ບໍ່​ໄດ້​ຮັບ​ຜົນ​ໃນ​ການ​ໄລ່​ຕາມ; ແລະ ດ້ວຍ​ວ່າ​ກົນອຸບາຍ​ຂອງ​ອະ​ມາ​ລີ​ໄຄ​ຢາ, ລາວ​ຈຶ່ງ​ຊະນະ​ໃຈ​ຂອງ​ຜູ້ຄົນ​ເຫລົ່ານັ້ນ."},{"vNo":"31 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊົ້າຕໍ່​ມາລາວ​ໄດ້​ຍົກ​ເຂົ້າ​ເມືອງ​ນີ​ໄຟ​ພ້ອມ​ດ້ວຍ​ກອງທັບ​ຂອງ​ລາວ, ແລະ ເຂົ້າ​ເປັນ​ເຈົ້າຂອງ​ເມືອງ."},{"vNo":"32 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດຂຶ້ນຄື​ລາຊິນີໄດ້​ຍິນ​ວ່າ​ກະສັດ​ຖືກ​ຂ້າ​ຕາຍ—​ເພາະວ່າ​ອະ​ມາ​ລີ​ໄຄ​ຢາ​ໄດ້​ສົ່ງ​ນາຍ​ທູດ​ໄປ​ຫາ​ລາຊິ​ນີແຈ້ງ​ບອກ​ວ່າ ກະສັດ​ຖືກ​ຂ້າ​ໃຊ້ຂອງ​ຕົນ​ຂ້າ​ຕາຍ​ແລ້ວ, ແລະ ລາວ​ໄດ້​ໄລ່​ຕາມ​ພວກ​ເຂົາ​ໄປ​ພ້ອມ​ດ້ວຍ​ກອງທັບ, ແຕ່​ບໍ່​ໄດ້ຮັບ​ຜົນ, ແລະ ພວກ​ເຂົາ​ໄດ້​ປົບ​ໜີ​ໄປ​ໄດ້—"},{"vNo":"33 ","txt":"ດັ່ງນັ້ນ, ເມື່ອ​ລາຊິນີໄດ້​ຮັບ​ຂ່າວ​ນີ້ ນາງ​ຈຶ່ງ​ໄດ້​ສົ່ງ​ຄົນ​ໄປ​ຫາ​ອະ​ມາ​ລີ​ໄຄ​ຢາ, ບໍ່​ໃຫ້​ລາວ​ທຳຮ້າຍ​ຜູ້ຄົນ​ຜູ້​ຢູ່​ໃນ​ເມືອງ​ນີ້; ແລະ ນາງ​ປາຖະໜາ​ໃຫ້​ລາວ​ເຂົ້າມາ​ພົບ​ນາງ; ແລະ ນາງ​ປາ​ຖະໜາ​ໃຫ້​ລາວພາ​ພະຍານມາ​ນຳ ເພື່ອ​ຈະ​ໄດ້​ໃຫ້​ຖ້ອຍ​ຄຳ​ກ່ຽວ​ກັບ​ການ​ສິ້ນ​ຊີວິດ​ຂອງ​ກະສັດ."},{"vNo":"34 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ນຳ​ເອົາ​ຂ້າ​ໃຊ້ຜູ້​ທີ່​ຂ້າ​ກະສັດ ແລະ ຄົນ​ທັງ​ໝົດ​ທີ່ຢູ່​ນຳ​ລາວ​ເຂົ້າ​ໄປ​ພົບ​ກັບ​ລາຊິນີ​ໃນ​ບ່ອນ​ທີ່ນາງ​ນັ່ງ​ຢູ່; ແລະ ພວກ​ເຂົາ​ທຸກ​ຄົນ​ໄດ້​ໃຫ້​ຖ້ອຍ​ຄຳ​ແກ່​ນາງ​ວ່າກະສັດ​ຖືກ​ຂ້າ​ໃຊ້​ຂອງ​ເພິ່ນ​ເອງ​ຂ້າ​ຕາຍ; ແລະ ພວກ​ເຂົາ​ເວົ້າອີກ​ວ່າ: ການ​ທີ່​ພວກ​ເຂົາ​ໜີ​ໄປ​ນີ້ ຍັງ​ບໍ່​ເປັນ​ຫລັກ​ຖານ​ພຽງພໍ​ທີ່​ຈະ​ກ່າວ​ໂທດ​ພວກ​ເຂົາ​ບໍ? ແລະ ພວກ​ເຂົາ​ເຮັດ​ໃຫ້​ລາຊິນີພໍ​ໃຈ​ໃນ​ເຫດຜົນ​ຂອງ​ການ​ຕາຍ​ຂອງ​ກະສັດ​ດັ່ງ​ນີ້."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ພະຍາຍາມ​ສ້າງ​ຕົນ​ໃຫ້​ເປັນ​ທີ່​ພໍ​ໃຈ​ຂອງ​ລາຊິນີ ແລະ ເອົາ​ນາງ​ມາ​ເປັນ​ພັນ​ລະ​ຍາ​ຂອງ​ຕົນ; ແລະ ດ້ວຍ​ກົນອຸບາຍ, ແລະ ດ້ວຍ​ຄວາມ​ຊ່ອຍ​ເຫລືອ​ຂອງ​ຂ້າ​ໃຊ້​ທີ່​ມີ​ເລ້​ຫລ່ຽມ​ຂອງ​ລາວ, ລາວ​ຈຶ່ງ​ໄດ້​ອານາຈັກ​ມາ​ປົກຄອງ; ແທ້​ຈິງ​ແລ້ວ, ເປັນ​ທີ່​ຍອມຮັບ​ວ່າ​ລາວ​ໄດ້​ເປັນ​ກະສັດ​ປົກຄອງ​ຕະຫລອດ​ທົ່ວ​ແຜ່ນດິນ​ໃນ​ບັນດາ​ຜູ້ຄົນ​ທັງ​ໝົດ​ຂອງ​ຊາວ​ເລ​ມັນ, ຊຶ່ງປະກອບ​ດ້ວຍ​ຊາວ​ເລ​ມັນ ແລະ ຊາວ​ເລ​ມູ​ເອນ ແລະ ຊາວ​ອິດ​ຊະ​ມາ​ເອນ, ແລະ ຊາວ​ນີ​ໄຟ​ທີ່​ແຍກ​ອອກ​ໄປ​ທັງ​ໝົດ, ນັບ​ຕັ້ງ​ແຕ່​ການ​ປົກຄອງ​ຂອງ​ນີ​ໄຟ​ຈົນ​ເຖິງ​ປະຈຸ​ບັນ​ນີ້."},{"vNo":"36 ","txt":"ບັດ​ນີ້ພວກ​ທີ່​ແຍກ​ອອກ​ໄປ​ນັ້ນ​ເຄີຍ​ໄດ້​ຮັບ​ການ​ສິດສອນ​ມາ ແລະ ມີ​ຄວາມ​ຮູ້​ແບບ​ດຽວ​ກັນ​ກັບ​ຊາວ​ນີ​ໄຟ, ແທ້​ຈິງ​ແລ້ວ, ພວກ​ເຂົາ​ໄດ້​ຮັບ​ການ​ສິດສອນ​ມາ​ແບບ​ດຽວ​ກັນ​ກ່ຽວ​ກັບ​ພຣະຜູ້​ເປັນ​ເຈົ້າ, ເຖິງ​ຢ່າງ​ໃດ​ກໍ​ຕາມ, ມັນ​ເປັນ​ເລື່ອງ​ແປກ​ປະ​ຫລາດ​ທີ່​ຈະ​ເວົ້າວ່າ ຫລັງ​ຈາກ​ພວກ​ເຂົາ​ໄດ້​ແຍກ​ອອກ​ໄປ​ບໍ່​ດົນ​ເທົ່າ​ໃດ, ພວກ​ເຂົາ​ກໍ​ກາຍ​ມາ​ເປັນ​ຄົນ​ແຂງ​ກະ​ດ້າງ​ຫລາຍ​ຂຶ້ນ ແລະ ບໍ່​ສຳນຶກ​ຜິດ, ປ່າ​ເຖື່ອນ, ຊົ່ວ​ຮ້າຍ, ແລະ ໂຫດ​ຮ້າຍ​ຫລາຍ​ກວ່າ​ຊາວ​ເລ​ມັນ​ອີກ​ຊ້ຳ—ກິນ​ດື່ມ​ຢູ່​ຕາມ​ປະ​ເພນີ​ຂອງ​ຊາວ​ເລ​ມັນ; ປ່ອຍ​ຕົວ​ໃຫ້​ເປັນ​ຄົນ​ຂີ້ຄ້ານ​ມັກງ່າຍ, ແລະ ກະ​ທຳ​ສິ່ງ​ທີ່​ລາມົກ​ນາໆ​ປະ​ການ; ແທ້​ຈິງ​ແລ້ວ, ພວກ​ເຂົາ​ໄດ້ລືມ​ພຣະ​ຜູ້​ເປັນ​ເຈົ້າອົງ​ເປັນ​ພຣະ​ເຈົ້າ​ຂອງ​ພວກ​ເຂົາ​ໝົດ​ແລ້ວ."}]}