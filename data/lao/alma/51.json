{"heading":"ກຸ່ມ​ນິຍົມ​ກະສັດ​ໄດ້​ຊອກ​ຫາ​ວິທີ​ທາງ​ທີ່​ຈະ​ປ່ຽນ​ແປງ​ກົດໝາຍ ແລະ ສະຖາປະນາ​ໃຫ້​ມີ​ກະສັດ​ຂຶ້ນ—ເພ​ໂຮ​ຣັນ ແລະ ກຸ່ມ​ອິດ​ສະລະ​ໄດ້​ຮັບ​ການ​ສະໜັບສະໜູນ​ຈາກ​ສຽງ​ຂອງ​ຜູ້ຄົນ—ໂມ​ໂຣ​ໄນ​ບັງຄັບ​ໃຫ້​ກຸ່ມ​ນິຍົມ​ກະສັດ​ປ້ອງ​ກັນ​ເສລີພາບ​ຂອງ​ຕົນ ຖ້າ​ບໍ່​ດັ່ງນັ້ນພວກ​ເຂົາ​ຈະ​ຖືກ​ປະຫານ​ຊີວິດ—ອະ​ມາ​ລີ​ໄຄ​ຢາ ແລະ ຊາວ​ເລ​ມັນ​ໄດ້​ຍຶດ​ເອົາ​ຫລາຍ​ຫົວ​ເມືອງ​ທີ່​ເປັນ​ເຂດ​ດ່ານ​ໄປ—ທີ​ອານ​ຄຳ​ຂັບ​ໄລ່​ຊາວ​ເລ​ມັນ​ຜູ້​ທີ່​ມາ​ຮຸກ​ຮານອອກ​ໄປ ແລະ ໄດ້​ຂ້າ​ອະ​ມາ​ລີ​ໄຄ​ຢາ​ຢູ່​ໃນ​ຜ້າ​ເຕັ້ນ​ຂອງ​ລາວ. ປະມານ 67–66 ປີ ກ່ອນ ຄ.ສ.","prevAbbr":"alma","prevNo":50,"nextAbbr":"alma","nextNo":52,"chapterTitle":"ແອວ​ມາ ໕໑","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນຕົ້ນປີ​ທີ​ຊາວ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ມັນ​ໄດ້​ມີ​ການ​ສະຖາປະນາ​ສັນຕິ​ພາບ​ຂຶ້ນລະຫວ່າງ​ຜູ້ຄົນ​ລີ​ໄຮ ແລະ ຜູ້ຄົນ​ໂມ​ຣິ​ອານ​ທັນ​ກ່ຽວ​ກັບ​ແຜ່ນດິນ​ຂອງ​ພວກ​ເຂົາ, ແລະ ກໍ​ເລີ່ມ​ຕົ້ນ​ປີ​ທີ​ຊາວ​ຫ້າ​ດ້ວຍ​ສັນຕິພາບ​ດັ່ງ​ນີ້."},{"vNo":"2 ","txt":"ເຖິງ​ຢ່າງ​ໃດ​ກໍ​ຕາມ, ສັນຕິພາບ​ນັ້ນບໍ່​ຍືນ​ຍາວ​ໃນ​ແຜ່ນດິນ​ເລີຍ, ເພາະວ່າ​ມັນ​ເລີ່ມ​ມີ​ການ​ຂັດ​ແຍ້ງ​ກັນ​ຂຶ້ນ​ໃນ​ບັນດາ​ຜູ້ຄົນ​ກ່ຽວ​ກັບ​ຫົວໜ້າ​ຜູ້​ຕັດສິນ​ເພ​ໂຮ​ຣັນ; ເພາະ​ຈົ່ງ​ເບິ່ງ, ຄົນ​ສ່ວນ​ໜຶ່ງ​ປາ​ຖະໜາ​ຢາກ​ປ່ຽນ​ແປງ​ຂໍ້ຄວາມ​ສອງ​ສາມ​ຂໍ້​ຢູ່​ໃນ​ກົດ​ໝາຍ."},{"vNo":"3 ","txt":"ແຕ່​ຈົ່ງ​ເບິ່ງ, ເພ​ໂຮ​ຣັນ​ບໍ່​ຍອມ​ປ່ຽນ​ແປງ ຫລື ຍອມ​ໃຫ້​ກົດໝາຍ​ນັ້ນ​ປ່ຽນ​ແປງ​ໄປ; ດັ່ງນັ້ນ, ເພິ່ນ​ຈຶ່ງ​ບໍ່​ສົນ​ໃຈ​ກັບ​ພວກ​ທີ່​ສົ່ງ​ໃບ​ຄຳ​ຮ້ອງ​ມາ​ກ່ຽວ​ກັບ​ການ​ປ່ຽນ​ແປງ​ກົດໝາຍ​ນີ້."},{"vNo":"4 ","txt":"ດັ່ງນັ້ນ, ພວກ​ທີ່​ປາ​ຖະໜາ​ຢາກ​ປ່ຽນ​ແປງ​ກົດ​ຈຶ່ງ​ຄຽດ​ແຄ້ນ​ໃຫ້​ເພິ່ນ, ແລະ ບໍ່​ຢາ​ກ​ໃຫ້​ເພິ່ນ​ເປັນ​ຫົວໜ້າ​ຜູ້​ຕັດສິນ​ປົກ​ຄອງ​ແຜ່ນດິນ​ອີກ​ຕໍ່​ໄປ; ດັ່ງນັ້ນ ມັນ​ຈຶ່ງ​ມີ​ການ​ໂຕ້​ຖຽງ​ກັນ​ຂຶ້ນກ່ຽວ​ກັບ​ເລື່ອງ​ນີ້, ແຕ່​ບໍ່​ເຖິງ​ຂັ້ນມີ​ການ​ນອງ​ເລືອດ​ກັນ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ທີ່​ປາ​ຖະ​ໜາ​ຈະ​ໃຫ້​ເພ​ໂຮ​ຣັນ​ຖືກ​ປົດອອກ​ຈາກ​ບັນລັງ​ຕັດສິນ​ຖືກ​ເອີ້ນ​ວ່າ​ກຸ່ມ​ນິຍົມ​ກະ​ສັດ, ເພາະ​ວ່າ​ພວກ​ເຂົາ​ຕ້ອງການ​ທີ່​ຈະ​ປ່ຽນ​ແປງ​ກົດໝາຍ​ໃນ​ວິທີ​ທີ່​ຈະ​ໂຄ່ນ​ລົ້ມການ​ປົກຄອງ​ແບບ​ອິດ​ສະ​ລະ ແລະ ເພື່ອ​ຈະ​ໄດ້​ສະຖາປະ​ນາ​ໃຫ້​ມີ​ກະ​ສັດ​ຂຶ້ນປົກຄອງ​ແຜ່ນດິນ."},{"vNo":"6 ","txt":"ແລະ ຜູ້​ທີ່​ປາ​ຖະໜາ​ໃຫ້​ເພ​ໂຮ​ຣັນ​ເປັນ​ຫົວໜ້າ​ຕັດສິນ​ປົກຄອງ​ແຜ່ນດິນ​ຕໍ່​ໄປ​ກໍ​ຮັບ​ເອົາ​ຊື່ວ່າ ກຸ່ມອິດ​ສະລະ, ແລະ ການ​ແບ່ງ​ແຍກ​ໃນ​ບັນດາ​ພວກ​ເຂົາ​ຈຶ່ງ​ເປັນ​ໄປ​ແບບ​ນີ້, ເພາະກຸ່ມ​ອິດ​ສະລະ​ໄດ້​ສາບານ ຫລື ໃຫ້​ພັນທະ​ສັນຍາ​ວ່າ ພວກ​ເຂົາ​ຈະ​ດຳລົງ​ຮັກສາ​ສິດທິ​ຂອງ​ພວກ​ເຂົາ ແລະ ສິດທິ​ພິ​ເສດ​ຂອງ​ສາດສະໜາ​ຂອງ​ພວກ​ເຂົາ ໂດຍ​ການ​ປົກຄອງ​ແບບ​ອິດ​ສະລະ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເລື່ອງ​ທີ່​ພວກ​ເຂົາ​ຂັດ​ແຍ້ງ​ກັນ​ນັ້ນ​ໄດ້​ມາ​ຕົກລົງ​ກັນ​ໄດ້​ໂດຍ​ສຽງ​ຂອງ​ຜູ້ຄົນ. ແລະ ເຫດການ​ໄດ້​ບັງ​ເກີດ​ຂຶ້ນຄື ສຽງ​ຂອງ​ຜູ້ຄົນ​ມາ​ທາງ​ຂ້າງ​ກຸ່ມ​ອິດ​ສະລະ, ແລະ ເພ​ໂຮ​ຣັນ​ຈຶ່ງ​ໄດ້​ຢູ່​ໃນ​ບັນລັງ​ຕັດສິນ​ຕໍ່ໄປ ຊຶ່ງ​ເຮັດ​ໃຫ້​ຜູ້ຄົນ​ຊື່ນ​ຊົມ​ຫລາຍ​ໃນ​ບັນດາ​ພີ່ນ້ອງ​ຂອງ​ເພ​ໂຮ​ຣັນ ແລະ ຜູ້ຄົນ​ຢ່າງ​ຫລວງຫລາຍ​ທີ່ຢູ່​ໃນ​ອິດ​ສະລະ​ພາບ​ກໍ​ຊື່​ນຊົມ​ຄື​ກັນ, ຊຶ່ງ​ເຮັດ​ໃຫ້​ກຸ່ມນິຍົມ​ກະສັດ​ມິດ​ງຽບ​ລົງ, ຈົນ​ວ່າ​ພວກ​ເຂົາ​ບໍ່​ກ້າ​ຄັດຄ້ານ​ນອກ​ຈາກ​ຈຳ​ຕ້ອງ​ດຳລົງ​ຮັກສາ​ອຸດົມ​ການ​ແຫ່ງ​ອິດ​ສະລະ​ພາບ​ໄວ້."},{"vNo":"8 ","txt":"ບັດ​ນີ້ກຸ່ມ​ນິຍົມ​ກະສັດ​ເປັນ​ພວກ​ທີ່​ຢູ່​ໃນ​ຕະກຸນ​ສູງ, ແລະ ພວກ​ເຂົາ​ພະຍາຍາມ​ທີ່​ຈະ​ຂຶ້ນ​ເປັນ​ກະສັດ; ແລະ ພວກ​ເຂົາ​ໄດ້​ຮັບ​ການ​ສະໜັບສະໜູນ​ໂດຍຜູ້​ທີ່​ສະ​ແຫວງ​ຫາ​ອຳນາດ ແລະ ສິດ​ເພື່ອ​ປົກຄອງ​ຜູ້ຄົນ."},{"vNo":"9 ","txt":"ແຕ່​ຈົ່ງ​ເບິ່ງ, ຕອນ​ນີ້​ເປັນ​ເວລາ​ທີ່​ອັນຕະລາຍ​ຫລາຍ​ທີ່​ຈະ​ມີ​ການ​ຂັດ​ແຍ້ງ​ກັນ​ໃນ​ບັນດາ​ຜູ້ຄົນ​ຂອງ​ນີ​ໄຟ; ເພາະ​ຈົ່ງ​ເບິ່ງ, ອະ​ມາ​ລີ​ໄຄ​ຢາ​ໄດ້​ປຸກລະດົມ​ໃຈ​ຂອງ​ຊາວ​ເລ​ມັນ​ໃຫ້​ຕໍ່ຕ້ານ​ຜູ້​ຄົນຊາວ​ນີ​ໄຟ​ອີກ, ແລະ ລາວ​ໄດ້​ເຕົ້າ​ໂຮມ​ເອົາ​ທະຫານ​ຈາກ​ທຸກ​ແຫ່ງ​ຫົນ​ໃນ​ແຜ່ນດິນ, ເພື່ອ​ໃຫ້​ພວກ​ເຂົາ​ຈັບ​ອາວຸດ, ແລະ ຕຽມ​ເຮັດ​ສົງຄາມ​ດ້ວຍ​ສຸດ​ຄວາມ​ພາກພຽນ; ເພາະວ່າ​ລາວ​ໄດ້​ສາບານ​ໄວ້​ວ່າ ລາວ​ຈະ​ກິນ​ເລືອດ​ຂອງ​ໂມ​ໂຣ​ໄນ​ໃຫ້​ໄດ້."},{"vNo":"10 ","txt":"ແຕ່​ຈົ່ງ​ເບິ່ງ, ພວກ​ເຮົາ​ຈະ​ເຫັນ​ວ່າ ຄຳ​ສັນຍາ​ທີ່ລາວ​ເຮັດ​ໄວ້​ນັ້ນບໍ່​ຮອບ​ຄອບ; ເຖິງ​ຢ່າງ​ໃດ​ກໍ​ຕາມ, ລາວ​ຍັງ​ໄດ້​ຕຽມ​ຕົວ ແລະ ຕຽມ​ກອງທັບ​ຂອງ​ລາວ​ເພື່ອ​ຈະ​ມາ​ຕໍ່ສູ້​ກັບ​ຊາວ​ນີ​ໄຟ."},{"vNo":"11 ","txt":"ບັດ​ນີ້ກອງ​ທະຫານ​ຂອງ​ລາວ​ບໍ່​ມີ​ກຳລັງ​ຫລາຍດັ່ງ​ທີ່​ເຄີຍ​ມີ​ມາ​ກ່ອນ, ຍ້ອນ​ວ່າ​ຄົນ​ຫລາຍ​ພັນ​ຖືກ​ຂ້າ​ຕາຍ​ໄປ​ດ້ວຍ​ມື​ຂອງ​ຊາວ​ນີ​ໄຟ; ເຖິງ​ແມ່ນ​ວ່າ​ພວກ​ເຂົາ​ມີ​ການ​ສູນ​ເສຍ​ຢ່າງ​ໜັກ​ກໍ​ຕາມ, ອະ​ມາ​ລີ​ໄຄ​ຢາ​ຍັງ​ໄດ້​ເຕົ້າ​ໂຮມ​ກອງທັບ​ອັນ​ໃຫຍ່​ໄດ້​ຢ່າງ​ແປກ​ປະຫລາດ​ໃຈ, ເຖິງ​ຂະໜາດ​ທີ່​ລາວ​ບໍ່​ມີ​ຄວາມ​ຢ້ານ​ກົວ​ເລີຍ​ທີ່​ຈະ​ລົງ​ມາ​ຫາ​ແຜ່ນດິນ​ເຊ​ລາ​ເຮັມລາ."},{"vNo":"12 ","txt":"ແທ້​ຈິງ​ແລ້ວ, ຕົວ​ອະ​ມາ​ລີ​ໄຄ​ຢາ​ເອງ​ທີ່​ເປັນ​ຫົວໜ້າ​ກອງທັບ​ຊາວ​ເລ​ມັນ. ແລະ ມັນ​ເປັນ​ປີ​ທີ​ຊາວ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ; ແລະ ເປັນ​ເວລາ​ດຽວ​ກັນ​ກັບ​ຕອນ​ທີ່​ຊາວ​ນີ​ໄຟ​ເລີ່ມ​ຕົກ​ລົງ​ກັນ​ໄດ້​ໃນ​ເລື່ອງ​ການ​ງານ​ຂອງ​ການ​ຂັດ​ແຍ້ງ​ກ່ຽວ​ກັບ​ເພ​ໂຮ​ຣັນ​ຫົວ​ໜ້າ​ຜູ້​ຕັດສິນ​ນັ້ນ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພວກ​ທີ່​ມີ​ຊື່ວ່າ​ກຸ່ມ​ນິຍົມ​ກະສັດ​ໄດ້​ຍິນ​ວ່າ​ຊາວ​ເລ​ມັນ​ກຳລັງຍົກ​ທັບ​ລົງ​ມາ​ສູ້​ຮົບ​ກັບ​ຕົນ, ພວກ​ເຂົາ​ຈຶ່ງ​ມີ​ຄວາມ​ຊື່ນ​ຊົມຢູ່​ໃນ​ໃຈ; ແລະ ພວກ​ເຂົາບໍ່​ຍອມ​ຈັບ​ອາວຸດ, ເພາະວ່າ​ພວກ​ເຂົາ​ຄຽດ​ແຄ້ນ​ໃຫ້​ຫົວໜ້າ​ຜູ້​ຕັດສິນ ແລະ ຜູ້ຄົນ​ແຫ່ງ​ເສລີພາບ, ຈົນ​ວ່າ​ພວ​ກ​ເຂົາ​ບໍ່​ຍອມ​ຈັບ​ອາວຸດ​ເພື່ອ​ປ້ອງ​ກັນ​ປະ​ເທດ​ຊາດ​ຂອງ​ຕົນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ໂມ​ໂຣ​ໄນ​ເຫັນສິ່ງນີ້, ແລະ ເຫັນ​ອີກ​ວ່າ​ຊາວ​ເລ​ມັນ​ກຳລັງ​ມາ​ຮອດ​ຊາຍ​ແດນ​ຂອງ​ແຜ່ນດິນ, ເພິ່ນ​ກໍ​ໃຈ​ຮ້າຍ​ຢ່າງ​ໃຫຍ່, ຍ້ອນ​ວ່າ​ຄວາມ​ດື້​ດ້ານ​ຂອງ​ພວກ​ເຂົາ ຜູ້​ຊຶ່ງ​ເພິ່ນ​ໄດ້​ອອກ​ແຮງ​ຢ່າງ​ພາກ​ພຽນ​ທີ່​ສຸດ​ເພື່ອ​ປ້ອງ​ກັນ​ພວກ​ເຂົາ​ໄວ້; ແທ້​ຈິງ​ແລ້ວ, ເພິ່ນ​ຄຽດ​ແຄ້ນ​ຫລາຍ​ທີ່​ສຸດ ຈົນ​ວ່າ​ຈິດ​ວິນ​ຍານ​ຂອງ​ເພິ່ນ​ເຕັມ​ໄປ​ດ້ວຍ​ຄວາມຄຽດ​ແຄ້ນ​ຕໍ່​ພວກ​ເຂົາ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສົ່ງ​ໃບ​ຄຳ​ຮ້ອງ​ຕາມ​ສຽງ​ຂອງ​ຜູ້ຄົນ​ໄປ​ຫາ​ຜູ້​ປົກຄອງ​ແຜ່ນດິນ, ໂດຍ​ປາ​ຖະໜາ​ໃຫ້​ເພິ່ນ​ອ່ານ​ມັນ ແລະ ມອບ​ອຳນາດ​ໃຫ້​ແກ່​ເພິ່ນ (ໂມ​ໂຣ​ໄນ) ເພື່ອ​ຈະ​ໄດ້​ບັງຄັບ​ຜູ້​ທີ່​ແຍກ​ອອກ​ໄປ​ເຫລົ່ານັ້ນ​ໃຫ້​ປ້ອງ​ກັນ​ປະ​ເທດ​ຊາດ​ຂອງ​ຕົນ ຖ້າ​ບໍ່​ດັ່ງນັ້ນກໍ​ຂໍອະນຸຍາດ​ໃຫ້​ຂ້າ​ພວກ​ເຂົາ​ຖິ້ມ​ເສຍ."},{"vNo":"16 ","txt":"ເພາະ​ມັນ​ເປັນຄວາມ​ເອົາ​ໃຈ​ໃສ່​ປະການ​ທຳ​ອິດຂອງ​ເພິ່ນທີ່​ຈະ​ໃຫ້ການ​ຂັດ​ແຍ້ງ ແລະ ການ​ແຕກ​ແຍກ​ກັນ​ຢຸດຕິ​ລົງ; ເພາະ​ຈົ່ງ​ເບິ່ງ, ເລື່ອງ​ແບບ​ນີ້​ໄດ້​ນຳ​ເອົາ​ຄວາມ​ພິນາດທັງ​ໝົດ​ມາ​ຫາ​ພວກ​ເຂົາມາ​ກ່ອນ​ແລ້ວ. ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ໄດ້​ຮັບ​ອະນຸຍາດ​ຕາມ​ສຽງ​ຂອງ​ຜູ້ຄົນ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ສັ່ງ​ໃຫ້​ກອງທັບ​ຂອງ​ເພິ່ນ​ຍົກ​ໄປ​ຕໍ່ສູ້​ກັບ​ກຸ່ມ​ນິຍົມ​ກະ​ສັດ​ເພື່ອ​ດຶງ​ເອົາ​ຄວາມ​ທະ​ນົງ​ຕົວ, ແລະ ຄວາມ​ມັກ​ໃຫຍ່​ໄຝ່​ສູງ​ຂອງ​ພວກ​ເຂົາ​ລົງ​ມາ, ແລະ ໃຫ້​ພວກ​ເຂົາ​ມາ​ຢູ່​ລະ​ດັບ​ດຽວ​ກັບ​ໂລກ, ຫລື ໃຫ້​ພວກ​ເຂົາ​ຈັບ​ອາວຸດ​ເພື່ອ​ສະ​ໜັບ​ສະ​ໜູນ​ອຸດົມ​ການ​ແຫ່ງ​ເສລີພາບ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກອງ​ທະຫານ​ໄດ້​ອອກ​ເດີນທາງ​ໄປ​ສູ້​ຮົບ​ກັບ​ກຸ່ມນິຍົມ​ກະ​ສັດ; ແລະ ພວກ​ເຂົາ​ໄດ້​ດຶງ​ເອົາ​ຄວາມ​ທະ​ນົງ​ຕົວ ແລະ ຄວາມ​ມັກ​ໃຫຍ່​ໄຝ່ສູງ​ຂອງ​ພວກ​ເຂົາລົງ​ມາ, ເຖິງ​ຂະ​ໜາດ​ທີ່​ໃນ​ຂະ​ນະ​ທີ່​ພວກ​ເຂົາ​ຍົກ​ອາວຸດ​ຂຶ້ນຕໍ່ສູ້​ກັບ​ຄົນ​ຂອງ​ໂມ​ໂຣ​ໄນ ພວກ​ເຂົາ​ຖືກ​ໂຄ່ນ​ລົງ ແລະ ຖືກ​ໃຫ້​ຢູ່​ໃນລະ​ດັບ​ດຽວ​ກັບ​ໂລກ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ທີ່​ແຍກ​ອອກ​ໄປ​ຈຳນວນ​ສີ່​ພັນ​ຄົນ​ຖືກ​ໂຄ່ນ​ລົງດ້ວຍ​ດາບ; ແລະ ພວກ​ຜູ້ນຳ​ຂອງ​ພວກ​ເຂົາ​ທີ່​ບໍ່​ຖືກ​ຂ້າ​ໃນ​ການ​ສູ້​ຮົບ​ນັ້ນກໍ​ໄດ້​ຖືກ​ຈັບ​ເຂົ້າຄຸກ, ເພາະວ່າ​ມັນ​ບໍ່​ມີ​ເວລາ​ທີ່​ຈະ​ພິຈາ​ລະ​ນາຄະ​ດີ​ໃນ​ເວລາ​ນັ້ນ."},{"vNo":"20 ","txt":"ແລະ ພວກ​ທີ່​ແຍກ​ອອກ​ໄປ​ທີ່​ເຫລືອ​ຢູ່​ນັ້ນ ຢ້ານ​ວ່າ​ຕົວ​ເອງ​ຈະ​ຖືກ​ຂ້າ​ຖິ້ມ, ຈຶ່ງ​ຍອມ​ຕໍ່​ຄັນ​ປ້າຍ​ແຫ່ງ​ເສລີພາບ, ແລະ ຖືກ​ບັງຄັບ​ໃຫ້ປັກ​ປ້າຍ​ແຫ່ງ​ເສ​ລີ​ພາບ​ໄວ້​ເທິງ​ຫໍ​ສູງ ແລະ ຢູ່​ໃນ​ເມືອງ​ຂອງ​ພວກ​ເຂົາ, ແລະ ໃຫ້​ຈັບ​ອາວຸດ​ປ້ອງ​ກັນ​ປະ​ເທດ​ຊາດ​ຂອງ​ຕົນ."},{"vNo":"21 ","txt":"ແລະ ໂມ​ໂຣ​ໄນ​ໄດ້​ເຮັດ​ໃຫ້​ກຸ່ມ​ນິຍົມ​ກະສັດ​ສິ້ນ​ສຸດ​ລົງ​ດັ່ງ​ນີ້, ຈົນ​ວ່າ​ບໍ່​ມີ​ຜູ້​ໃດ​ຮູ້ຈັກ​ກັນ​ອີກ​ເລີຍ​ໃນ​ຊື່ວ່າ​ກຸ່ມ​ນິຍົມ​ກະ​ສັດ; ແລະ ເພິ່ນ​ໄດ້​ເຮັດ​ໃຫ້​ຄວາມ​ດື້​ດ້ານ ແລະ ຄວາມ​ທະ​ນົງ​ຕົວຂອງ​ພວກ​ທີ່​ອ້າງ​ວ່າ​ຕົນ​ມາ​ຈາກ​ສາຍ​ເລືອດ​ຂອງ​ຂຸນ​ນາງ​ຜູ້​ໃຫຍ່​ໄດ້​ສິ້ນ​ສຸດ​ລົງດັ່ງ​ນີ້; ແລ້ວ​ພວກ​ເຂົາ​ຖືກ​ນຳ​ລົງ​ມາ​ໃຫ້​ຖ່ອມຕົວ​ຄື​ກັນ​ກັບ​ພີ່ນ້ອງ​ຂອງ​ພວກ​ເຂົາ, ແລະ ຍິນ​ດີ​ທີ່​ຈະ​ຕໍ່ສູ້​ຢ່າງ​ກ້າຫານ​ເພື່ອ​ອິດ​ສະ​ລະ​ພາບ ແລະ ເພື່ອອິດ​ສະ​ລະ​ພາບຂອງ​ພວກ​ເຂົາຈາກ​ຄວາມ​ເປັນຂ້າທາດ."},{"vNo":"22 ","txt":"ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ຂະນະ​ທີ່​ໂມ​ໂຣ​ໄນ​ກຳລັງ​ເຮັດ​ໃຫ້​ເສິກ​ເສືອ ແລະ ການ​ຂັດ​ແຍ້ງ​ໃນ​ບັນດາ​ຜູ້ຄົນ​ສິ້ນ​ສຸດ​ລົງ ແລະ ໃຫ້​ພວກ​ເຂົາ​ຫັນ​ມາ​ຫາ​ສັນຕິພາບ ແລະ ມາ​ຫາ​ຄວາມ​ສີວິ​ໄລ, ແລະ ຕັ້ງຂໍ້​ບັງຄັບ​ເພື່ອ​ຕຽມ​ສົງຄາມ​ຕໍ່ສູ້​ກັບ​ຊາວ​ເລ​ມັນ​ນັ້ນ, ຈົ່ງ​ເບິ່ງ, ຊາວ​ເລ​ມັນ​ໄດ້​ເຂົ້າມາ​ໃນ​ແຜ່ນດິນ​ໂມ​ໂຣ​ໄນ​ກ່ອນ​ແລ້ວ, ຊຶ່ງຢູ່​ໃນ​ຊາຍ​ແດນ​ໃກ້​ຝັ່ງ​ທະ​ເລ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ທີ່ຢູ່​ໃນ​ເມືອງ​ໂມ​ໂຣ​ໄນ​ບໍ່​ມີ​ກຳລັງ​ແຂງ​ແຮງ​ພຽງພໍ; ດັ່ງນັ້ນ ອະ​ມາ​ລີ​ໄຄ​ຢາ​ຈຶ່ງ​ໄດ້​ຂັບ​ໄລ່ ແລະ ຂ້າ​ຜູ້ຄົນ​ເປັນ​ຈຳນວນ​ຫລວງຫລາຍ. ແລະ ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ໄດ້​ຍຶດ​ເອົາ​ເມືອງ​ນັ້ນ, ແທ້​ຈິງ​ແລ້ວ, ເມືອງ​ນີ້​ເປັນ​ສູນ​ກາງ​ໃຫຍ່​ຂອງ​ຄ້າຍ​ຍາມ​ທັງ​ໝົດ​ຂອງ​ຊາວ​ນີ​ໄຟ."},{"vNo":"24 ","txt":"ແລະ ຜູ້ຄົນ​ຂອງ​ເມືອງ​ໂມ​ໂຣ​ໄນ​ກໍ​ໄດ້​ໜີ​ມາ​ຫາ​ເມືອງ​ນີ​ໄຟ​ຮາ; ແລະ ຜູ້ຄົນ​ຂອງ​ເມືອງ​ລີ​ໄຮ​ໄດ້​ມາ​ເຕົ້າ​ໂຮມ​ກັນ​ເພື່ອ​ຕຽມ​ຕໍ່ສູ້ ແລະ ພ້ອມ​ທີ່​ຈະ​ຮັບ​ມື​ກັບ​ຊາວ​ເລມັນຄື​ກັນ."},{"vNo":"25 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ອະ​ມາ​ລີ​ໄຄ​ຢາ​ບໍ່​ຍອມ​ໃຫ້​ຊາວ​ເລມັນ​ຍົກ​ທັບ​ໄປ​ສູ້​ຮົບ​ກັບ​ເມືອງ​ນີ​ໄຟ​ຮາ, ແຕ່​ໃຫ້​ຕັ້ງທັບ​ຢູ່​ໃກ້​ຝັ່ງ​ທະ​ເລ, ໂດຍ​ຈັດ​ໃຫ້​ມີ​ທະ​ຫານ​ຍາມ​ເພື່ອ​ປ້ອງ​ກັນ ແລະ ຮັກສາ​ເມືອງ​ນັ້ນ​ໄວ້."},{"vNo":"26 ","txt":"ແລະ ລາວ​ໄດ້​ຍຶດ​ເອົາ​ຫລາຍ​ຫົວ​ເມືອງ​ເຊັ່ນ ເມືອງ​ນີ​ໄຟ​ຮາ, ເມືອງ​ລີ​ໄຮ, ແລະ ເມືອງ​ໂມ​ຣິ​ອານ​ທັນ, ແລະ ເມືອງ​ອອມ​ເນີ, ແລະ ເມືອງ​ກິດ, ແລະ ເມືອງ​ມິວ​ເລັກ, ຊຶ່ງທັງ​ໝົດ​ນີ້​ຕັ້ງຢູ່​ຕາມ​ຊາຍ​ແດນ​ໃກ້​ຝັ່ງ​ທະ​ເລ​ທາງຕາ​ເວັນ​ອອກ."},{"vNo":"27 ","txt":"ຊາວ​ເລ​ມັນ​ໄດ້​ຍຶດ​ເອົາ​ຫລາຍ​ຫົວ​ເມືອງ​ມາ​ໄດ້ດັ່ງ​ນີ້, ຕາມ​ກົນອຸບາຍ ແລະ ເລ້​ຫລ່ຽມ​ຂອງ​ອະ​ມາ​ລີ​ໄຄ​ຢາ, ແລະ ດ້ວຍ​ກຳລັງ​ທະຫານອັນ​ນັບ​ບໍ່​ຖ້ວນ​ຂອງ​ລາວ ຊຶ່ງຫົວ​ເມືອງ​ເຫລົ່າ​ນີ້​ໄດ້​ຮັບ​ການ​ເສີມ​ສ້າງ​ໃຫ້​ແໜ້ນ​ໜາ​ຂຶ້ນດ້ວຍ​ຄວາມ​ສາມາດ​ຂອງ​ໂມ​ໂຣ​ໄນ; ແລະ ມັນ​ຈຶ່ງ​ເຮັດ​ໃຫ້​ຊາວ​ເລ​ມັນ​ມີ​ທີ່​ໝັ້ນຂອງ​ຕົນ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເດີນທາງ​ໄປ​ຫາ​ຊາຍ​ແດນ​ຂອງ​ແຜ່ນດິນ​ອຸດົມ​ສົມບູນ ແລະ ໄດ້​ຕ້ອນ​ເອົາ​ຊາວ​ນີ​ໄຟ​ໄປ​ທາງ​ໜ້າ​ພວກ​ເຂົາ ແລະ ໄດ້​ຂ້າ​ຫລາຍ​ຄົນ."},{"vNo":"29 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ພົບ​ກັບ​ທີ​ອານ​ຄຳ, ຜູ້​ທີ່​ຂ້າ​ໂມ​ຣິ​ອານ​ທັນ​ນັ້ນ ຜູ້​ທີ່ສະກັດ​ຜູ້ຄົນ​ຂອງ​ລາວ​ຕອນ​ທີ່​ພວກ​ເຂົາ​ແຕກ​ໜີ​ໄປ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ສະກັດ​ອະ​ມາ​ລີ​ໄຄ​ຢາ​ໄວ້, ຂະນະ​ທີ່ລາວກຳລັງ​ເດີນ​ທັບ​ມາ​ພ້ອມ​ດ້ວຍ​ກຳລັງ​ທະຫານອັນ​ຫລວງຫລາຍ​ຂອງ​ລາວ ເພື່ອ​ຈະ​ໄດ້​ເຂົ້າຍຶດ​ເອົາ​ແຜ່ນດິນ​ອຸດົມສົມບູນ, ແລະ ແຜ່ນດິນ​ທາງ​ເໜືອ​ເປັນ​ຫົວ​ເມືອງ​ຂຶ້ນນຳ​ອີກ."},{"vNo":"31 ","txt":"ແຕ່​ຈົ່ງ​ເບິ່ງ ອະ​ມາ​ລີ​ໄຄ​ຢາ​ຕ້ອງ​ຜິດ​ຫວັງ​ໂດຍ​ຖືກ​ທີ​ອານ​ຄຳ​ພ້ອມ​ດ້ວຍ​ທະຫານ​ຂອງ​ລາວ​ຕີ​ໂຕ້​ຕອບ, ເພາະວ່າ​ພວກ​ເຂົາ​ເຫລົ່ານັ້ນ​ເປັນ​ນັກ​ຮົບ​ທີ່​ຍິ່ງ​ໃຫຍ່; ເພາະວ່າ​ທະຫານ​ຂອງ​ທີ​ອານ​ຄຳ​ທຸກ​ຄົນ​ແຂງ​ແຮງ​ກວ່າ​ຊາວ​ເລ​ມັນ​ໃນ​ດ້ານ​ກຳລັງ ແລະ ມີ​ຄວາມ​ຊຳນານ​ໃນ​ດ້ານ​ການ​ສູ້​ຮົບ, ເຖິງ​ຂະໜາດ​ທີ່​ພວກ​ເຂົາ​ໄດ້ຊະນະ​ຊາວ​ເລ​ມັນ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາໄດ້​ຮາວີພວກ​ນັ້ນ, ເຖິງ​ຂະ​ໜາດ​ທີ່​ພວກ​ເຂົາ​ໄດ້ຂ້າ​ຟັນ​ພວກ​ນັ້ນຕັ້ງ​ແຕ່​ແຈ້ງ​ຈົນ​ວ່າ​ຄ່ຳ. ແລະ ເຫດການ​ໄດ້​ບັງ​ເກີດ​ຂຶ້ນຄື ທີ​ອານ​ຄຳ ແລະ ທະຫານ​ຂອງ​ລາວ​ໄດ້​ຕັ້ງຜ້າ​ເຕັ້ນ​ພັກ​ຢູ່​ໃນ​ຊາຍ​ແດນ​ຂອງ​ແຜ່ນດິນ​ອຸດົມ​ສົມບູນ; ແລະ ອະ​ມາ​ລີ​ໄຄ​ຢາ​ໄດ້​ຕັ້ງຜ້າ​ເຕັ້ນ​ຂອງ​ລາວ​ຂຶ້ນທີ່​ຊາຍ​ແດນ​ໃນ​ຫາດ​ຊາຍ​ແຄມ​ຝັ່ງ​ທະເລ, ແລະ ພວກ​ນັ້ນ​ຖືກ​ຕ້ອນ​ມາ​ດັ່ງ​ນີ້."},{"vNo":"33 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຕອນ​ກາງຄືນ, ທີ​ອານ​ຄຳ ແລະ ຂ້າ​ໃຊ້​ຂອງ​ລາວ​ໄດ້​ລັກ​ອອກ​ໄປ​ທາງ​ນອກ ແລະ ເຂົ້າ​ໄປ​ໃນ​ຄ້າຍ​ຂອງ​ອະ​ມາ​ລີ​ໄຄ​ຢາ; ແລະ ຈົ່ງ​ເບິ່ງ, ພວກ​ເຂົາ​ນອນ​ຫລັບ​ສະໜິດ​ຍ້ອນ​ວ່າ ຄວາມ​ອ່ອນ​ເພຍ​ທີ່​ໄດ້​ຕໍ່ສູ້​ກັນ​ໝົດ​ມື້ ແລະ ຄວາມ​ຮ້ອນ​ໃນ​ຕອນ​ກາງ​ເວັນ."},{"vNo":"34 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທີ​ອານ​ຄຳ​ໄດ້​ລັກ​ເຂົ້າ​ໄປ​ໃນ​ຜ້າ​ເຕັ້ນ​ຂອງ​ກະສັດ​ຢ່າງ​ລັບໆ, ແລະ ຊັດ​ຫອກ​ເຂົ້າ​ໃສ່​ກາງ​ຫົວ​ໃຈ​ຂອງ​ກະສັດ; ແລະ ລາວ​ໄດ້​ເຮັດ​ໃຫ້​ກະສັດ​ຕາຍຄາ​ທີ່​ໂດຍ​ບໍ່​ໄດ້​ເຮັດ​ໃຫ້​ຂ້າ​ໃຊ້​ຂອງກະສັດຮູ້​ເມື່ອ​ຄີງ​ເລີຍ."},{"vNo":"35 ","txt":"ແລະ ລາວ​ໄດ້​ກັບ​ຄືນ​ໄປ​ຫາ​ຄ້າຍ​ຂອງ​ລາວ​ຢ່າງ​ລັບໆ, ແລະ ຈົ່ງ​ເບິ່ງ, ທະ​ຫານ​ຂອງ​ລາວ​ກຳລັງ​ນອນ​ຫລັບ​ຢູ່, ແລະ ລາວ​ໄດ້​ປຸກ​ພວກ​ເຂົາ​ໃຫ້​ຕື່ນ​ຂຶ້ນ ແລະ ໄດ້​ເລົ່າ​ເຫດການ​ໃຫ້​ພວກ​ເຂົາ​ຟັງ​ເຖິງ​ເລື່ອງ​ທັງ​ໝົດ​ທີ່​ລາວ​ໄດ້​ເຮັດ​ໄປ​ນັ້ນ."},{"vNo":"36 ","txt":"ແລະ ລາວ​ໄດ້​ໃຫ້​ກອງ​ທັບ​ທະ​ຫານ​ຂອງ​ລາວ​ຕຽມ​ພ້ອມ​ໄວ້, ຍ້ອນ​ວ່າ​ຊາວ​ເລ​ມັນ​ຈະ​ຕື່ນ​ຂຶ້ນ ແລະ ຈະ​ຍົກ​ທັບ​ມາ​ໂຈມ​ຕີ​ພວກ​ເຂົາ."},{"vNo":"37 ","txt":"ແລະ ປີ​ທີ​ຊາວ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້; ແລະ ວັນ​ເວລາ​ຂອງ​ອະ​ມາ​ລີ​ໄຄ​ຢາ​ເອງ​ກໍ​ໄດ້​ສິ້ນ​ສຸດ​ລົງ​ໄປ​ເຊັ່ນ​ດຽວ​ກັນ."}]}