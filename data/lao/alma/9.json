{"heading":"ແອວ​ມາ​ສັ່ງ​ໃຫ້​ຜູ້ຄົນ​ອຳ​ໂມນ​ໄນ​ຮາ​ກັບ​ໃຈ—ພຣະຜູ້​ເປັນ​ເຈົ້າ​ຈະ​ເມດ​ຕາ​ຕໍ່​ຊາວ​ເລ​ມັນ​ໃນ​ຍຸກສຸດ​ທ້າຍ—ຖ້າ​ຫາກ​ຊາວ​ນີ​ໄຟ​ປະ​ຖິ້ມ​ຄວາມ​ສະຫວ່າງ, ແລ້ວພວກ​ເຂົາ​ຈະ​ຖືກ​ທຳລາຍ​ໂດຍ​ຊາວ​ເລ​ມັນ—ພຣະ​ບຸດ​ຂອງ​ພຣະ​ເຈົ້າຈະ​ສະ​ເດັດ​ມາ​ໃນ​ບໍ່​ດົນ—ພຣະ​ອົງ​ຈະ​ໄຖ່​ຜູ້​ທີ່​ກັບ​ໃຈ, ຮັບ​ບັບຕິ​ສະມາ, ແລະ ມີ​ສັດທາ​ໃນ​ພຣະ​ນາມ​ຂອງ​ພຣະ​ອົງ. ປະມານ 82 ປີ ກ່ອນ ຄ.ສ.","sectionHeading":"ຄຳ​ເວົ້າຂອງ​ແອວ​ມາ, ແລະ ຄຳ​ເວົ້າຂອງ​ແອມ​ມິວ​ເລັກ​ນຳ​ອີກ, ຊຶ່ງ​ໄດ້​ປະກາດ​ແກ່​ຜູ້ຄົນ​ທີ່ຢູ່​ໃນ​ແຜ່ນດິນ​ອຳ​ໂມນ​ໄນ​ຮາ. ແລະ ພວກ​ເພິ່ນຖືກ​ຈັບ​ເຂົ້າຄຸກນຳ​ອີກ, ແລະ ຖືກ​ປົດ​ປ່ອຍ​ໂດຍ​ອຳນາດ​ອັນ​ໜ້າ​ອັດສະຈັນ​ໃຈ​ຂອງ​ພຣະ​ເຈົ້າ​ຊຶ່ງຢູ່​ກັບ​ພວກເພິ່ນ, ຕາມ​ບັນທຶກ​ຂອງ​ແອວ​ມາ.","prevAbbr":"alma","nextAbbr":"alma","prevNo":8,"nextNo":10,"chapterTitle":"ແອວ​ມາ 9","prevTitle":"ແອວ​ມາ 8","nextTitle":"ແອວ​ມາ 10","verses":[{"vNo":1,"txt":"ແລະ ອີກ​ເທື່ອໜຶ່ງ, ຂ້າພະ​ເຈົ້າແອວ​ມາໂດຍ​ທີ່​ໄດ້​ຮັບ​ບັນຊາ​ຈາກ​ພຣະ​ເຈົ້າວ່າ ຂ້າພະ​ເຈົ້າຄວນ​ພາ​ແອມ​ມິວ​ເລັກ​ອອກ​ໄປ​ສອນ​ຜູ້ຄົນ​ພວກ​ນີ້​ອີກ ຫລື ຜູ້ຄົນ​ທີ່ຢູ່​ໃນ​ເມືອງ​ອຳ​ໂມນ​ໄນ​ຮາ, ເຫດການ​ໄດ້​ບັງ​ເກີດ​ຂຶ້ນ ເມື່ອ​ຂ້າພະ​ເຈົ້າ​ເລີ່ມ​ຕົ້ນ​ສອນ​ພວກ​ເຂົາ, ພວກ​ເຂົາ​ກໍຂັດ​ແຍ້ງ​ກັບ​ຂ້າພະ​ເຈົ້າ, ໂດຍ​ກ່າວ​ວ່າ:"},{"vNo":2,"txt":"ທ່ານ​ແມ່ນ​ໃຜ? ທ່ານຄິດ​ບໍ​ວ່າ​ພວກ​ເຮົາ​ຈະ​ເຊື່ອ​ປະຈັກ​ພະຍານ​ຂອງ​ຄົນ​ຜູ້​ດຽວ, ເຖິງ​ແມ່ນ​ວ່າ​ທ່ານຈະ​ສອນ​ພວກ​ເຮົາ​ວ່າ ແຜ່ນດິນ​ໂລກ​ຈະ​ຜ່ານ​ໄປ?"},{"vNo":3,"txt":"ບັດ​ນີ້ຄົນ​ພວກ​ນີ້​ບໍ່​ເຂົ້າ​ໃຈ​ຄຳ​ເວົ້າທີ່​ພວກ​ເຂົາ​ເວົ້າ​ໄປ​ນັ້ນ​ເລີຍ; ເພາະວ່າ​ພວກ​ເຂົາ​ບໍ່​ຮູ້​ວ່າ ແຜ່ນດິນ​ໂລກ​ຈະ​ຜ່າ​ນໄປ."},{"vNo":4,"txt":"ແລະ ພວກ​ເຂົາ​ເວົ້າອີກ​ວ່າ: ພວກ​ເຮົາ​ຈະ​ບໍ່​ເຊື່ອ​ຄຳ​ເວົ້າຂອງທ່ານ​ເຖິງ​ແມ່ນ​ທ່ານຈະ​ທຳນາຍ​ວ່າ ເມືອງ​ໃຫຍ່​ຈະ​ຖືກ​ທຳລາຍ​ໄປ​ໃນ​ມື້​ດຽວ."},{"vNo":5,"txt":"ບັດ​ນີ້ພວກ​ເຂົາ​ບໍ່​ຮູ້​ວ່າ ພຣະ​ເຈົ້າຈະ​ກະທຳ​ສິ່ງ​ອັດສະຈັນ​ເຊັ່ນ​ນີ້​ໄດ້, ເພາະວ່າ​ພວກ​ເຂົາ​ເປັນ​ຄົນ​ທີ່​ມີ​ໃຈ​ແຂງ​ກະດ້າງ ແລະ ແຂງຄໍ."},{"vNo":6,"txt":"ແລະ ພວກ​ເຂົາ​ເວົ້າວ່າ: ພຣະ​ເຈົ້າ​ແມ່ນ​ໃຜ, ເປັນ​ຫຍັງ​ເພິ່ນ​ຈຶ່ງ​ບໍ່​ສົ່ງ​ສິດອຳນາດ​ຂອງ​ເພິ່ນ​ມາ​ໃນ​ບັນດາ​ຜູ້ຄົນ ພວກ​ນີ້, ຊຶ່ງມີ​ຫລາຍ​ກວ່າ​ຄົນ​ຜູ້​ດຽວ​ເພື່ອ​ປະກາດ​ຄວາມ​ຈິງ​ຂອງ​ສິ່ງ​ທີ່​ຍິ່ງ​ໃຫຍ່ ແລະ ໜ້າ​ອັດ​ສະ​ຈັນ​ເຊັ່ນ​ນີ້​ແກ່​ພວກ​ເຂົາ?"},{"vNo":7,"txt":"ແລະ ພວກ​ເຂົາ​ຢືນ​ຂຶ້ນ​ເພື່ອ​ຫວັງ​ທີ່​ຈະ​ຈັບ​ຂ້າ​ພະ​ເຈົ້າ; ແຕ່​ຈົ່ງ​ເບິ່ງ, ພວກ​ເຂົາ​ຈັບ​ບໍ່​ໄດ້. ແລະ ຂ້າພະ​ເຈົ້າ​ໄດ້​ຢືນ​ຂຶ້ນຢ່າງ​ອາດ​ຫານ​ເພື່ອ​ປະກາດ​ແກ່​ພວກ​ເຂົາ, ແທ້​ຈິງ​ແລ້ວ, ຂ້າພະ​ເຈົ້າ​ໄດ້​ໃຫ້​ຖ້ອຍ​ຄຳ​ຢ່າງ​ກ້າຫານ​ແກ່​ພວກ​ເຂົາ, ໂດຍ​ກ່າວ​ວ່າ:"},{"vNo":8,"txt":"ຈົ່ງ​ເບິ່ງ, ໂອ້ ພວກ​ເຈົ້າລຸ້ນທີ່​ຊົ່ວ ແລະ ເສຍ​ຄົນ​ເອີຍ, ພວກ​ເຈົ້າລືມ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຈົ້າ​ໄດ້​ແນວ​ໃດ; ແທ້​ຈິງ​ແລ້ວ, ເປັນ​ຫຍັງ​ພວ​ກ​ເຈົ້າຈຶ່ງ​ລືມ​ພຣະ​ບັນຍັດ​ຂອງ​ພຣະ​ເຈົ້າ."},{"vNo":9,"txt":"ພວກ​ເຈົ້າຈື່​ບໍ່​ໄດ້​ບໍ​ວ່າ ລີ​ໄຮ​ບັນ​ພະບຸລຸດ​ຂອງ​ພວກ​ເຮົາ​ໄດ້​ຖືກ​ນຳພາ​ອອກ​ຈາກ​ເຢຣູ​ຊາເລັມ​ໂດຍ​ພຣະຫັດ ຂອງ​ພຣະ​ເຈົ້າ? ພວກ​ເຈົ້າຈື່​ບໍ່ໄດ້​ບໍວ່າ ຄົນ​ພວກ​ນັ້ນຖືກ​ນຳ​ເອົາ​ຜ່ານຖິ່ນ​ແຫ້ງ​ແລ້ງ​ກັນດານ​ມາ​ທັງ​ໝົດ​ໂດຍ​ພຣະ​ອົງ?"},{"vNo":10,"txt":"ພວກ​ເຈົ້າຫລົງ​ລືມ​ກັນ​ຢ່າງ​ວ່ອງ​ໄວ​ໄດ້​ແນວ​ໃດ​ວ່າ ຕັ້ງ​ຫລາຍ​ເທື່ອ​ທີ່​ພຣະ​ອົງ​ໄດ້​ປົດ​ປ່ອຍ​ບັນພຣະບຸລຸດ​ຂອງ​ພວກ​ເຮົາ​ອອກ​ຈາກ​ກຳມື​ຂອງ​ສັດຕູ​ຂອງ​ພວກ​ເຂົາ ແລະ ປົກ​ປັກ​ຮັກສາ​ພວກ​ເຂົາ​ໃຫ້​ພົ້ນຈາກ​ການ​ຖືກ​ທຳລາຍ​ຈາກ​ກຳມື​ຂອງ​ພີ່ນ້ອງ​ຂອງ​ພວກ​ເຂົາ?"},{"vNo":11,"txt":"ແທ້​ຈິ​ງ​ແລ້ວ, ແລະ ຖ້າ​ຫາກ​ບໍ່​ແມ່ນ​ຍ້ອນ​ອຳນາດ ແລະ ຄວາມ​ເມດ​ຕາ​ອັນ​ຫາ​ທີ່​ປຽບ​ບໍ່​ໄດ້​ຂອງ​ພຣະ​ອົງ ແລະ ຄວາມ​ອົດ​ກັ້ນຂອງ​ພຣະ​ອົງ​ທີ່​ມີ​ຕໍ່​ພວກ​ເຮົາ​ແລ້ວ, ພວກ​ເຮົາ​ກໍ​ຈະ​ຖືກ​ຕັດ​ອອກ​ຈາກ​ຜືນ​ແຜ່ນດິນ​ໂລກ​ຢ່າງ​ຫລີກ​ລ້ຽງ​ບໍ່​ໄດ້​ແຕ່​ດົນ​ແລ້ວ​ກ່ອນ​ເຖິງ​ໄລຍະ​ນີ້, ແລະ ອາດ​ຖືກ​ສົ່ງ​ໄປ​ສູ່​ສະພາບ​ແຫ່ງ​ຄວາມທຸກ​ທໍລະມານ ແລະ ຈິບຫາຍ​ອັນ​ບໍ່​ມີ​ບ່ອນ​ຈົບ."},{"vNo":12,"txt":"ຈົ່ງ​ເບິ່ງ, ບັດ​ນີ້ຂ້າພະ​ເຈົ້າ​ກ່າວ​ກັບ​ພວກ​ເຈົ້າວ່າ ພຣະ​ອົງ​ໄດ້​ບັນຊາ​ໃຫ້​ພວກ​ເຈົ້າກັບ​ໃຈ; ແລະ ພວກ​ເຈົ້າກໍ​ຈະ​ບໍ່​ມີ​ທາງ​ໃດ​ທີ່​ຈະ​ໄດ້​ຮັບ​ອານາຈັກ​ຂອງ​ພຣະ​ເຈົ້າມາ​ເປັນ​ມູນ​ມໍລະດົກ​ເລີຍ ຖ້າ​ຫາກພວກ​ເຈົ້າບໍ່ກັບ​ໃຈ. ແຕ່​ຈົ່ງ​ເບິ່ງ, ນີ້​ຍັງ​ບໍ່​ໝົດ—ພຣະ​ອົງ​ໄດ້​ບັນຊາ​ໃຫ້​ພວກ​ເຈົ້າກັບ​ໃຈ, ຖ້າ​ບໍ່​ດັ່ງນັ້ນ ພຣະ​ອົງ​ຈະ​ທຳລາຍ​ພວກ​ເຈົ້າ​ໃຫ້​ໝົດ​ໄປ​ຈາກ​ຜືນ​ແຜ່ນດິນ​ໂລກ; ແທ້​ຈິງ​ແລ້ວ, ພຣະ​ອົງ​ຈະ​ສະ​ເດັດ​ມາ​ຢ້ຽມຢາມ​ພວກ​ເຈົ້າດ້ວຍ​ຄວາມ​ຄຽດ​ແຄ້ນ​ຂອງ​ພຣະ​ອົງ, ແລະ ໃນຄວາມ​ຄຽດ​ແຄ້ນ​ທີ່​ສຸດ​ນັ້ນ ພຣະ​ອົງ​ຈະ​ບໍ່​ຫັນ​ໜີ​ເລີຍ."},{"vNo":13,"txt":"ຈົ່ງ​ເບິ່ງ, ພວກ​ເຈົ້າຈື່​ຈຳ​ພຣະ​ຄຳ​ທີ່​ພຣະ​ອົງຮັບສັ່ງ​ກັບ​ລີ​ໄຮ​ໄດ້​ບໍ່​ວ່າ: ຕາບ​ໃດ​ທີ່​ເຈົ້າຈະ​ຮັກສາ​ບັນຍັດ​ຂອງ​ເຮົາ, ເຈົ້າຈະ​ຮຸ່ງ​ເຮືອງ​ໃນ​ແຜ່ນດິນ? ແລະ ໄດ້​ກ່າວ​ໄວ້​ອີກ​ວ່າ: ແລະ ຕາບ​ໃດ​ທີ່​ເຈົ້າຈະບໍ່​ຮັກສາ​ບັນຍັດ​ຂອງ​ເຮົາ ເຈົ້າຈະ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":14,"txt":"ບັດ​ນີ້ຂ້າພະ​ເຈົ້າ​ຢາກ​ໃຫ້​ພວກ​ເຈົ້າຈື່​ໄວ້​ວ່າ ຕາບ​ໃດ​ທີ່​ຊາວ​ເລ​ມັນ​ບໍ່​ໄດ້ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ພວກ​ເຂົາ​ຈຶ່ງ​ໄດ້ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ. ບັດ​ນີ້ ພວກ​ເຮົາ​ຈຶ່ງ​ເຫັນ​ວ່າ ພຣະ​ຄຳ​ຂອງ​ພຣະຜູ້​ເປັນ​ເຈົ້າ​ເປັນຄວາມ​ຈິງ​ແລ້ວ​ໃນ​ເລື່ອງ​ນີ້, ແລະ ຊາວ​ເລ​ມັນ​ໄດ້​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະ​ອົງ, ນັບ​ຕັ້ງ​ແຕ່​ການ​ລ່ວງ​ລະ​ເມີດ​ຄັ້ງທຳ​ອິດ​ຂອງ​ພວກ​ເຂົາ​ໃນ​ແຜ່ນດິນ​ນີ້."},{"vNo":15,"txt":"ເຖິງ​ຢ່າງ​ໃດ​ກໍ​ຕາມ ຂ້າພະ​ເຈົ້າ​ຂໍ​ເວົ້າກັບ​ພວກ​ເຈົ້າວ່າ, ໃນ​ວັນ​ແຫ່ງ​ການ​ພິພາກສາ ພຣະ​ອົງ​ຈະ​ທົນ​ກັບ​ພວກ​ເຂົາ​ໄດ້​ຫລາຍ​ກວ່າ​ທົນ​ກັບ​ພວກ​ເຈົ້າ ຖ້າຫາກວ່າ​ພວກ​ເຈົ້າຍັງ​ຄົງຢູ່​ໃນ​ບາບ​ຂອງ​ພວກ​ເຈົ້າ, ແທ້​ຈິງ​ແລ້ວ, ແມ່ນ​ໃນ​ຊີວິດ​ນີ້ ພຣະ​ອົງ​ຈະ​ທົນ​ກັບ​ພວກ​ເຂົາ​ໄດ້​ຫລາຍ​ກວ່າ​ທົນ​ກັບ​ພວກ​ເຈົ້າ ຖ້າ​ຫາກພວກ​ເຈົ້າບໍ່ກັບ​ໃຈ."},{"vNo":16,"txt":"ເພາະ​ມີ​ສັນຍາ​ຢູ່​ຫລາຍ​ຂໍ້ທີ່​ໃຫ້​ໄວ້​ກັບ​ຊາວ​ເລ​ມັນ; ເປັນ​ຍ້ອນ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາ​ທີ່​ເຮັດ​ໃຫ້​ພວກ​ເຂົາ​ຢູ່​ໃນ​ສະພາບ​ຂອງ​ຄວາມ​ໂງ່​ຈ້າ; ສະນັ້ນ ພຣະຜູ້​ເປັນ​ເຈົ້າຈະ​ເມດ​ຕາ​ພວກ​ເຂົາ ແລະ ຕໍ່​ການ​ເປັນ​ຢູ່​ຂອງ​ພວກ​ເຂົາ​ໃຫ້​ຍາວ​ນານ​ອອກ​ໄປ​ໃນ​ແຜ່ນດິນ."},{"vNo":17,"txt":"ແລະ ໃນ​ໄລຍະ​ເວລາ​ໜຶ່ງ ພວກ​ເຂົາ​ຈະ​ຖືກ​ນຳ​ມາ​ໃຫ້​ເຊື່ອ​ຖື​ໃນ​ພຣະ​ຄຳ​ຂອງ​ພຣະ​ອົງ​ໃຫ້​ຮູ້​ເຖິງ​ຄວາມ​ບໍ່​ຖືກຕ້ອງ​ຂອງ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາ; ແລະ ຄົນ​ເປັນ​ຈຳນວນ​ຫລວງຫລາຍ​ຂອງ​ພວກ​ເຂົາ​ຈະ​ລອດ, ເພາະ​ພຣະຜູ້​ເປັນ​ເຈົ້າຈະ​ເມດ​ຕາ​ທຸກ​ຄົນ​ທີ່​ເອີ້ນ​ຫາ​ພຣະ​ນາມ​ຂອງ​ພຣະ​ອົງ."},{"vNo":18,"txt":"ແຕ່​ຈົ່ງ​ເບິ່ງ, ຂ້າພະ​ເຈົ້າ​ກ່າວ​ກັບ​ພວກ​ເຈົ້າ​ວ່າ ຖ້າ​ຫາກ​ພວກ​ເຈົ້າຂຶ້ນຢູ່​ກັບ​ຄວາມ​ຊົ່ວ​ຮ້າຍ ວັນ​ເວລາ​ຂອງ​ພວກ​ເຈົ້າ​ກໍ​ຈະ​ບໍ່​ຍືນ​ນານ​ໃນ​ແຜ່ນດິນ​ນີ້, ເພາະ​ຊາວ​ເລ​ມັນ​ຈະ​ຖືກ​ສົ່ງ​ມາ​ຫາ​ພວກ​ເຈົ້າ; ແລະ ຖ້າ​ຫາກ​ພວກ​ເຈົ້າບໍ່​ກັບ​ໃຈ ພວກ​ເຂົາຈະ​ມາ​ໃນ​ເວລາ​ທີ່​ພວກ​ເຈົ້າ​ບໍ່​ຮູ້ ແລະ ຈະ​ມາ​ຢ້ຽມ​ຢາມ​ພວກ​ເຈົ້າ​ດ້ວຍ​ຄວາມ​ພິນາດ ແລະ ມັນ​ຈະ​ເປັນ​ໄປ​ຕາມ​ພຣະ​ພິ​ໂລດ​ຂອງ​ພຣະຜູ້​ເປັນ​ເຈົ້າ."},{"vNo":19,"txt":"ເພາະ​ພຣະ​ອົງ​ຈະ​ບໍ່​ຍອມ​ໃຫ້​ພວກ​ເຈົ້າ​ມີ​ຊີວິດ​ຢູ່​ໃນ​ຄວາມ​ຊົ່ວ​ຮ້າຍ​ຂອງ​ພວກ​ເຈົ້າ, ເພື່ອ​ທຳລາຍ​ຜູ້ຄົນ​ຂອງ​ພຣະ​ອົງ. ຂ້າພະ​ເຈົ້າ​ກ່າວ​ກັບ​ພວກ​ເຈົ້າ​ວ່າ, ບໍ່​ເລີຍ; ພຣະ​ອົງ​ຈະ​ຍອມ​ໃຫ້​ຊາວ​ເລ​ມັນ​ທຳລາຍ​ຜູ້ຄົນ​ຂອງ​ພຣະ​ອົງ​ທັງ​ໝົດ​ທີ່​ມີ​ຊື່ວ່າ​ຊາວ​ນີ​ໄຟ​ເສຍ​ດີ​ກວ່າ, ຖ້າ​ຫາກ​ເປັນ​ໄປ​ໄດ້​ວ່າ​ພວກ​ເຂົາ​ຈະ​ຕົກ​ຢູ່​ໃນ​ບາບ ແລະ ໃນ​ການ​ລ່ວງ​ລະ​ເມີດ, ເຖິງ​ແມ່ນ​ພວກ​ເຂົາ​ໄດ້​ຮັບ​ຄວາມ​ສະຫວ່າງ ແລະ ຄວາມ​ຮູ້​ຫລາຍ​ຢ່າງ​ຈາກ​ພຣະຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ​ແລ້ວ;"},{"vNo":20,"txt":"ແທ້​ຈິງ​ແລ້ວ, ຫລັງ​ຈາກ​ທີ່​ເປັນ​ຜູ້ຄົນ​ທີ່​ໂປດ​ປານ​ທີ່​ສຸດ​ຂອງ​ພຣະຜູ້​ເປັນ​ເຈົ້າ; ແທ້​ຈິງ​ແລ້ວ, ຫລັງ​ຈາກ​ທີ່​ເປັນ​ຜູ້ຄົນ​ທີ່​ໂປດ​ປານ​ທີ່​ສຸດ​ກວ່າ​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ຫລື ທຸກ​ຜູ້​ຄົນ​ທັງ​ປວງ; ຫລັງ​ຈາກ​ທີ່​ທຸກ​ສິ່ງ​ທຸກ​ຢ່າງ​ໄດ້ໃຫ້​ເປັນ​ທີ່​ປະກົດ​ແຈ້ງ​ແກ່​ພວກ​ເຂົາ​ແລ້ວ​ຕາມ​ຄວາມ​ປາ​ຖະໜາ ແລະ ສັດທາ​ຂອງ​ພວກ​ເຂົາ ແລະ ຄຳອະທິຖານ​ກ່ຽວ​ກັບ​ເລື່ອງ​ທີ່​ເປັນ​ມາ ແລະ ທີ່​ເປັນ​ຢູ່ ແລະ ທີ່​ຈະ​ມາ​ເຖິງ."},{"vNo":21,"txt":"ໂດຍ​ທີ່​ໄດ້​ຮັບ​ການ​ຢ້ຽມຢາມ​ໂດຍ​ພຣະ​ວິນ​ຍານ​ຂອງ​ພຣະ​ເຈົ້າ; ໂດຍ​ທີ່ໄດ້​ສົນທະນາ​ກັບ​ທູດ, ແລະ ໂດຍ​ທີ່ສຸລະສຽງ​ຂອງ​ພຣະ​ຜູ້​ເປັນ​ເຈົ້າ​ໄດ້​ຮັບ​ສັ່ງ​ນຳ​ອີກ; ແລະ ໂດຍ​ທີ່ມີ​ວິນ​ຍານ​ຂອງ​ການ​ທຳນາຍ ແລະ ວິນ​ຍານ​ແຫ່ງ​ການ​ເປີດ​ເຜີຍ, ແລະ ມີຂອງ​ປະທານ​ຫລາຍ​ຢ່າງ​ນຳອີກ, ຂອງ​ປະທານ​ແຫ່ງ​ການ​ເວົ້າພາສາ, ແລະ ຂອງ​ປະທານ​ແຫ່ງ​ການ​ສິດສອນ, ແລະ ຂອງ​ປະທານ​ແຫ່ງ​ພຣະ​ວິນ​ຍານ​ບໍລິສຸດ, ແລະ ຂອງ​ປະທານ​ແຫ່ງ​ການ​ແປ;"},{"vNo":22,"txt":"ແທ້​ຈິງ​ແລ້ວ, ຫລັງ​ຈາກ​ທີ່​ໄດ້​ຮັບ​ການ​ປົດ​ປ່ອຍ​ໂດຍພຣະ​ເຈົ້າ​ໃຫ້​ອອກ​ຈາກ​ແຜ່ນດິນ​ເຢຣູ​ຊາເລັມ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ; ໂດຍ​ໄດ້​ຮັບ​ການ​ໂຜດ​ໃຫ້​ພົ້ນຈາກ​ຄວາມ​ອຶດ​ຢາກ, ແລະ ໃຫ້​ພົ້ນຈາກ​ຄວາມ​ເຈັບ​ປ່ວຍ, ແລະ ໃຫ້​ພົ້ນຈາກ​ໂລກ​ພະຍາດ​ຕ່າງໆ; ແລະ ພວກ​ເຂົາ​ໄດ້​ເຂັ້ມ​ແຂງ​ຂຶ້ນ​ໃນ​ການ​ສູ້​ຮົບ​ເພື່ອ​ພວກ​ເຂົາ​ຈະ​ບໍ່​ໄດ້​ຖືກ​ທຳລາຍ; ແລະ ໂດຍ​ທີ່​ໄດ້​ຖືກ​ນຳພາ​ອອກ​ມາ​ຈາກ​ການ​ເປັນ​ຂ້າ​ທາດ​ຫລາຍ​ຕໍ່​ຫລາຍ​ເທື່ອ, ແລະ ໂດຍທີ່ໄດ້​ຮັບ​ການ​ດູ​ແລ ແລະ ປົກ​ປັກ​ຮັກສາ​ຈົນກະທັ້ງດຽວ​ນີ້; ແລະ ພວກ​ເຂົາ​ໄດ້ຈະ​ເລີນ​ຮຸ່ງ​ເຮືອງຂຶ້ນຈົນ​ວ່າຮັ່ງມີ​ເປັນ​ດີ​ໃນ​ສິ່ງ​ຂອງ​ຫລາຍ​ຢ່າງ—"},{"vNo":23,"txt":"ແລະ ບັດ​ນີ້​ຈົ່ງ​ເບິ່ງ ຂ້າພະ​ເຈົ້າ​ກ່າວ​ກັບ​ພວກ​ເຈົ້າວ່າ ຖ້າ​ຫາກຜູ້​ຄົນ​ພວກ​ນີ້ ຊຶ່ງ​ໄດ້​ຮັບ​ພອນ​ມາ​ຢ່າງ​ຫລວງຫລາຍ​ຈາກ​ພຣະຫັດ​ຂອງ​ພຣະຜູ້​ເປັນ​ເຈົ້າຍັງ​ລ່ວງ​ລະ​ເມີດ, ແລະ ເຮັດ​ສິ່ງ​ກົງກັນຂ້າມ​ກັບ​ຄວາມ​ສະຫວ່າງ ແລະ ຄວາມ​ຮູ້​ທີ່​ພວກ​ເຂົາ​ມີ​ຢູ່​ແລ້ວ, ຂ້າພະ​ເຈົ້າ​ກໍ​ກ່າວ​ກັບ​ພວກ​ເຈົ້າຖ້າ​ຫາກ​ເປັນ​ໄປ​ແບບ​ນີ້, ພວກ​ເຂົາ​ຈະ​ຕົກ​ຢູ່​ໃນ​ການ​ລ່ວງ​ລະ​ເມີດ, ແລະ ພຣະ​ອົງ​ຈະ​ທົນ​ກັບ​ຊາວ​ເລ​ມັນ​ໄດ້​ຫລາຍ​ກວ່າ​ທົນ​ກັບ​ພວກ​ເຂົາ."},{"vNo":24,"txt":"ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ຕໍ່​ສັນຍາ​ອອກ​ໃຫ້​ຊາວ​ເລ​ມັນ, ແຕ່​ບໍ່​ໄດ້​ຕໍ່​ໃຫ້​ພວກ​ເຈົ້າ ຖ້າ​ຫາກ​ພວກ​ເຈົ້າລ່ວງ​ລະ​ເມີດ; ເພາະພຣະຜູ້​ເປັນ​ເຈົ້າບໍ່​ໄດ້​ສັນຍາ​ໄວ້​ຢ່າງ​ແຈ່ມ​ແຈ້ງບໍ ແລະ ກຳນົດ​ໄວ້​ຢ່າງ​ແນ່ນອນບໍວ່າ​ຖ້າ​ຫາກ​ພວກ​ເຈົ້າຈະ​ກະບົດຕໍ່​ພຣະ​ອົງ​ແລ້ວ ພວກ​ເຈົ້າຈະ​ຖືກ​ທຳ​ລາຍ​ໃຫ້​ໝົດ​ໄປ​ຈາກ​ຜືນ​ແຜ່ນດິນ​ໂລກ?"},{"vNo":25,"txt":"ແລະ ບັດ​ນີ້ດ້ວຍ​ເຫດ​ນີ້, ເພື່ອ​ພວກ​ເຈົ້າຈະ​ບໍ່​ຖືກ​ທຳລາຍ, ພຣະຜູ້​ເປັນ​ເຈົ້າຈະ​ສົ່ງ​ທູດ​ຂອງ​ພຣະ​ອົງ​ລົງ​ມາ​ຢ້ຽມຢາມ​ຜູ້ຄົນຂອງ​ພຣະ​ອົງ​ຫລາຍ​ຄົນ, ປະກາດ​ແກ່​ພວກ​ເຂົາວ່າພວກ​ເຂົາ​ຈະ​ຕ້ອງ​ອອກ​ໄປ​ປ່າວ​ເຕືອນ​ຢ່າງ​ສຸດ​ກຳລັງ​ຕໍ່ຜູ້ຄົນ​ພວກ​ນີ້, ໂດຍ​ກ່າວ​ວ່າ: ພວກ​ເຈົ້າຈົ່ງ​ກັບ​ໃຈ​ເຖີດ, ເພາະວ່າ​ອານາຈັກ​ສະຫວັນ​ໃກ້ຈະ​ມາ​ເຖິງແລ້ວ;"},{"vNo":26,"txt":"ແລະ ຍັງ​ອີກ​ບໍ່​ເທົ່າ​ໃດ​ມື້​ຈາກ​ມື້​ນີ້​ໄປ ພຣະ​ບຸດ​ຂອງ​ພຣະ​ເຈົ້າ​ຈະ​ສະ​ເດັດ​ມາ​ໃນ​ລັດສະໝີ​ພາບ​ຂອງ​ພຣະ​ອົງ; ແລະ ລັດ​ສະ​ໝີ​ພາບ​ຂອງ​ພຣະ​ອົງ​ຈະ​ເປັນ​ລັດ​ສະ​ໝີ​ພາບ​ຂອງອົງດຽວ​ທີ່​ຖື​ກຳເນີດ​ຈາກ​ພຣະ​ບິດາ, ເຕັມ​ປ່ຽມ​ໄປ​ດ້ວຍ​ພຣະ​ຄຸນ, ຄວາມ​ທ່ຽງ​ທຳ, ແລະ ຄວາມ​ຈິງ, ເຕັມ​ປ່ຽມ​ໄປ​ດ້ວຍ​ຄວາມ​ອົດ​ທົນ, ຄວາມ​ເມດ​ຕາ, ແລະ ຄວາມ​ອົດ​ກັ້ນ​ອັນ​ຍາວ​ນານ, ໄດ້​ຍິນ​ສຽງ​ຮ້ອງ​ຫາ​ຂອງ​ຜູ້ຄົນ​ຂອງ​ພຣະ​ອົງ​ຢ່າງ​ວ່ອງ​ໄວ ແລະ ທີ່​ຈະ​ຕອບ​ຄຳ​ອະທິຖານ​ຂອງ​ພວກ​ເຂົາ."},{"vNo":27,"txt":"ແລະ ຈົ່ງ​ເບິ່ງ, ພຣະ​ອົງ​ຈະ​ສະ​ເດັດ​ມາ​ເພື່ອ​ໄຖ່​ຜູ້​ທີ່​ໄດ້​ຮັບ​ບັບຕິ​ສະມາ​ໄວ້​ກັບ​ການ​ກັບ​ໃຈ, ຜ່ານສັດທາ​ໃນ​ພຣະ​ນາມ​ຂອງ​ພຣະ​ອົງ."},{"vNo":28,"txt":"ດັ່ງນັ້ນ, ພວກ​ເຈົ້າຈົ່ງ​ຕຽມ​ທາງ​ຂອງ​ພຣະຜູ້​ເປັນ​ເຈົ້າ​ເຖີດ, ເພາະວ່າ​ເວລາ​ໃກ້​ຈະ​ມາ​ເຖິງ​ແລ້ວ​ທີ່​ມະນຸດ​ທັງ​ປວງ​ຈະ​ເກັບ​ກ່ຽວ​ລາງວັນ​ຂອງ​ຜົນງານ​ຂອງ​ຕົນ​ເອງ​ຕາມ​ສິ່ງ​ທີ່​ພວກ​ເຂົາ​ກະທຳ​ມາ—ຖ້າ​ຫາກ​ພວກ​ເຂົາ​ຊອບ​ທຳ ພວກ​ເຂົາ​ກໍ​ຈະ​ເກັບ​ກ່ຽວ​ຄວາມ​ລອດ​ຂອງ​ຈິດວິນ​ຍານ​ຂອງ​ພວກ​ເຂົາ, ອັນ​ເປັນ​ໄປ​ຕາມ​ອຳນາດ ແລະ ການ​ປົດ​ປ່ອຍ​ຂອງ​ພຣະ​ເຢຊູຄຣິດ; ແລະ ຖ້າ​ຫາກ​ພວກ​ເຂົາ​ຊົ່ວ, ພວກ​ເຂົາ​ກໍ​ຈະ​ເກັບ​ກ່ຽວ​ຄວາມ​ອັບ​ປະ​ໂຫຍດ​ຂອງ​ຈິດວິນ​ຍານ​ຂອງ​ພວກ​ເຂົາ, ອັນ​ເປັນ​ໄປ​ຕາມ​ອຳນາດ ແລະ ການ​ຈັບ​ກຸມ​ຂອງ​ມານ."},{"vNo":29,"txt":"ບັດ​ນີ້​ຈົ່ງ​ເບິ່ງ, ນີ້​ຄື​ສຽງ​ຂອງ​ທູດ, ປ່າວເຕືອນ​ຕໍ່​ຜູ້ຄົນ."},{"vNo":30,"txt":"ແລະ ບັດ​ນີ້, ພີ່ນ້ອງ​ທີ່​ຮັກແພງ​ຂອງ​ຂ້າພະເຈົ້າ, ເພາະວ່າ​ພວກ​ເຈົ້າ​ເປັນ​ພີ່​ນ້ອງ​ຂອງ​ຂ້າພະເຈົ້າ, ແລະ ພວກ​ເຈົ້າ​ຄວນ​ເປັນ​ທີ່​ຮັກຫອມ, ແລະ ພວກ​ເຈົ້າ​ຄວນ​ນຳ​ເອົາ​ວຽກ​ງານ​ອັນ​ເໝາະ​ສົມ​ເພື່ອ​ການ​ກັບ​ໃຈ​ອອກ​ມາ, ເຫັນ​ວ່າ​​ໃຈ​ຂອງ​ພວກ​ເຈົ້າ​ຖືກ​ເຮັດ​ໃຫ້​ແຂງ​ກະດ້າງ​ທີ່​ສຸດ​ຕໍ່​ພຣະ​ຄຳ​ຂອງ​ພຣະ​ເຈົ້າ, ແລະ ເຫັນ​ວ່າ​ພວກ​ເຈົ້າ​ເປັນ​ຄົນ​ຫລົງ​ທາງ ແລະ ຕົກ​ໄປ."},{"vNo":31,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ຂ້າພະ​ເຈົ້າ​ແອວ​ມາ​ກ່າວ​ຄຳ​ເຫລົ່າ​ນີ້​ແລ້ວ, ຈົ່ງ​ເບິ່ງ, ປະຊາ​ຊົນ​ກໍ​ຄຽດ​ແຄ້ນ​ໃຫ້​ຂ້າພະ​ເຈົ້າ ເພາະ​ວ່າ​ຂ້າພະ​ເຈົ້າ​ໄດ້​ກ່າວ​ຕໍ່​ພວກ​ເຂົາ​ວ່າ ພວກ​ເຂົາ​ເປັນ​ຄົນ​ທີ່​ມີ​ໃຈ​ແຂງ​ກະດ້າງ ແລະ ແຂງ​ຄໍ."},{"vNo":32,"txt":"ແລະ ເພາະວ່າ​ຂ້າພະ​ເຈົ້າ​ເວົ້າກັບ​ພວກ​ເຂົາ​ອີກ​ວ່າ ພວກ​ເຂົາ​ເປັນ​ຄົນ​ຫລົງ​ທາງ ແລະ ຕົກ​ໄປ ພວກ​ເຂົາ​ຈຶ່ງ​ຄຽດ​ແຄ້ນ​ໃຫ້​ຂ້າພະ​ເຈົ້າ ແລະ ພະຍາຍາມ​ທີ່​ຈະ​ຈັບ​ເອົາ​ຂ້າພະ​ເຈົ້າ​ເຂົ້າຄຸກ."},{"vNo":33,"txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າບໍ່​ຍອມ​ໃຫ້​ພວກ​ເຂົາ​ຈັບ​ຂ້າພະ​ເຈົ້າ​ເຂົ້າຄຸກ​ໃນ​ເວລາ​ນັ້ນ."},{"vNo":34,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອມ​ມິວ​ເລັກ​ໄດ້​ອອກ​ໄປ​ຢືນ​ຢູ່​ຕໍ່ໜ້າ​ພວກ​ເຂົາ, ແລະ ເລີ່ມ​ສິດສອນ​ພວກ​ເຂົາ​ອີກ. ແລະ ບັດ​ນີ້ຄຳ​ເວົ້າ​ຂອງ​ແອມ​ມິວ​ເລັກ​ບໍ່​ໄດ້​ຖືກ​ຂຽນ​ໄວ້​ທັງ​ໝົດ, ເຖິງ​ຢ່າງ​ໃດ​ກໍ​ຕາມ, ພາກສ່ວນ​ໜຶ່ງ​ຂອງ​ຄຳ​ເວົ້າຂອງ​ລາວ​ໄດ້​ມີ​ຂຽນ​ໄວ້​ຢູ່​ໃນ​ໜັງ​ສື​ເຫລັ້ມນີ້."}]}