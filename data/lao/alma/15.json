{"heading":"ແອວ​ມາ​ກັບ​ແອມ​ມິວ​ເລັກ​ໄປ​ຫາ​ເມືອງ​ໄຊ​ດຳ ແລະ ໄດ້​ຈັດ​ຕັ້ງ​ສາດສະ​ໜາ​ຈັກ​ຂຶ້ນ—ແອວ​ມາ​ໄດ້​ປິ່ນປົວ​ຊີ​ເອ​ສຣອມ​ຜູ້​ໄດ້​ເຂົ້າ​ຮ່ວມ​ສາດສະ​ໜາ​ຈັກ—ຫລາຍ​ຄົນ​ໄດ້​ຮັບ​ບັບຕິ​ສະມາ, ແລະ ສາດສະ​ໜາ​ຈັກ​ກໍ​ຈະ​ເລີນ​ຮຸ່ງ​ເຮືອງ​ຂຶ້ນ—ແອວ​ມາ​ກັບ​ແອມ​ມິວ​ເລັກ​ໄດ້​ກັບ​ໄປ​ຫາ​ເຊ​ລາ​ເຮັມລາ. ປະມານ 81 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":14,"nextNo":16,"chapterTitle":"ແອວ​ມາ 15","prevTitle":"ແອວ​ມາ 14","nextTitle":"ແອວ​ມາ 16","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ກັບ​ແອມ​ມິວ​ເລັກ​ໄດ້​ຮັບ​ພຣະ​ບັນຊາ​ໃຫ້​ອອກ​ຈາກ​ເມືອງ​ນັ້ນ ແລະ ພວກ​ເພິ່ນ​ໄດ້​ອອກ​ໄປ ແລະ ມາ​ແວ່​ແຜ່ນດິນ​ໄຊ​ດຳ; ແລະ ຈົ່ງ​ເບິ່ງ, ບ່ອນ​ນັ້ນ​ພວກ​ເພິ່ນ​ໄດ້​ເຫັນ​ຜູ້ຄົນ​ທັງ​ໝົດ​ທີ່​ອອກ​ຈາກ​ແຜ່ນດິນ​ອຳ​ໂມນ​ໄນ​ຮາ, ຊຶ່ງ​ພວກ​ເຂົາ​ຖືກ​ຂັບ​ໄລ່​ໜີ ແລະ ຖືກ​ແກວ່ງ​ກ້ອນ​ຫີນ​ໃສ່, ເພາະ​ພວກ​ເຂົາ​ເຊື່ອ​ໃນ​ຄຳ​ເວົ້າ​ຂອງ​ແອວ​ມາ."},{"vNo":2,"txt":"ແລະ ພວກ​ເພິ່ນໄດ້​ເລົ່າ​ໃຫ້​ພວກ​ເຂົາ​ຟັງ​ເຖິງ​ເລື່ອງ​ທັງ​ໝົດ​ທີ່​ໄດ້​ເກີດ​ຂຶ້ນກັບ​ເມຍ ແລະ ລູກ​ຂອງ​ພວກ​ເຂົາ, ແລະ ເລື່ອງ​ທີ່​ໄດ້​ເກີດ​ຂຶ້ນກັບ​ຕົວ​ພວກ​ເພິ່ນ​ເອງນຳ​ອີກ ແລະ ເຖິງ​ອຳນາດ​ແຫ່ງ​ການ​ປົດ​ປ່ອຍ​ຂອງ​ພວກ​ເພິ່ນ."},{"vNo":3,"txt":"ແລະ ຊີ​ເອ​ສຣອມ​ໄດ້​ນອນ​ໄຂ້​ຢູ່​ທີ່​ໄຊ​ດໍາ​ດ້ວຍ​ໄຂ້​ຄີງ​ຮ້ອນ, ຊຶ່ງ​ເກີດ​ຂຶ້ນ​ເພາະ​ຄວາມຍາກ​ລຳບາກທີ່​ສຸດ​ໃນ​ຈິດ​ໃຈ​ຂອງ​ລາວ​ເນື່ອງ​ຈາກ​ຄວາມ​ຊົ່ວ​ຮ້າຍ​ຂອງ​ລາວ​ເອງ, ເພາະ​ລາວ​ຄິດ​ວ່າ ແອວ​ມາ​ກັບ​ແອມ​ມິວ​ເລັກ​ໄດ້​ຕາຍ​ໄປ​ແລ້ວ; ແລະ ຄິດ​ວ່າ​ພວກ​ເພິ່ນຖືກ​ຂ້າ​ຕາຍ ເພາະ​ຄວາມ​ຊົ່ວ​ຮ້າຍ​ຂອງ​ລາວ. ແລະ ບາບ​ອັນ​ໃຫຍ່​ຫລວງ​ນີ້​ກັບ​ບາບ​ອື່ນໆ​ຫລາຍ​ຢ່າງ​ຂອງ​ລາວ​ໄດ້​ທໍລະມານ​ຈິດ​ໃຈຂອງ​ລາວ​ຈົນ​ກາຍ​ເປັນຄວາມ​ເຈັບ​ປວດ​ຢ່າງ​ໜັກ​ທີ່​ປິ່ນປົວ​ບໍ່​ໄດ້; ດັ່ງນັ້ນ ລາວ​ຈຶ່ງ​ຮ້ອນຮົນ​ດ້ວຍ​ຄວາມ​ຮ້ອນ​ທີ່​ລຸກ​ເປັນ​ໄຟ."},{"vNo":4,"txt":"ບັດ​ນີ້, ເວລາ​ລາວ​ໄດ້​ຍິນ​ວ່າ ແອວ​ມາ​ກັບ​ແອມ​ມິວ​ເລັກ​ຢູ່​ໃນ​ແຜ່ນດິນ​ໄຊ​ດຳ, ໃຈ​ຂອງ​ລາວ​ເລີ່ມ​ມີ​ກຳລັງ​ຂຶ້ນ; ແລະ ລາວ​ໄດ້​ສົ່ງ​ຂ່າວ​ໄປ​ຫາ​ພວກ​ເພິ່ນ​ໂດຍ​ປາ​ຖະໜາ​ໃຫ້​ພວກ​ເພິ່ນ​ມາ​ຫາ​ລາວ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເພິ່ນ​ໄດ້​ໄປ​ທັນທີ​ໂດຍ​ເຊື່ອ​ໃນ​ຂ່າວ​ທີ່​ພວກ​ເພິ່ນ​ໄດ້​ຮັບ; ແລະ ພວກ​ເພິ່ນ​ໄດ້​ເຂົ້າ​ໄປ​ໃນ​ເຮືອນ​ຫາ​ຊີ​ເອ​ສຣອມ; ແລະ ໄດ້​ພົບ​ລາວ​ກຳລັງ​ນອນ​ຢູ່​ເທິງ​ຕຽງ, ເຈັບ​ປ່ວຍ​ຢູ່, ລາວ​ໄດ້​ລົດ​ກຳລັງ​ດ້ວຍ​ໄຂ້​ຄີງ​ຮ້ອນ; ແລະ ຈິດ​ໃຈ​ຂອງ​ລາວ​ເຈັບ​ປວດ​ທີ່​ສຸດ​ຍ້ອນ​ຄວາມ​ຊົ່ວຮ້າຍ​ຂອງ​ຕົນ​ເອງ; ແລະ ເມື່ອ​ລາວ​ເຫັນ​ພວກ​ເພິ່ນ ລາວ​ໄດ້​ເດ່​ມື​ຂອງ​ລາວ​ອອກ​ມາ ແລະ ວິງ​ວອນ​ພວກ​ເພິ່ນ​ໃຫ້​ປິ່ນປົວ​ລາວ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້ຈັບ​ມື​ລາວ, ແລະ ຖາມ​ວ່າ: ເຈົ້າ​ເຊື່ອ​ໃນ​ອຳນາດ​ຂອງ​ພຣະ​ຄຣິດ​ອັນ​ຈະ​ນຳ​ໄປສູ່​ຄວາມ​ລອດ​ບໍ່?"},{"vNo":7,"txt":"ແລະ ລາວ​ຕອບ ແລະ ເວົ້າວ່າ: ແທ້​ຈິງ​ແລ້ວ, ຂ້ານ້ອຍ​ເຊື່ອ​ຖື​ໃນ​ຄຳ​ເວົ້າທັງ​ໝົດ​ທີ່​ທ່ານ​ໄດ້ສິດສອນ."},{"vNo":8,"txt":"ແລະ ແອວ​ມາ​ເວົ້າວ່າ: ຖ້າ​ຫາກ​ເຈົ້າ​ເຊື່ອ​ໃນ​ການ​ໄຖ່​ຂອງ​ພຣະ​ຄຣິດ ເຈົ້າກໍ​ຈະ​ຫາຍ​ດີ​ໄດ້."},{"vNo":9,"txt":"ແລະ ລາວ​ເວົ້າວ່າ: ແທ້​ຈິງ​ແລ້ວ, ຂ້ານ້ອຍ​ເຊື່ອ​ໃນ​ຄຳ​ເວົ້າຂອງ​ພວກ​ທ່ານ."},{"vNo":10,"txt":"ແລະ ຈາກ​ນັ້ນ​ແອວ​ມາ​ຈຶ່ງຮ້ອງທູນ​ຕໍ່​ພຣະຜູ້​ເປັນ​ເຈົ້າ, ກ່າວ​ວ່າ: ໂອ້ ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ຂ້ານ້ອຍ, ຈົ່ງ​ມີ​ເມດ​ຕາ​ຕໍ່​ຄົນ​ຜູ້​ນີ້​ດ້ວຍ​ເຖີດ, ແລະ ຈົ່ງ​ປິ່ນປົວ​ລາວ​ຕາມ​ສັດທາ​ຂອງ​ລາວ​ທີ່​ມີ​ຕໍ່​ພຣະ​ຄຣິດ."},{"vNo":11,"txt":"ແລະ ເມື່ອ​ແອວ​ມາ​ເວົ້າ​ຂໍ້​ຄວາມ​ນີ້​ແລ້ວ, ຊີ​ເອ​ສຣອມ​ກໍ​ຜູດ​ລຸກ​ຂຶ້ນ, ແລະ ເລີ່ມ​ຍ່າງ​ໄປ; ແລະ ເລື່ອງ​ນີ້​ເຮັດ​ໃຫ້​ເປັນ​ທີ່​ແປກ​ປະລາດ​ໃຈ​ຢ່າງ​ໃຫຍ່​ຫລວງ​ແກ່​ຜູ້ຄົນ​ທັງ​ປວງ; ແລະ ຄວາມ​ຮູ້​ກ່ຽວ​ກັບ​ເລື່ອງ​ນີ້​ໄດ້​ແຜ່​ຂະຫຍາຍ​ໄປ​ທົ່ວ​ແຜ່ນ​ດິນ​ໄຊ​ດຳ."},{"vNo":12,"txt":"ແລະ ແອວ​ມາ​ໄດ້​ໃຫ້​ບັບຕິ​ສະມາ​ແກ່​ຊີ​ເອ​ສຣອມ​ໄວ້​ກັບ​ພຣະຜູ້​ເປັນ​ເຈົ້າ; ແລະ ນັບ​ແຕ່​ເວລາ​ນັ້ນ​ໄປ ລາວ​ໄດ້​ເລີ່ມ​ສິດສອນ​ຜູ້ຄົນ."},{"vNo":13,"txt":"ແລະ ແອວ​ມາ​ໄດ້​ຈັດ​ຕັ້ງ​ສາດສະ​ໜາ​ຈັກຂຶ້ນ​ໃນ​ແຜ່ນດິນ​ໄຊ​ດຳ, ແລະ ໄດ້​ແຕ່ງຕັ້ງປະ​ໂລຫິດ ແລະ ຄູ​ສອນໄວ້​ໃນ​ແຜ່ນດິນ, ເພື່ອ​ໃຫ້​ບັບຕິ​ສະມາ​ຜູ້​ໃດ​ກໍ​ຕາມ​ທີ່​ປາ​ຖະໜາ​ຈະ​ຮັບ​ບັບຕິ​ສະມາ​ໄວ້​ກັບ​ພຣະຜູ້​ເປັນ​ເຈົ້າ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໄດ້​ມີ​ຫລາຍ​ຄົນ; ເພາະ​ພວກ​ເຂົາ​ໄດ້​ມາ​ຈາກ​ທຸກ​ພາກສ່ວນ​ຂອງ​ເມືອງ​ໄຊ​ດຳ, ແລະ ໄດ້ຮັບ​ບັບຕິ​ສະມາ."},{"vNo":15,"txt":"ແຕ່​ສຳລັບ​ຜູ້​ທີ່ຢູ່​ໃນ​ແຜ່ນດິນ​ອຳ​ໂມນ​ໄນ​ຮາ​ນັ້ນ, ພວກ​ເຂົາ​ຍັງ​ເປັນ​ຜູ້ຄົນ​ທີ່​ມີ​ໃຈ​ແຂງ​ກະດ້າງ ແລະ ແຂງ​ຄໍຢູ່; ແລະ ພວກ​ເຂົາ​ບໍ່​ໄດ້​ກັບ​ໃຈ​ເລີຍ​ຈາກ​ບາບ​ຂອງ​ພວກ​ເຂົາ, ອ້າງ​ວ່າ​ອຳນາດ​ທັງ​ໝົດ​ຂອງ​ແອວ​ມາ​ກັບ​ແອມ​ມິວ​ເລັກ​ມາ​ຈາກ​ມານ; ເພາະວ່າ​ພວກ​ມີ​ວິຊາ​ຊີບ​ດຽວ​ກັນ​ກັບ​ນີຮໍ​ບໍ່​ເຊື່ອ​ຖື​ໃນ​ການ​ກັບ​ໃຈ​ຈາກ​ບາບ​ຂອງ​ພວກ​ເຂົາ."},{"vNo":16,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສ່ວນ​ແອວ​ມາ​ກັບ​ແອມ​ມິວ​ເລັກ​ນັ້ນ, ໂດຍ​ທີ່​ແອມ​ມິວ​ເລັກ​ໄດ້​ປະ​ຖິ້ມ​ຄຳຂອງ​ລາວ, ແລະ ເງິນ, ແລະ ສິ່ງ​ທີ່​ມີຄ່າ​ທັງ​ໝົດ​ຂອງ​ລາວ​ຢູ່​ໃນ​ແຜ່ນດິນ​ອຳ​ໂມນ​ໄນ​ຮາ​ເພື່ອ​ພຣະ​ຄຳ​ຂອງ​ພຣະ​ເຈົ້າ, ໂດຍ​ທີ່​ລາວ​ຖືກ​ປະຕິ​ເສດ​ໂດຍ​ຜູ້​ທີ່​ເປັນ​ໝູ່​ເພື່ອນ ແລະ ໂດຍ​ບິດາ​ຂອງ​ລາວ ແລະ ໂດຍ​ຍາດພີ່ນ້ອງ​ຂອງ​ລາວ;"},{"vNo":17,"txt":"ດັ່ງນັ້ນ, ຫລັງ​ຈາກ​ແອວ​ມາ​ໄດ້​ຈັດ​ຕັ້ງ​ສາດສະ​ໜາ​ຈັກ​ຂຶ້ນທີ່​ໄຊ​ດຳ​ແລ້ວ, ໂດຍ​ທີ່​ເຫັນ​ການ​ຍົກ​ເລີກ​ອັນ​ໃຫຍ່​ຫລວງ, ແທ້​ຈິງ​ແລ້ວ, ເຫັນ​ຜູ້ຄົນ​ຍົກ​ເລີກ​ຄວາມ​ທະ​ນົງ​ໃຈ, ແລະ ເລີ່ມ​ຖ່ອມ​ຕົວ​ຕໍ່​ພຣະ​ພັກ​ຂອງ​ພຣະ​ເຈົ້າ, ແລະ ເລີ່ມ​ມາ​ຊຸມ​ນຸມກັນ​ຢູ່​ບ່ອນ​ຫລົບ​ໄພ​ຂອງ​ພວກ​ເຂົາ ເພື່ອ​ນະມັດສະ​ການ​ພຣະ​ເຈົ້າຕໍ່ໜ້າ​ແທ່ນ​ບູ​ຊາ, ເບິ່ງ ແລະ ອະທິຖານ​ຢ່າງ​ສະ​ໝ່ຳ​ສະ​ເໝີ, ເພື່ອ​ພວກ​ເຂົາ​ຈະ​ໄດ້​ລອດ​ພົ້ນ​ຈາກ​ຊາຕານ, ແລະ ຈາກ​ຄວາມ​ຕາຍ, ແລະ ຈາກ​ຄວາມ​ພິນາດ—"},{"vNo":18,"txt":"ບັດ​ນີ້ຄື​ກັນ​ກັບ​ຂ້າ​ພະ​ເຈົ້າ​ໄດ້​ເວົ້າ​ໄວ້, ໂດຍ​ທີ່​ແອວ​ມາ​ເຫັນ​ສິ່ງ​ເຫລົ່າ​ນີ້​ທັງ​ໝົດ​ແລ້ວ, ດັ່ງນັ້ນ ເພິ່ນ​ຈຶ່ງ​ພາ​ແອມ​ມິວ​ເລັກ​ຂ້າມ​ມາ​ຫາ​ແຜ່ນດິນ​ເຊ​ລາ​ເຮັມລາ, ແລະ ພາລາວ​ໄປ​ເຮືອນ​ຂອງ​ຕົນ, ແລະ ໄດ້​ປະຕິບັດ​ກັບ​ລາວ​ໃນ​ຄວາມ​ຍາກ​ລຳບາກ​ຂອງ​ລາວ, ແລະ ເຮັດ​ໃຫ້​ລາວເຂັ້ມແຂງ​ຂຶ້ນ​ໃນ​ພຣະຜູ້​ເປັນ​ເຈົ້າ."},{"vNo":19,"txt":"ແລະ ປີ​ທີ​ສິບ​ຂອງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."}]}