{"heading":"ຮີ​ລາມັນ​ສົ່ງ​ສານ​ໄປ​ຫາ​ໂມ​ໂຣ​ໄນ, ເລົ່າ​ເຖິງ​ສະພາບ​ແຫ່ງ​ສົງ​ຄາມ​ກັບ​ຊາວ​ເລ​ມັນ—ອານ​ທິ​ພັດ ແລະ ຮີ​ລາມັນ​ໄດ້​ຮັບ​ໄຊຊະນະ​ຈາກ​ຊາວ​ເລ​ມັນ—ຊາຍ​ໜຸ່ມ​ສອງ​ພັນ​ຄົນ​ຂອງ​ຮີ​ລາມັນ​ຕໍ່ສູ້​ດ້ວຍ​ອຳ​ນາດ​ອັນ​ໜ້າ​ອັດສະຈັນ​ໃຈ ແລະ ບໍ່​ມີ​ຜູ້​ໃດ​ຖືກ​ຂ້າ​ຕາຍ​ເລີຍ. ຂໍ້​ທີ 1, ປະມານ 62 ປີ ກ່ອນ ຄ.ສ.; ຂໍ້​ທີ 2–19, ປະມານ 66 ປີ ກ່ອນ ຄ.ສ.; ແລະ ຂໍ້​ທີ 20–57, ປະມານ 65–64 ປີ ກ່ອນ ຄ.ສ.","prevAbbr":"alma","prevNo":55,"nextAbbr":"alma","nextNo":57,"chapterTitle":"ແອວ​ມາ ໕໖","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ໃນຕົ້ນປີ​ທີ​ສາມ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ໃນ​ມື້ທີ​ສອງ​ຂອງ​ເດືອນ​ໜຶ່ງ, ໂມ​ໂຣ​ໄນ​ໄດ້​ຮັບ​ສານ​ຈາກ​ຮີ​ລາ​ມັນກ່າວ​ເຖິງ​ການ​ງານ​ຂອງ​ຜູ້ຄົນ​ໃນ​ແຜ່ນ​ດິນ​ສ່ວນນັ້ນ."},{"vNo":"2 ","txt":"ແລະ ນີ້​ຄື​ຄຳ​ເວົ້າທີ່​ເພິ່ນ​ໄດ້ຂຽນ​ມາ, ມີ​ຄວາມ​ວ່າ: ໂມ​ໂຣ​ໄນ ອ້າຍ​ທີ່​ຮັກ​ຂອງ​ຂ້າພະ​ເຈົ້າ, ຜູ້​ເປັນ​ອ້າຍ​ທັງ​ໃນ​ພຣະຜູ້​ເປັນ​ເຈົ້າ ແລະ ທັງ​ໃນ​ຄວາມທຸກ​ຍາກ​ລຳບາກຈາກ​ສົງຄາມ​ຂອງ​ພວກ​ເຮົາ​ນີ້; ຈົ່ງ​ເບິ່ງ, ອ້າຍ​ທີ່​ຮັກ​ຂອງ​ຂ້າພະ​ເຈົ້າ, ຂ້າພະ​ເຈົ້າມີ​ເລື່ອງ​ຈະ​ບອກ​ໃຫ້​ທ່ານ​ຮູ້ຈັກ​ກ່ຽວ​ກັບ​ສົງຄາມ​ຂອງ​ພວກ​ເຮົາ​ໃນ​ແຜ່ນດິນ​ພາກ​ນີ້."},{"vNo":"3 ","txt":"ຈົ່ງ​ເບິ່ງ, ຊາວ​ໜຸ່ມສອງ​ພັນ​ຄົນ​ເຫລົ່າ​ນີ້ ຊຶ່ງ​ອຳ​ໂມນ​ພາ​ລົງ​ມາ​ຈາກ​ແຜ່ນດິນ​ນີ​ໄຟ—ບັດ​ນີ້ທ່ານ​ຮູ້ຈັກ​ແລ້ວ​ວ່າ ພວກ​ເຂົາ​ເປັນ​ຜູ້​ສືບ​ຕະກຸນ​ຂອງ​ເລ​ມັນ​ຜູ້​ເປັນ​ລູກ​ຊາຍ​ກົກ​ຂອງ​ລີ​ໄຮ​ບັນພະ​ບຸ​ລຸດຂອງ​ພວກ​ເຮົາ."},{"vNo":"4 ","txt":"ບັດ​ນີ້ຂ້າພະ​ເຈົ້າບໍ່​ຈຳ​ເປັນ​ຕ້ອງ​ທວນຄືນ​ແກ່​ທ່ານ​ກ່ຽວ​ກັບ​ຮີດຄອງປະ​ເພນີ​ຂອງ​ພວກ​ເຂົາ ຫລື ຄວາມ​ບໍ່​ເຊື່ອ​ຖື​ຂອງ​ພວກ​ເຂົາ, ເພາະ​ທ່ານ​ເອງ​ກໍ​ຮູ້ຈັກ​ເລື່ອງ​ທັງ​ໝົດ​ນີ້​ຢູ່​ແລ້ວ—"},{"vNo":"5 ","txt":"ດັ່ງນັ້ນ ມັນ​ເປັນ​ການ​ພຽງພໍ​ແລ້ວ​ທີ່​ຂ້າພະ​ເຈົ້າຈະ​ບອກ​ທ່ານ​ວ່າ ຊາຍ​ໜຸ່ມສອງ​ພັນ​ຄົນ​ນີ້​ໄດ້​ຈັບ​ອາວຸດ​ແຫ່ງ​ສົງຄາມ, ແລະ ໄດ້​ຂໍ​ໃຫ້​ຂ້າພະ​ເຈົ້າ​ເປັນ​ຜູ້ນຳ​ຂອງ​ພວກ​ເຂົາ; ແລະ ພວກ​ເຮົາ​ໄດ້​ຍົກ​ອອກ​ໄປ​ເພື່ອ​ປ້ອງ​ກັນ​ປະ​ເທດ​ຊາ​ດ​ຂອງ​ພວກ​ເຮົາ."},{"vNo":"6 ","txt":"ແລະ ບັດ​ນີ້ທ່ານ​ກໍ​ຮູ້ຈັກ​ຢູ່​ແລ້ວ​ກ່ຽວ​ກັບ​ພັນທະ​ສັນຍາ​ຊຶ່ງບັນພະບຸລຸດ​ຂອງ​ພວກ​ເຂົາ​ໄດ້​ເຮັດ​ໄວ້​ວ່າ ພວກ​ເຂົາ​ຈະ​ບໍ່​ຈັບ​ອາວຸດເພື່ອ​ຕໍ່ສູ້​ກັບ​ພີ່ນ້ອງ​ຂອງ​ພວກ​ເຂົາ."},{"vNo":"7 ","txt":"ແຕ່​ໃນ​ປີ​ທີ​ຊາວ​ຫົກ ເວລາ​ພວກ​ເຂົາ​ໄດ້​ເຫັນ​ຄວາມທຸກ​ທໍລະມານ ແລະ ຄວາມທຸກ​ຍາກ​ລຳບາກ​ທີ່​ພວກ​ເຮົາ​ໄດ້​ອົດທົນ​ແທນ​ພວກ​ເຂົາ, ພວກ​ເຂົາ​ເກືອບ​ຈະ​ທຳລາຍ​ພັນທະ​ສັນຍາ ຊຶ່ງພວກ​ເຂົາ​ໄດ້​ເຮັດ​ໄວ້ ແລະວ່າ​ຈະ​ຈັບ​ອາວຸດ​ແຫ່ງ​ສົງຄາມ​ເພື່ອ​ປ້ອງ​ກັນ​ພວກ​ເຮົາ."},{"vNo":"8 ","txt":"ແຕ່​ວ່າ​ຂ້າພະ​ເຈົ້າບໍ່​ຍອມ​ປ່ອຍ​ໃຫ້​ພວກ​ເຂົາ​ທຳລາຍ​ພັນທະ​ສັນຍາ​ທີ່​ພວກ​ເຂົາ​ໄດ້​ເຮັດ​ໄວ້, ຊຶ່ງຂ້າພະ​ເຈົ້າຄິດ​ວ່າ​ພຣະ​ເຈົ້າຈະ​ເພີ່ມ​ກຳລັງ​ໃຫ້​ພວກ​ເຮົາ, ເຖິງ​ຂະໜາດ​ທີ່​ພວກ​ເຮົາ​ບໍ່​ຈຳ​ເປັນ​ຕ້ອງ​ທົນ​ທຸກ​ອີກ​ຕໍ່​ໄປ ຖ້າ​ຫາກ​ພວກ​ເຂົາ​ເຮັດ​ຕາມ​ຄຳ​ສາບານທີ່​ພວກ​ເຂົາ​ໄດ້​ເຮັດ​ໄວ້."},{"vNo":"9 ","txt":"ແຕ່​ຈົ່ງ​ເບິ່ງ, ນີ້​ເປັນ​ເລື່ອງ​ໜຶ່ງ​ທີ່​ພວກ​ເຮົາ​ຈະ​ໄດ້​ມີ​ຄວາມ​ປິ​ຕິ​ຍິນ​ດີ​ຫລາຍ​ທີ່​ສຸດ. ເພາະ​ຈົ່ງ​ເບິ່ງ, ໃນ​ປີ​ທີ​ຊາວ​ຫົກ, ຂ້າພະ​ເຈົ້າຮີ​ລາມັນໄດ້​ເດີນ​ທັບ​ນຳ​ໜ້າ​ຊາຍໜຸ່ມສອງ​ພັນ​ຄົນ​ໄປ​ຫາ​ເມືອງ​ຢູ​ເດ​ອາ, ເພື່ອ​ຊ່ອຍ​ເຫລືອ​ອານ​ທິ​ພັດ, ຜູ້​ຊຶ່ງ​ໄດ້​ຖືກ​ແຕ່ງຕັ້ງ​ໃຫ້​ເປັນ​ຜູ້​ດູ​ແລ​ຜູ້ຄົນ​ໃນ​ແຜ່ນດິນ​ພາກ​ນັ້ນ."},{"vNo":"10 ","txt":"ແລະ ຂ້າພະ​ເຈົ້າ​ໄດ້​ນຳ​ເອົາ​ລູກ​ຊາຍ​ສອງ​ພັນ​ຄົນ​ຂອງ​ຂ້າພະ​ເຈົ້າ, (ເພາະວ່າ​ພວກ​ເຂົາ​ມີຄ່າ​ຄວນ​ທີ່​ຈະ​ຖືກ​ເອີ້ນ​ວ່າ​ລູກ​ຊາຍ) ໄປ​ຮ່ວມ​ກັບ​ກອງທັບ​ຂອງ​ອານ​ທິ​ພັດ, ຊຶ່ງດ້ວຍ​ກຳລັງ​ນີ້ ອານ​ທິ​ພັດ​ມີ​ຄວາມປິ​ຕິ​ຍິນ​ດີ​ຢ່າງ​ຍິ່ງ; ເພາະ​ຈົ່ງ​ເບິ່ງ, ຊາວ​ເລ​ມັນ​ໄດ້​ລົດ​ກຳລັງ​ທັບ​ຂອງ​ລາວ​ລົງ ແລະ ທະຫານ​ຂອງ​ລາວ​ຖືກ​ຂ້າ​ຕາຍ​ຢ່າງ​ຫລວງຫລາຍ, ດ້ວຍ​ເຫດ​ນີ້ ພວກ​ເຮົາ​ຈຶ່ງ​ເປັນ​ທຸກ."},{"vNo":"11 ","txt":"ເຖິງ​ຢ່າງ​ໃດ​ກໍ​ຕາມ, ພວກ​ເຮົາ​ຍັງ​ປອບ​ໃຈ​ຕົວ​ເອງ​ໃນ​ເລື່ອງ​ນີ້​ວ່າ ພວກ​ເຂົາ​ໄດ້​ຕາຍ​ໄປ​ເພື່ອ​ອຸດົມ​ການ​ຂອງ​ປະ​ເທດ​ຊາດ​ຂອງ​ຕົນ ແລະ ເພື່ອ​ພຣະ​ເຈົ້າຂອງ​ພວກ​ເຂົາ, ແທ້​ຈິງ​ແລ້ວ, ພວກ​ເຂົາ​ເປັນສຸກ​ແລ້ວ."},{"vNo":"12 ","txt":"ແລະ ຊາວ​ເລ​ມັນ​ໄດ້​ກັກ​ຂັງ​ຊະ​ເລີຍ​ເສິກ​ຫລາຍ​ຄົນ​ໄວ້​ອີກ, ຊຶ່ງລ້ວນ​ແຕ່​ເປັນ​ນາຍ​ທະຫານ​ຊັ້ນຫົວໜ້າ, ເພາະ​ບໍ່​ມີ​ຜູ້​ໃດ​ອື່ນ​ເລີຍ​ທີ່​ພວກ​ນັ້ນຈະ​ໄວ້​ຊີວິດ. ແລະ ພວກ​ເຮົາ​ຄິດ​ວ່າ ຂະນະ​ນີ້​ນາຍ​ທະຫານ​ເຫລົ່ານີ້​ອາດ​ຈະ​ຖືກ​ກັກ​ຂັງ​ໄວ້​ຢູ່​ໃນ​ແຜ່ນດິນ​ນີ​ໄຟ; ຖ້າ​ຫາກ​ພວກ​ເຂົາ​ຍັງ​ບໍ່​ທັນ​ຖືກ​ຂ້າ​ເທື່ອ."},{"vNo":"13 ","txt":"ແລະ ບັດ​ນີ້ ນີ້ແມ່ນ​ເມືອງ​ທີ່​ຊາວ​ເລ​ມັນ​ຍຶດ​ເອົາ​ໄປ​ໂດຍ​ການ​ເສຍ​ເລືອດ​ເນື້ອ​ຂອງ​ຜູ້​ກ້າຫານ​ຂອງ​ພວກ​ເຮົາ​ຫລາຍ​ຄົນ:"},{"vNo":"14 ","txt":"ແຜ່ນດິນ​ແມນ​ທາຍ, ຫລື ເມືອງ​ແມນ​ທາຍ, ແລະ ເມືອງ​ຊີ​ເອ​ສຣອມ, ແລະ ເມືອງ​ຄູ​ມະ​ໄນ, ແລະ ເມືອງ​ອານ​ທິພາ​ຣາ."},{"vNo":"15 ","txt":"ແລະ ເມືອງ​ເຫລົ່າ​ນີ້​ຖືກ​ພວກ​ເລ​ມັນ​ຍຶດ​ເອົາ​ໄປ ເວລາ​ຂ້າພະ​ເຈົ້າ​ໄປ​ຮອດ​ເມືອງ​ຢູ​ເດ​ອາ; ແລະ ຂ້າພະ​ເຈົ້າ​ໄດ້​ພົບ​ກັບ​ອານ​ທິ​ພັດ ພ້ອມ​ດ້ວຍ​ທະຫານ​ຂອງ​ລາວ​ທີ່​ກຳລັງ​ເຮັດ​ວຽກ​ຢູ່​ຢ່າງ​ໜັກ​ສຸດ​ກຳລັງ​ຢູ່​ເພື່ອ​ເສີມ​ສ້າງ​ເມືອງ​ໃຫ້​ແໜ້ນ​ໜາ​ຂຶ້ນ."},{"vNo":"16 ","txt":"ແທ້​ຈິງ​ແລ້ວ, ພວກ​ເຂົາ​ມີ​ຄວາມ​ອ່ອນ​ເພຍ​ຫລາຍ​ທັງ​ຮ່າງກາຍ ແລະ ທາງ​ວິນ​ຍານ, ເພາະວ່າ​ພວກ​ເຂົາ​ໄດ້​ຕໍ່ສູ້​ຢ່າງ​ອາດ​ຫານ​ໃນ​ເວລາ​ກາງ​ເວັນ ແລະ ເຮັດ​ວຽກ​ໜັກ​ໃນ​ເວລາ​ກາງຄືນ​ເພື່ອ​ຮັກສາ​ເມືອງ​ຂອງ​ພວກ​ເຂົາ​ໄວ້; ແລະ ພວກ​ເຂົາ​ຕ້ອງ​ທົນ​ທຸກທໍລະມານ​ຢ່າງ​ສາຫັດ​ຕໍ່​ທຸກ​ຢ່າງ."},{"vNo":"17 ","txt":"ແລະ ບັດ​ນີ້ພວກ​ເຂົາ​ຕັ້ງ​ໃຈ​ຈະ​ເອົາ​ຊະນະ ຫລື ຖືກ​ຂ້າ​ຢູ່​ໃນ​ບ່ອນ​ນີ້; ດັ່ງນັ້ນ ທ່ານ​ຈະ​ຄິດ​ວ່າ​ກຳລັງ​ຂອງ​ຄົນ​ກຸ່ມ​ນ້ອຍໆ ຊຶ່ງຂ້າພະ​ເຈົ້ານຳ​ມາ​ນີ້, ແທ້​ຈິງ​ແລ້ວ, ພວກ​ຊາຍ​ໜຸ່ມ​ຂອງ​ຂ້າພະ​ເຈົ້າ ຈະ​ໃຫ້​ຄວາມ​ຫວັງ ແລະ ຄວາມ​ສຸກ​ແກ່​ພວກ​ເຂົາ​ຫລາຍ​ຂະໜາດ​ໃດ."},{"vNo":"18 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ຊາວ​ເລ​ມັນ​ເຫັນ​ວ່າ​ອານ​ທິ​ພັດ​ໄດ້​ຮັບ​ກຳລັງ​ເພີ່ມ​ໃຫ້​ກອງທັບ​ຂອງ​ລາວ​ຫລາຍ​ຂຶ້ນ, ອາມ​ໂມ​ຣອນ​ຈຶ່ງ​ສັ່ງ​ໃຫ້​ກອງ​ທັບ​ຂອງ​ລາວ​ວ່າ ບໍ່​ໃຫ້​ພວກ​ເຂົາ​ມາ​ໂຈມ​ຕີ​ເມືອງ​ຢູ​ເດ​ອາ, ຫລື ຍົກ​ມາ​ສູ້​ຮົບ​ກັບ​ພວກ​ເຮົາ."},{"vNo":"19 ","txt":"ແລະ ພວກ​ເຮົາ​ຈຶ່ງ​ເປັນ​ທີ່​ໂປດ​ປານ​ຂອງ​ພຣະ​ຜູ້​ເປັນ​ເຈົ້າດັ່ງ​ນີ້; ເພາະ​ຖ້າ​ຫາກ​ພວກ​ເຂົາ​ຍົກ​ມາ​ໂຈມ​ຕີ​ພວກ​ເຮົາ​ໃນ​ຂະນະ​ທີ່​ພວກ​ເຮົາ​ຍັງອ່ອນ​ແອ​ຢູ່​ນັ້ນ ພວກ​ເຂົາ​ອາດ​ຈະ​ທຳລາຍ​ກອງທັບ​ນ້ອຍໆ​ຂອງ​ພວກ​ເຮົາ​ໄດ້; ແຕ່​ວ່າ​ພວກ​ເຮົາ​ໄດ້​ຖືກ​ປົກ​ປັກ​ຮັກສາ​ໄວ້ດັ່ງ​ນີ້."},{"vNo":"20 ","txt":"ອາມ​ໂມ​ຣອນ​ໄດ້​ສັ່ງ​ໃຫ້​ຜູ້​ຄົນ​ຂອງ​ລາວ​ຮັກສາ​ເມືອງ​ເຫລົ່ານັ້ນ ຊຶ່ງພວກ​ເຂົາ​ໄດ້​ຍຶດ​ເອົາ​ມາ​ໄດ້. ແລະ ປີ​ທີ​ຊາວ​ຫົກ​ໄດ້​ສິ້ນ​ສຸດ​ລົງ​ດັ່ງ​ນີ້. ແລະ ໃນຕົ້ນປີ​ທີ​ຊາວ​ເຈັດ ພວກ​ເຮົາ​ໄດ້​ຕຽມ​ເມືອງ ແລະ ຕຽມ​ຕົວ​ທີ່​ຈະ​ສູ້​ຮົບ."},{"vNo":"21 ","txt":"ບັດ​ນີ້ພວກ​ເຮົາ​ປາ​ຖະໜາ​ຈະ​ໃຫ້​ຊາວ​ເລ​ມັນ​ຍົກ​ມາ​ໂຈມ​ຕີ​ພວກ​ເຮົາ; ເພາະ​ພວກ​ເຮົາ​ບໍ່​ປາ​ຖະໜາ​ທີ່​ຈະ​ຍົກ​ໄປ​ໂຈມ​ຕີ​ພວກ​ເຂົາ​ໃນ​ທີ່​ໝັ້ນຂອງ​ພວກ​ເຂົາ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຈັດ​ວາງ​ນັກ​ສືບ​ໄວ້​ທົ່ວ​ໄປ​ເພື່ອ​ຕິດຕາມ​ການ​ເຄື່ອນ​ໄຫວ​ຂອງ​ຊາວ​ເລ​ມັນ, ວ່າ​ພວກ​ເຂົາ​ຈະ​ບໍ່​ຍົກ​ທັບ​ຜ່ານ​ພວກ​ເຮົາ​ໄປ​ໃນ​ເວລາ​ກາງຄືນ ຫລື ໃນ​ເວລາ​ກາງ​ເວັນ ເພື່ອ​ໄປ​ໂຈມ​ຕີ​ເມືອງ​ອື່ນໆ​ຂອງ​ພວກ​ເຮົາ​ຢູ່​ທາງ​ເໜືອ."},{"vNo":"23 ","txt":"ເພາະ​ພວກ​ເຮົາ​ຮູ້ຈັກ​ວ່າ​ເມືອງ​ເຫລົ່ານັ້ນຍັງ​ບໍ່​ທັນ​ມີ​ກຳລັງ​ພຽງພໍ​ທີ່​ຈະ​ປະ​ເຊີນ​ໜ້າ​ກັບ​ສັດຕູ​ເທື່ອ; ດັ່ງນັ້ນ ພວກ​ເຮົາ​ຈຶ່ງ​ປາ​ຖະໜາ​ທີ່​ຈະ​ເຂົ້າ​ໂຈມ​ຕີ​ພວກ​ເຂົາ​ທາງ​ຂ້າງ​ຫລັງ ຖ້າ​ຫາກ​ພວກ​ເຂົາ​ຜ່ານ​ພວກ​ເຮົາ​ໄປ, ແລະ ໂດຍ​ວິທີ​ນີ້ ພວກ​ເຮົາ​ກໍ​ຈະ​ໄດ້​ໂຈມ​ຕີ​ພວກ​ເຂົາ​ທາງ​ຂ້າງ​ຫລັງ ແລະ ໃນ​ຂະນະ​ດຽວ​ກັນ ພວກ​ເຂົາ​ຈະ​ຖືກ​ໂຈມ​ຕີ​ທາງ​ດ້ານ​ໜ້າ. ພວກ​ເຮົາ​ຄິດ​ວ່າ ພວກ​ເຮົາ​ຈະ​ເອົາ​ຊະນະ​ສັດ​ຕູ​ໄດ້; ແຕ່​ຈົ່ງ​ເບິ່ງ, ພວກ​ເຮົາ​ຕ້ອງ​ຜິດ​ຫວັງ​ໃນ​ຄວາມ​ຕັ້ງ​ໃຈ​ເທື່ອ​ນີ້."},{"vNo":"24 ","txt":"ພວກ​ເຂົາບໍ່​ກ້າ​ຍົກ​ກອງທັບ​ທັງ​ໝົດ​ຂອງ​ພວກ​ເຂົາ​ຜ່ານ​ໄປ, ທັງ​ບໍ່​ກ້າ​ຍົກ​ກອງທັບ​ບາງ​ສ່ວນ​ຜ່ານ​ໄປ ເພາະ​ຢ້ານ​ວ່າ​ຕົນ​ເອງ​ບໍ່​ມີ​ກຳລັງ​ພຽງພໍ, ແລະ ຢ້ານ​ວ່າ​ຈະ​ເສຍ​ໄຊ."},{"vNo":"25 ","txt":"ແລະ ພວກ​ເຂົາ​ກໍ​ບໍ່​ກ້າ​ເດີນ​ທັບ​ລົງ​ໄປຕີ​ເມືອງ​ເຊ​ລາ​ເຮັມລາ; ທັງ​ບໍ່​ກ້າ​ຂ້າມ​ຫົວ​ແມ່ນ້ຳ​ຊີ​ໂດນ​ໄປ​ຫາ​ເມືອງ​ນີ​ໄຟ​ຮາ​ຄື​ກັນ."},{"vNo":"26 ","txt":"ແລະ ດ້ວຍ​ກຳລັງ​ທັບ​ຂອງ​ພວກ​ເຂົາ, ພວກ​ເຂົາ​ຈຶ່ງ​ຕັ້ງ​ໃຈ​ທີ່​ຈະ​ຮັກສາ​ເມືອງ​ຕ່າງໆ​ທີ່​ພວກ​ເຂົາ​ຍຶດ​ໄດ້ດັ່ງ​ນີ້."},{"vNo":"27 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນໃນ​ເດືອນ​ທີ​ສອງ​ຂອງ​ປີ​ນີ້, ພວກ​ເຮົາ​ໄດ້ຮັບ​ສະບຽງ​ອາຫານ​ຫລາຍ​ຢ່າງ​ຈາກພວກ​ພໍ່ຂອງ​ຊາຍ​ໜຸ່ມ​ສອງ​ພັນ​ຄົນ​ຂອງ​ຂ້າພະ​ເຈົ້າ."},{"vNo":"28 ","txt":"ແລະ ມີ​ຄົນ​ອີກ​ສອງ​ພັນ​ຄົນ​ທີ່​ຖືກ​ສົ່ງ​ມາ​ໃຫ້​ພວກ​ເຮົາ​ຈາກ​ແຜ່ນດິນ​ເຊ​ລາ​ເຮັມລາ. ແລະ ພວກ​ເຮົາ​ຈຶ່ງ​ມີ​ຄົນ​ພ້ອມ​ແລ້ວ​ຢູ່​ສະ​ເໝີ​ສິບ​ພັນຄົນ, ແລະ ມີ​ທັງ​ສະບຽງອາຫານ​ສຳລັບ​ພວກ​ເຂົາ, ແລະ ສຳລັບ​ເມ​ຍຂອງ​ພວກ​ເຂົາ ແລະ ລູກ​ຂອງ​ພວກ​ເຂົາ."},{"vNo":"29 ","txt":"ແລະ ຊາວ​ເລ​ມັນຈຶ່ງ​ເຫັນ​ວ່າ​ກຳລັງ​ຂອງ​ພວກ​ເຮົານັບ​ມື້​ນັບ​ເຂັ້ມ​ແຂງ​ຂຶ້ນ​ເລື້ອຍໆດັ່ງ​ນີ້ ແລະ ສະບຽງ​ອາຫານ​ກໍ​ຖືກ​ສົ່ງ​ມາຄ້ຳຊູ​ພວກ​ເຮົາ, ພວກ​ເຂົາ​ກໍ​ເລີ່ມ​ມີ​ຄວາມ​ຢ້ານ​ກົວ​ຫລາຍ​ຂຶ້ນ, ແລະ ໄດ້​ຍົກ​ທັບ​ໄປ​ທັນທີ ເພື່ອ​ຈະ​ໄດ້​ຢັບຢັ້ງບໍ່​ໃຫ້​ພວກ​ເຮົາ​ໄດ້​ຮັບ​ສະບຽງ​ອາຫານ ແລະ ກຳລັງ​ເພີ່ມ​ເຕີມ."},{"vNo":"30 ","txt":"ບັດ​ນີ້​ເວລາ​ພວກ​ເຮົາ​ເຫັນ​ວ່າ​ຊາວ​ເລ​ມັນ​ເລີ່ມ​ກະວົນ​ກະວາຍ​ກ່ຽວ​ກັບ​ເລື່ອງ​ນີ້, ພວກ​ເຮົາ​ຈຶ່ງ​ຄິດ​ຈະ​ໃຊ້​ກົນ​ອຸບາຍ​ກັບ​ພວກ​ເຂົາ; ດັ່ງນັ້ນ ອານ​ທິ​ພັດ​ຈຶ່ງ​ສັ່ງ​ໃຫ້​ຂ້າພະ​ເຈົ້າ​ເດີນ​ທັບ​ໄປ​ພ້ອມ​ດ້ວຍພວກ​ລູກ​ຊາຍ​ໜຸ່ມ​ຂອງ​ຂ້າພະ​ເຈົ້າ ເພື່ອ​ໄປ​ຫາ​ເມືອງ​ທີ່ຢູ່​ໃກ້​ຄຽງ​ໃຫ້​ເຮັດ​ຄື​ກັບ​ວ່າ ພວກ​ເຮົາ​ກຳລັງ​ຂົນ​ສະບຽງ​ອາຫານ​ໄປ​ຫາ​ເມືອງ​ໃກ້​ຄຽງ​ນັ້ນ."},{"vNo":"31 ","txt":"ແລະ ພວກ​ເຮົາ​ໄດ້​ເດີນ​ທັບ​ໄປ​ໃກ້​ເມືອງ​ອານ​ທິພາ​ຣາ, ຄ້າຍຄື​ກັບ​ວ່າ​ຈະ​ກາຍ​ເມືອງ​ນັ້ນ​ໄປ​ຫາ​ອີກ​ເມືອງ​ໜຶ່ງ​ທີ່ຢູ່​ໃນ​ຊາຍ​ແດນ​ໃກ້​ແຄມ​ທະ​ເລ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເດີນ​ທັບ​ໄປ​ຄ້າຍຄື​ກັບ​ວ່າ ພວກ​ເຮົາ​ຈະ​ໄປ​ຫາ​ເມືອງ​ນັ້ນພ້ອມ​ດ້ວຍ​ສະບຽງ​ອາຫານ​ຂອງ​ພວກ​ເຮົາ."},{"vNo":"33 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອານ​ທິ​ພັດ​ໄດ້​ເດີນ​ທັບ​ໄປ​ພ້ອມ​ດ້ວຍ​ກອງທັບ​ສ່ວນ​ໜຶ່ງ​ຂອງ​ລາວ, ໂດຍ​ໄດ້​ປະ​ສ່ວນ​ທີ່​ເຫລືອ​ໄວ້​ເພື່ອ​ຮັກສາ​ຕົວ​ເມືອງ. ແຕ່​ວ່າ​ລາວ​ບໍ່​ໄດ້​ຍົກ​ໄປ​ຈົນ​ກວ່າ​ຂ້າພະ​ເຈົ້າຈະ​ຍົກ​ໄປ​ກ່ອນ​ພ້ອມ​ດ້ວຍ​ກອງທັບ​ນ້ອຍ​ຂອງ​ຂ້າພະ​ເຈົ້າ ແລະ ມາ​ຮອດ​ໃກ້​ເມືອງ​ອານ​ທິພາ​ຣາ."},{"vNo":"34 ","txt":"ແລະ ບັດ​ນີ້, ຢູ່​ໃນ​ເມືອງ​ອານ​ທິພາ​ຣານັ້ນມີ​ກອງທັບ​ທີ່​ເຂັ້ມ​ແຂງ​ທີ່​ສຸດ​ຂອງ​ຊາວ​ເລ​ມັນຕັ້ງຢູ່; ແທ້​ຈິງ​ແລ້ວ, ຢູ່​ທີ່​ນັ້ນມີ​ກຳລັງ​ພົນ​ຫລາຍ​ທີ່​ສຸດ."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເລ​ມັນ​ໄດ້​ຮັບ​ແຈ້ງ​ຄວາມ​ຈາກ​ນັກ​ສືບ, ພວກ​ເຂົາ​ກໍ​ໄດ້​ຍົກ​ທັບ​ມາ​ພ້ອມ​ດ້ວຍ​ກຳລັງ​ທັບ​ຂອງ​ພວກ​ເຂົາ ແລະ ເຂົ້າມາ​ໂຈມ​ຕີ​ພວກ​ເຮົາ."},{"vNo":"36 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ໜີ​ໄປ​ທາງ​ໜ້າ​ພວກ​ເຂົາ​ໄປ​ທາງ​ເໜືອ. ແລະ ພວກ​ເຮົາ​ໄດ້​ນຳ​ເອົາ​ກອງທັບ​ທີ່​ມີ​ກຳລັງ​ຫລາຍ​ທີ່​ສຸດ​ຂອງ​ຊາວ​ເລ​ມັນ​ອອກ​ໄປ​ຈາກ​ທີ່​ໝັ້ນດັ່ງ​ນີ້;"},{"vNo":"37 ","txt":"ແທ້​ຈິງ​ແລ້ວ, ແມ່ນ​ໄລຍະ​ໄກ​ບໍ່​ໜ້ອຍ, ເຖິງ​ຂະໜາດ​ທີ່​ເມື່ອ​ພວກ​ເຂົາ​ເຫັນ​ກອງທັບ​ຂອງ​ອານ​ທິ​ພັດ​ຕິດຕາມ​ມາ​ດ້ວຍ​ສຸດ​ກຳລັງ, ພວກ​ເຂົາ​ບໍ່​ໄດ້​ຫັນ​ຂວາ ຫລື ຊ້າຍ, ແຕ່​ໄດ້​ຍົກ​ທັບ​ຕິດຕາມ​ພວກ​ເຮົາມາ​ໃນ​ເສັ້ນ​ທາງ​ຊື່; ແລະ ດັ່ງ​ທີ່​ພວກ​ເຂົາຄິດ​ໄວ້, ມັນ​ເປັນ​ເຈດ​ຕະນາ​ຂອງ​ພວກ​ເຂົາ​ທີ່​ຈະ​ຂ້າ​ພວກ​ເຮົາ​ເສຍ ກ່ອນ​ທີ່​ອານ​ທິ​ພັດ​ຈະ​ຍົກ​ທັບ​ມາ​ທັນ​ພວກ​ເຂົາ, ແລະ ນີ້​ກໍ​ເພື່ອ​ວ່າ​ພວກ​ເຂົາ​ຈະ​ບໍ່​ໄດ້​ຖືກ​ທະຫານ​ຂອງ​ພວກ​ເຮົາ​ລ້ອມ​ໄວ້."},{"vNo":"38 ","txt":"ແລະ ບັດ​ນີ້​ເວລາ​ອານ​ທິ​ພັດ​ເຫັນ​ວ່າ​ພວກ​ເຮົາ​ມີ​ອັນຕະລາຍ, ຈຶ່ງ​ຟ້າວ​ເດີນ​ທັບ​ຂອງ​ລາວ​ມາ​ຢ່າງ​ວ່ອງ​ໄວ. ແຕ່​ຈົ່ງ​ເບິ່ງ, ມັນ​ເປັນ​ເວລາ​ກາງຄືນ; ດັ່ງນັ້ນ ພວກ​ເຂົາຈຶ່ງ​ບໍ່​ສາມາດ​ຕິດຕາມ​ພວກ​ເຮົາ​ມາ​ທັນ, ທັງ​ອານ​ທິ​ພັດ​ກໍ​ຕິດຕາມ​ພວກ​ເຂົາບໍ່​ທັນ​ຄື​ກັນ; ດັ່ງນັ້ນ ພວກ​ເຮົາ​ຈຶ່ງ​ໄດ້​ຕັ້ງຄ້າຍ​ພັກຂຶ້ນ​ໃນ​ຄືນ​ນັ້ນ."},{"vNo":"39 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຕອນ​ເຊົ້າມືດ​ຂອງ​ມື້ນັ້ນ, ຈົ່ງ​ເບິ່ງ, ຊາວ​ເລ​ມັນ​ໄດ້​ອອກ​ໄລ່​ຕາມ​ພວກ​ເຮົາ​ມາ​ອີກ​ແລ້ວ. ບັດ​ນີ້ພວກ​ເຮົາ​ບໍ່​ມີ​ກຳລັງ​ພຽງພໍ​ທີ່​ຈະ​ຕໍ່ສູ້​ກັບ​ພວກ​ເຂົາ; ແທ້​ຈິງ​ແລ້ວ, ຂ້າພະ​ເຈົ້າທົນ​ບໍ່​ໄດ້​ທີ່​ຈະ​ໃຫ້​ລູກ​ຊາຍ​ໜຸ່ມ​ທັງຫລາຍ​ຂອງ​ຂ້າພະ​ເຈົ້າຕ້ອງ​ຕົກ​ຢູ່​ໃນ​ກຳມື​ຂອງ​ພວກ​ເຂົາ; ດັ່ງນັ້ນ ພວກ​ເຮົາ​ຈຶ່ງ​ໄດ້​ເດີນ​ທັບ​ຕໍ່​ໄປ, ແລະ ພວກ​ເຮົາ​ໄດ້​ເດີນ​ທັບ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"40 ","txt":"ບັດ​ນີ້​ພວກ​ເຂົາ​ບໍ່​ກ້າ​ຫັນ​ຂວາ ຫລື ຊ້າຍ ເພາະ​ພວກ​ເຂົາ​ຢ້ານ​ວ່າ​ພວກ​ເຂົາ​ຈະ​ຖືກ​ອ້ອມ​ໄວ້; ທັງ​ຂ້າພະ​ເຈົ້າ​ເອງ​ກໍ​ບໍ່​ກ້າ​ຫັນ​ຂວາ ຫລື ຊ້າຍ ເພາະ​ຢ້ານ​ວ່າ​ພວກ​ເຂົາ​ຈະ​ຕາມ​ມາ​ທັນ, ແລະ ພວກ​ເຮົາ​ຈະ​ຕ້ານ​ທານ​ພວກ​ເຂົາ​ບໍ່​ໄດ້, ແຕ່​ຈະ​ຖືກ​ຂ້າ, ແລ້ວ​ພວກ​ເຂົາ​ກໍ​ຈະ​ໜີ​ໄປ​ໄດ້; ແລະ ດ້ວຍ​ເຫດ​ນີ້ ພວກ​ເຮົາ​ຈຶ່ງ​ໄດ້​ປົບ​ໜີ​ໄປ​ເລື້ອຍໆ​ໃນ​ຖິ່ນ​ແຫ້ງ​ແລ້ງ​ກັນ​ດານ​ໝົດ​ມື້​ນັ້ນ​ຈົນ​ຮອດ​ຕອນ​ຄ່ຳ​ມືດ."},{"vNo":"41 ","txt":"ແລະ ເຫດການ​ໄດ້​ບັງ​ເກີດ​ຂຶ້ນອີກ​ຄື, ຕອນ​ເຊົ້າ​ມື້​ໃໝ່​ມາ ພວກ​ເຮົາ​ກໍ​ເຫັນ​ຊາວ​ເລ​ມັນ​ຕິດ​ຕາມ​ມາ​ອີກ, ແລະ ພວກ​ເຮົາ​ກໍ​ໄດ້​ໜີ​ໄປ​ທາງ​ໜ້າ​ພວກ​ເຂົາ​ຕໍ່​ໄປ."},{"vNo":"42 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາໄດ້​ຢຸດ​ໄລ່ຫລັງ​ຈາກ​ຕາມ​ມາ​ບໍ່​ໄກ​ເທົ່າ​ໃດ; ແລະ ມັນ​ເປັນ​ຕອນ​ເຊົ້າຂອງ​ວັນ​ທີ​ສາມ​ຂອງ​ເດືອນ​ເຈັດ."},{"vNo":"43 ","txt":"ແລະ ບັດ​ນີ້, ພວກ​ເຮົາ​ບໍ່​ຮູ້​ວ່າ​ອານ​ທິ​ພັດ​ໄດ້​ໄລ່​ຕາມ​ພວກ​ນັ້ນ​ມາ​ທັນ​ຫລື​ບໍ່, ແຕ່​ຂ້າພະ​ເຈົ້າ​ໄດ້​ເວົ້າກັບ​ຄົນຂອງ​ຂ້າພະ​ເຈົ້າວ່າ: ຈົ່ງ​ເບິ່ງ, ພວກ​ເຮົາ​ບໍ່​ຮູ້​ວ່າ​ເປັນ​ຫຍັງ​ສັດຕູ​ຈຶ່ງ​ຢຸດ​ໄລ່​ຕາມພວກ​ເຮົາ ມັນ​ອາດ​ຈະ​ເປັນຄວາມ​ປະສົງ​ຂອງ​ພວກ​ເຂົາ​ທີ່​ຈະ​ໃຫ້​ພວກ​ເຮົາ​ເຂົ້າ​ໂຈມ​ຕີ, ເພື່ອ​ວ່າພວກ​ເຮົາ​ຈະ​ຖືກ​ບ້ວງ​ຂອງ​ພວກ​ເຂົາ;"},{"vNo":"44 ","txt":"ດັ່ງນັ້ນ ພວກ​ເຈົ້າຈະ​ວ່າ​ແນວ​ໃດ, ລູກ​ຂອງ​ພໍ່, ພວກ​ເຈົ້າຈະ​ອອກ​ໄປ​ສູ້​ຮົບ​ກັບ​ພວກ​ເຂົາ​ບໍ?"},{"vNo":"45 ","txt":"ແລະ ບັດ​ນີ້ຂ້າພະ​ເຈົ້າ​ເວົ້າກັບ​ອ້າຍ​ໂມ​ໂຣ​ໄນ​ທີ່​ຮັກ​ຂອງ​ຂ້າພະ​ເຈົ້າ, ວ່າ​ຂ້າພະ​ເຈົ້າບໍ່​ເຄີຍ​ເຫັນ​ຄວາມ​ກ້າຫານ​ແບບ​ນີ້​ມາ​ກ່ອນ​ເລີຍ, ບໍ່​ເຄີຍ​ເລີຍ, ບໍ່​ເຄີຍ​ເຫັນ​ຜູ້​ໃດ​ເລີຍ​ແມ່ນ​ແຕ່​ໃນ​ບັນດາ​ຊາວ​ນີ​ໄຟ​ທັງ​ໝົດ."},{"vNo":"46 ","txt":"ເພາະ​ຂ້າພະ​ເຈົ້າຈົນ​ເຖິງ​ຂັ້ນ​ເອີ້ນ​ພວກ​ເຂົາ​ວ່າ​ລູກ​ຊາຍ (ເພາະວ່າ​ພວກ​ເຂົາ​ຍັງ​ໜຸ່ມນ້ອຍ​ຫລາຍ) ຈົນ​ວ່າພວກ​ເຂົາ​ເອີ້ນ​ຂ້າພະ​ເຈົ້າວ່າ: ພໍ່​ເອີຍ, ຈົ່ງ​ເບິ່ງ ພຣະ​ເຈົ້າ​ສະຖິດ​ຢູ່​ກັບ​ພວກ​ເຮົາ, ແລະ ພຣະ​ອົງ​ຈະ​ບໍ່​ຍອມ​ໃຫ້​ພວກ​ເຮົາ​ຖືກ​ຂ້າ​ດອກ; ຂໍ​ໃຫ້​ພວກ​ເຮົາ​ອອກ​ໄປ​ເທາະ; ພວກ​ເຮົາ​ຈະ​ບໍ່​ຂ້າ​ພີ່ນ້ອງ​ຊາວ​ເລ​ມັນ​ຂອງ​ພວກ​ເຮົາ ຖ້າ​ຫາກ​ພວກ​ເຂົາ​ຈະ​ປ່ອຍ​ພວກ​ເຮົາ​ໃຫ້​ຢູ່​ຕາມ​ລຳພັງ; ດັ່ງນັ້ນ ຂໍ​ໃຫ້​ພວກ​ເຮົາ​ອອກ​ໄປ​ເທາະ ຢ້ານ​ວ່າ​ພວກ​ສັດຕູ​ຈະ​ເອົາ​ຊະນະ​ກອງທັບ​ຂອງ​ອານ​ທິ​ພັດ."},{"vNo":"47 ","txt":"ບັດ​ນີ້ພວກ​ເຂົາ​ບໍ່​ເຄີຍ​ຕໍ່ສູ້​ມາ​ກ່ອນ, ແຕ່​ພວກ​ເຂົາບໍ່​ຢ້ານ​ຄວາມ​ຕາຍ​ເລີຍ; ແລະ ພວກ​ເຂົາ​ໄດ້​ຄິດ​ເຖິງ​ເສລີພາບ​ຂອງ​ພໍ່​ຂອງ​ພວກ​ເຂົາ​ຫລາຍ​ກວ່າ​ຊີວິດ​ຂອງ​ຕົນ​ເອງ; ແທ້​ຈິງ​ແລ້ວ, ພວກ​ເຂົາ​ໄດ້​ຮັບ​ການ​ສິດສອນ​ຈາກ​ແມ່​ຂອງ​ພວກ​ເຂົາ, ວ່າ​ຖ້າ​ຫາກ​ພວກ​ເຂົາ​ບໍ່​ສົງ​ໃສ, ແລ້ວ​ພຣະ​ເຈົ້າຈະ​ປົດ​ປ່ອຍ​ພວກ​ເຂົາ."},{"vNo":"48 ","txt":"ແລະ ພວກ​ເຂົາ​ໄດ້​ທົບ​ທວນ​ຄຳ​ເວົ້າຂອງ​ແມ່​ຂອງ​ພວກ​ເຂົາ​ກັບ​ຂ້າພະ​ເຈົ້າ, ໂດຍ​ກ່າວ​ວ່າ: ພວກ​ເຮົາ​ບໍ່​ສົງ​ໃສ​ເລີຍ​ວ່າ ແມ່​ຂອງ​ພວກ​ເຮົາ​ຮູ້ຈັກ​ເລື່ອງ​ນີ້."},{"vNo":"49 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າພ້ອມ​ດ້ວຍ​ທະຫານ​ສອງ​ພັນ​ຄົນ​ໄດ້​ຫັນ​ກັບ​ໄປ​ຕໍ່ສູ້​ກັບ​ຊາວ​ເລ​ມັນ​ທີ່​ໄດ້​ໄລ່​ຕາມ​ພວກ​ເຮົາ​ມາ. ແລະ ບັດ​ນີ້​ຈົ່ງ​ເບິ່ງ, ກອງທັບ​ຂອງ​ອານ​ທິ​ພັດ​ໄດ້​ຍົກ​ມາ​ທັນ ແລະ​ ການ​ສູ້​ຮົບ​ອັນ​ດຸ​ເດືອນ​ກໍ​ເລີ່ມ​ຕົ້ນ."},{"vNo":"50 ","txt":"ໂດຍ​ທີ່​ກອງທັບ​ຂອງ​ອານ​ທິ​ພັດ​ຍັງ​ມີ​ຄວາມ​ອ່ອນ​ເພຍ​ຫລາຍ​ຢູ່​ຍ້ອນ​ການ​ເດີນ​ທັບ​ມາ​ໄກ​ພາຍ​ໃນ​ໄລ​ຍະ​ເວລາ​ອັນ​ສັ້ນໆ​ແບບ​ນີ້, ພວກ​ເຂົາ​ຈຶ່ງ​ເກືອບ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ; ແລະ ຖ້າ​ຫາກຂ້າພະ​ເຈົ້າບໍ່​ກັບ​ຄືນ​ມາ​ພ້ອມ​ດ້ວຍ​ສອງ​ພັນ​ຄົນ​ນີ້​ແລ້ວ ພວກ​ເຂົາຄົງ​ຈະ​ໄດ້​ບັນລຸ​ຕາມ​ຄວາມ​ມຸ້ງ​ໝາຍ​ຂອງ​ພວກ​ເຂົາ​ໄປ​ແລ້ວ."},{"vNo":"51 ","txt":"ເພາະ​ອານ​ທິ​ພັດ ແລະ ຜູ້​ນຳ​ທະ​ຫານ​ຫລາຍ​ຄົນ​ໄດ້​ຖືກ​ຂ້າ​ຕາຍ​ດ້ວຍ​ດາບ ຍ້ອນ​ວ່າ​ຄວາມ​ອິດ​ເມື່ອຍ​ຂອງ​ພວກ​ເຂົາ ຊຶ່ງ​ເກີດ​ມາ​ຈາກ​ການ​ເດີນ​ທັບ​ຢ່າງ​ວ່ອງ​ໄວ—ດັ່ງນັ້ນ ທະຫານ​ຂອງ​ອານ​ທິ​ພັດ​ຈຶ່ງ​ມີ​ຄວາມ​ສັບສົນ​ຍ້ອນ​ການ​ຕາຍ​ຂອງ​ພວກ​ຜູ້ນຳ​ຂອງ​ພວກ​ເຂົາ, ແລ້ວ​ພວກ​ເຂົາ​ກໍ​ເລີ່ມ​ແຕກ​ໜີ​ໄປ​ຈາກ​ຊາວ​ເລ​ມັນ."},{"vNo":"52 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຈຶ່ງ​ມີ​ກຳລັງ​ໃຈຂຶ້ນ, ແລະ ເລີ່ມ​ໄລ່​ຕາມ​ພວກ​ເຂົາ​ໄປ; ແລະ ຊາວ​ເລ​ມັນ​ໄດ້​ໄລ່​ພວກ​ເຂົາ​ໄປ​ຢ່າງ​ເອົາ​ຈິງ​ເອົາ​ຈັງ ເມື່ອ​ຮີລາມັນ​ພ້ອມ​ດ້ວຍ​ສອງ​ພັນ​ຄົນ​ຂອງ​ເພິ່ນເຂົ້າຕີ​ທາງ​ດ້ານ​ຫລັງ, ແລະ ເລີ່ມ​ຂ້າ​ພວກ​ເຂົາ​ລົງ​ຢ່າງ​ຫລວງຫລາຍ, ເຖິງ​ຂະໜາດ​ທີ່​ກອງທັບ​ຂອງ​ຊາວ​ເລ​ມັນ​ທັງ​ໝົດຕ້ອງ​ຢຸດ ແລະ ຫັນ​ກັບ​ມາ​ສູ້​ກັບ​ຮີ​ລາມັນ."},{"vNo":"53 ","txt":"ບັດ​ນີ້​ເວລາຄົນ​ຂອງ​ອານ​ທິ​ພັດ​ເຫັນ​ວ່າ​ຊາວ​ເລ​ມັນ​ຫວນ​ກັບ​ຄືນ​ໄປ, ພວກ​ເຂົາ​ຈຶ່ງ​ໄດ້​ເຕົ້າ​ໂຮມ​ກັນ​ເຂົ້າ ແລະ ເຂົ້າ​ໄປ​ໂຈມ​ຕີ​ທາງ​ດ້ານ​ຫລັງ​ຂອງ​ຊາວ​ເລ​ມັນ​ອີກ."},{"vNo":"54 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື​ພວກ​ເຮົາ, ຜູ້ຄົນ​ຂອງ​ນີ​ໄຟ, ທະຫານ​ຂອງ​ອານ​ທິ​ພັດ, ແລະ ຂ້າພະ​ເຈົ້າ​ພ້ອມດ້ວຍສອງ​ພັນ​ຄົນ​ຂອງ​ຂ້າພະ​ເຈົ້າ​ໄດ້​ລ້ອມ​ຊາວ​ເລ​ມັນ​ໄວ້ ແລະ ໄດ້​ຂ້າ​ພວກ​ເຂົາ; ແທ້​ຈິງ​ແລ້ວ, ເຖິງ​ຂະໜາດ​ທີ່​ພວກ​ເຂົາຖືກ​ບັງຄັບ​ໃຫ້​ມອບ​ອາວຸດ ແລະ ມອບ​ຕົວ​ໃຫ້​ເປັນ​ຊະ​ເລີຍ​ເສິກ."},{"vNo":"55 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເຂົາ​ຍອມ​ມອບ​ຕົວ​ໃຫ້​ກັບ​ພວກ​ເຮົາ​ແລ້ວ, ຈົ່ງ​ເບິ່ງ, ຂ້າພະ​ເຈົ້າຈຶ່ງ​ໄດ້​ນັບ​ຈຳນວນ​ຊາຍ​ໜຸ່ມ​ທັງ​ໝົດ​ທີ່​ໄດ້​ຕໍ່ສູ້​ຮ່ວມ​ກັບ​ຂ້າພະ​ເຈົ້າ, ຢ້ານ​ວ່າ​ຈະ​ມີ​ຫລາຍ​ຄົນ​ຖືກ​ຂ້າ​ຕາຍ."},{"vNo":"56 ","txt":"ແຕ່​ຈົ່ງ​ເບິ່ງ, ຂ້າພະ​ເຈົ້າມີ​ຄວາມ​ປິ​ຕິ​ຍິນ​ດີ​ຫລາຍ​ທີ່​ສຸດ ເພາະວ່າ​ບໍ່​ມີ​ຈັກ​ຄົນ​ເລີຍ​ທີ່​ລົ້ມຕາຍ​ກັບ​ພື້ນ​ດິນ; ແທ້​ຈິງ​ແລ້ວ, ພວກ​ເຂົາ​ໄດ້​ຕໍ່ສູ້​ຄື​ກັນ​ກັບ​ວ່າ​ພວກ​ເຂົາ​ຕໍ່ສູ້​ດ້ວຍ​ພະລັງ​ຂອງ​ພຣະ​ເຈົ້າ; ແທ້​ຈິງ​ແລ້ວ, ບໍ່​ເຄີຍ​ມີ​ຜູ້​ໃດ​ເຄີຍ​ເຫັນ​ການ​ຕໍ່ສູ້​ດ້ວຍ​ພະລັງ​ອັນ​ໜ້າ​ອັດສະຈັນ​ໃຈ​ແບບ​ນີ້​ມາ​ກ່ອນ​ເລີຍ; ແລະ ດ້ວຍ​ພະລັງ​ອັນ​ຍິ່ງ​ໃຫຍ່​ນີ້ ພວກ​ເຂົາ​ຈຶ່ງ​ໄດ້​ໂຈມ​ຕີ​ຊາວ​ເລ​ມັນ, ຈົນ​ເຮັດ​ໃຫ້​ພວກ​ເຂົາມີ​ຄວາມ​ຢ້ານ​ກົວ​ຫລາຍ; ແລະ ດ້ວຍ​ເຫດ​ນີ້​ຊາວ​ເລ​ມັນ​ຈຶ່ງ​ໄດ້​ຍອມ​ມອບ​ຕົວ​ເປັນ​ຊະ​ເລີຍ​ເສິກ."},{"vNo":"57 ","txt":"ແລະ ເນື່ອງ​ຈາກ​ວ່າ​ພວກ​ເຮົາ​ບໍ່​ມີ​ບ່ອນ​ສຳລັບ​ໄວ້​ຊະ​ເລີຍ​ເສິກ, ທີ່​ຈະ​ໃຫ້​ພວກ​ເຮົາ​ຮັກສາ​ພວກ​ເຂົາ​ໃຫ້​ພົ້ນຈາກ​ກອງທັບ​ຂອງ​ຊາວ​ເລ​ມັນ, ດັ່ງນັ້ນ ພວກ​ເຮົາ​ຈຶ່ງ​ໄດ້​ຈັດ​ສົ່ງ​ພວກ​ເຂົາໄປ​ຫາ​ແຜ່ນດິນ​ເຊ​ລາ​ເຮັມລາ, ຊຶ່ງມີ​ທະຫານ​ສ່ວນ​ໜຶ່ງ​ຂອງ​ອານ​ທິ​ພັດ​ຜູ້​ທີ່ບໍ່​ໄດ້​ຖືກ​ຂ້າ​ນຳພາ​ໄປ, ແລະ ສ່ວນ​ທີ່​ເຫລືອ​ຢູ່​ນັ້ນ ຂ້າພະ​ເຈົ້າ​ໄດ້​ພາ​ພວກ​ເຂົາ​ໄປ​ຮ່ວມ​ກັບ​ຊາຍ​ໜຸ່ມ​ຊາວ​ອຳ​ໂມນ​ຂອງ​ຂ້າພະ​ເຈົ້າ, ແລະ ເດີນ​ທັບ​ກັບ​ຄືນ​ໄປ​ຫາ​ເມືອງ​ຢູ​ເດ​ອາ."}]}