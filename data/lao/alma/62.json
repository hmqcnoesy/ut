{"heading":"ໂມ​ໂຣ​ໄນ​ເດີນ​ທັບ​ໄປ​ຊ່ອຍ​ເພ​ໂຮ​ຣັນ​ໃນ​ແຜ່ນດິນ​ກີ​ເດ​ໂອນ—ຜູ້​ທີ່​ນິຍົມ​ກະສັດ ແລະ ປະຕິ​ເສດ​ບໍ່​ປ້ອງ​ກັນ​ປະ​ເທດ​ຊາດ​ຖືກ​ປະຫານ​ຊີວິດ—ເພ​ໂຮ​ຣັນ ແລະ ໂມ​ໂຣ​ໄນ​ໄດ້​ຍຶດ​ເອົາ​ເມືອງ​ນີ​ໄຟ​ຮາ​ຄືນ​ມາ—ຊາວ​ເລ​ມັນ​ຢ່າງ​ຫລວງຫລາຍ​ເຂົ້າຮ່ວມ​ກັບ​ຜູ້ຄົນ​ຂອງ​ອຳ​ໂມນ—ທີ​ອານ​ຄຳ​ຂ້າ​ອາມ​ໂມ​ຣອນ ແລະ ລາວ​ກໍ​ຖືກ​ຂ້າ​ຕາຍ​ຄື​ກັນ—ຊາວ​ເລມັນ​ຖືກຂັບ​ໄລ່​ອອກ​ຈາກ​ແຜ່ນດິນ​ໄປ, ແລະ ສັນ​ຕິ​ພາບ​ໄດ້​ຖືກ​ສະຖາ​ປະນາ​ຂຶ້ນ—ຮີ​ລາມັນ​ກັບ​ຄືນ​ມາ​ປະຕິບັດ​ສາດສະໜາ​ກິດ​ຄື​ເກົ່າ ແລະ ຈັດ​ຕັ້ງ​ສາດສະໜາຈັກ​ຂຶ້ນ. ປະມານ 62–57 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":61,"nextNo":63,"chapterTitle":"ແອວ​ມາ 62","prevTitle":"ແອວ​ມາ 61","nextTitle":"ແອວ​ມາ 63","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂມ​ໂຣ​ໄນ​ໄດ້​ຮັບ​ສານ​ນີ້ ໃຈ​ຂອງ​ເພິ່ນໄດ້​ຮັບ​ພະລັງຂຶ້ນ, ແລະ ເຕັມ​ໄປ​ດ້ວຍ​ຄວາມຊື່ນ​ຊົມຢ່າງ​ລົ້ນ​ເຫລືອ ຍ້ອນ​ຄວາມ​ຊື່ສັດ​ຂອງ​ເພ​ໂຮ​ຣັນ, ຄື​ເພິ່ນ​ເອງ​ບໍ່​ໄດ້​ເປັນ​ຄົນ​ທໍລະ​ຍົດ​ຕໍ່​ອິດ​ສະລະ​ພາບ ແລະ ຕໍ່ປະ​ເທດ​ຊາດຂອງ​ເພິ່ນ."},{"vNo":2,"txt":"ແຕ່​ເພິ່ນ​ກໍ​ມີ​ຄວາມ​ໂສກ​ເສົ້າຫລາຍ​ທີ່​ສຸດ​ຄື​ກັນ ເພາະຄວາມ​ຊົ່ວ​ຮ້າຍ​ຂອງ​ພວກ​ທີ່​ຂັບ​ໄລ່​ເພ​ໂຮ​ຣັນ​ອອກ​ຈາກ​ບັນລັງ​ຕັດສິນ, ແທ້​ຈິງ​ແລ້ວ, ໂດຍ​ສະຫລຸບ ເພາະ​ມັນ​ມີ​ພວກ​ທີ່​ກະບົດ​ຕໍ່​ປະ​ເທດ​ຊາດ ແລະ ຕໍ່ພຣະ​ເຈົ້າຂອງ​ພວກ​ເຂົາ​ນຳ​ອີກ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ເອົາ​ຄົນຈຳນວນ​ໜຶ່ງ​ມາ​ນຳ​ຕາມ​ຄວາມ​ປາ​ຖະໜາ​ຂອງ​ເພ​ໂຮ​ຣັນ, ແລະ ມອບ​ອຳນາດ​ໃຫ້​ລີ​ໄຮ ແລະ ທີ​ອານ​ຄຳບັງຄັບ​ບັນຊາກອງ​ທະຫານທີ່​ເຫລືອ​ຢູ່ຂອງ​ເພິ່ນ, ແລະ ເພິ່ນ​ໄດ້​ເດີນ​ທັບ​ໄປ​ຫາ​ແຜ່ນດິນ​ກີ​ເດ​ໂອນ."},{"vNo":4,"txt":"ແລະ ເພິ່ນໄດ້​ຍົກ​ທຸງ​ແຫ່ງ​ເສລີພາບ​ຂຶ້ນ​ໃນ​ທຸກ​ບ່ອນ​ທີ່​ເພິ່ນ​ເຂົ້າ​ໄປ​ເຖິງ, ແລະ ໄດ້​ຮັບ​ກຳລັງ​ເພີ່ມ​ຂຶ້ນ​ເທົ່າ​ທີ່​ຈະ​ຫາ​ໄດ້ ໃນ​ລະຫວ່າງ​ການ​ເດີນ​ທັບ​ຂອງ​ເພິ່ນ​ໄປ​ຫາ​ແຜ່ນດິນ​ກີ​ເດ​ໂອນ​ນັ້ນ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຜູ້ຄົນ​ຫລາຍ​ພັນ​ຄົນ​ທີ່​ໄດ້​ພາກັນ​ມາ​ເຂົ້າຮ່ວມ​ກອງທັບ​ຂອ​ງ​ເພິ່ນ, ແລະ ​ໄດ້​ຈັບ​ດາບ​ຂຶ້ນເພື່ອ​ປ້ອງ​ກັນ​ອິດ​ສະລະ​ພາບ, ເພື່ອ​ພວກ​ເຂົາ​ຈະ​ບໍ່​ໄດ້​ຕົກ​ໄປ​ສູ່​ຄວາມ​ເປັນ​ຂ້າ​ທາດ."},{"vNo":6,"txt":"ແລະ ເວລາ​ໂມ​ໂຣ​ໄນ​ໄດ້​ເຕົ້າ​ໂຮມ​ກຳລັງ​ຄົນເທົ່າ​ທີ່​ຈະ​ເຮັດ​ໄດ້​ໃນ​ລະຫວ່າງ​ການ​ເດີນ​ທັບ​ຂອງ​ເພິ່ນແລ້ວ, ເພິ່ນ​ກໍ​ມາ​ຮອດ​ແຜ່ນດິນ​ກີ​ເດ​ໂອນ, ແລະ ໄດ້​ຮວມ​ກຳລັງ​ຂອງ​ເພິ່ນ​ເຂົ້າກັບ​ກຳລັງຂອງ​ເພ​ໂຮ​ຣັນ, ແມ່ນ​ແຕ່​ມີ​ກຳລັງ​ຫລາຍ​ກວ່າ​ກຳລັງ​ຄົນ​ຂອງ​ເພ​ຄັດ, ຜູ້​ທີ່​ເປັນ​ກະສັດ​ຂອງ​ພວກ​ທີ່​ແຍກ​ອອກ​ໄປ ຜູ້​ຊຶ່ງ​ໄດ້​ຂັບ​ໄລ່​ກຸ່ມອິດ​ສະລະ​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ ແລະ ໄດ້​ເຂົ້າ​ເປັນ​ເຈົ້າຂອງ​ແຜ່ນດິນ​ນັ້ນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ ແລະ ເພ​ໂຮ​ຣັນ​ໄດ້​ລົງ​ໄປ​ພ້ອມ​ດ້ວຍ​ກອງທັບ​ຂອງ​ພວກ​ເພິ່ນ ເພື່ອ​ເຂົ້າ​ໄປ​ໂຈມ​ຕີ​ແຜ່ນດິນ​ເຊ​ລາ​ເຮັມລາ, ແລະ ພວກ​ເພິ່ນໄດ້​ພົບ​ກັບ​ທະຫານ​ຂອງ​ເພ​ຄັດ, ເຖິງ​ຂະໜາດ​ທີ່​ທັງສອງ​ຝ່າຍ​ໄດ້​ເຂົ້າສູ້​ຮົບ​ກັນ."},{"vNo":8,"txt":"ແລະ ຈົ່ງ​ເບິ່ງ, ເພ​ຄັດ​ໄດ້​ຖືກ​ຂ້າ​ຕາຍ ແລະ ທະຫານ​ຂອງ​ລາວ​ຖືກ​ຈັບ​ໄປ​ເປັນ​ຊະ​ເລີຍ​ເສິກ, ແລະ ເພ​ໂຮ​ຣັນ​ກໍ​ໄດ້​ກັບ​ຄືນ​ສູ່​ບັນລັງ​ຕັດສິນ​ຂອງ​ເພິ່ນ​ເໝືອນ​ເດີມ."},{"vNo":9,"txt":"ແລະ ຄົນ​ຂອງ​ເພ​ຄັດ​ໄດ້​ຮັບ​ການ​ພິຈາລະນາ​ຄະດີ​ຕາມ​ກົດໝາຍ, ແລະ ກຸ່ມ​ນິຍົມ​ກະສັດ​ກໍ​ໄດ້​ຖືກ​ຈັບ ແລະ ເອົາ​ເຂົ້າຄຸກ; ແລະ ພວກ​ເຂົາ​ຖືກ​ຕັດສິນ​ຕາມ​ກົດໝາຍ; ແທ້​ຈິງ​ແລ້ວ, ຖ້າ​ຜູ້​ໃດ​ກໍ​ຕາມ​ທີ່​ເປັນ​ທະຫານ​ຂອງ​ເພ​ຄັດ ແລະ ເປັນ​ກຸ່ມ​ນິຍົມ​ກະສັດ​ທີ່​ຂັດຂວາງ ແລະ ບໍ່​ຍອມ​ຈັບ​ອາວຸດ​ຂຶ້ນ​ເພື່ອ​ປ້ອງ​ກັນ​ປະ​ເທດ​ຊາດ​ຂອງ​ຕົນ, ຜູ້ນັ້ນກໍ​ຕ້ອງ​ໄດ້​ຖືກ​ປະຫານ​ຊີວິດ."},{"vNo":10,"txt":"ແລະ ມັນ​ຈຶ່ງ​ເປັນ​ການ​ສົມຄວນ​ທີ່​ກົດໝາຍ​ນີ້​ຈະ​ໄດ້​ຮັບ​ການ​ປະຕິບັດ​ຢ່າງ​ເຄັ່ງ​ຄັດ ເພື່ອ​ຄວາມ​ປອດ​ໄພ​ຂອງ​ປະ​ເທດ​ຊາດ​ຂອງ​ພວກ​ເຂົາ; ແທ້​ຈິງ​ແລ້ວ, ແລະ ຜູ້​ໃດ​ກໍ​ຕາມ​ທີ່​ຖືກ​ພົບ​ວ່າ​ປະຕິ​ເສດ​ອິດ​ສະລະ​ພາບ ຍ່ອມ​ຖືກ​ປະຫານ​ຊີວິດຕາມ​ກົດໝາຍ​ໂດຍ​ທັນທີ."},{"vNo":11,"txt":"ແລະ ປີ​ທີ​ສາມ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້; ໂມ​ໂຣ​ໄນ​ກັບ​ເພ​ໂຮ​ຣັນ​ໄດ້​ນຳ​ສັນຕິພາບ​ຄືນ​ມາ​ໃຫ້​ແຜ່ນ​ດິນ​ເຊລາ​ເຮັມລາ, ໃນ​ບັນດາ​ຜູ້​ຄົນ​ຂອງ​ພວກ​ເພິ່ນ, ໂດຍ​ໄດ້​ປະຫານ​ຊີວິດ​ທຸກ​ຄົນ​ທີ່​ບໍ່​ສັດ​ຊື່​ຕໍ່​ອຸດົມ​ການ​ແຫ່ງ​ອິດ​ສະລະ​ພາບ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ໃນ​ຕົ້ນປີ​ທີ​ສາມ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ໂມ​ໂຣ​ໄນ​ໄດ້​ສັ່ງ​ໃຫ້ສົ່ງ​ສະບຽງ​ອາຫານ ແລະ ກອງທັບ​ທີ່​ມີ​ກຳລັງ​ຄົນ​ຫົກ​ພັນ​ຄົນ​ໄປ​ໃຫ້​ຮີ​ລາມັນ​ໂດຍ​ທັນທີ, ເພື່ອ​ຊ່ອຍ​ເຫລືອ​ເພິ່ນ​ໃນ​ການ​ປ້ອງ​ກັນ​ແຜ່ນດິນ​ພາກ​ນັ້ນ."},{"vNo":13,"txt":"ແລະ ເພິ່ນ​ກໍ​ໄດ້​ສົ່ງ​ກອງທັບ​ທີ່​ມີ​ກຳລັງ​ຄົນ​ຫົກ​ພັນ​ຄົນ​ພ້ອມ​ດ້ວຍ​ອາຫານ​ເປັນ​ຈຳນວນ​ພຽງພໍ​ໄປ​ໃຫ້​ກອງທັບ​ຂອງ​ລີ​ໄຮ ແລະ ທີ​ອານ​ຄຳນຳ​ອີກ. ແລະ ເຫດການ​ໄດ້​ບັງ​ເກີດ​ຂຶ້ນຄື ສິ່ງ​ນີ້​ກະທຳ​ໄປ​ເພື່ອ​ເສີມ​ກຳລັງ​ແຜ່ນດິນ ເພື່ອ​ຈະ​ໄດ້​ຕ້ານທານ​ຊາວ​ເລ​ມັນ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ກັບ​ເພ​ໂຮ​ຣັນ ໂດຍ​ທີ່ໄດ້​ປະ​ກອງ​ທະຫານ​ໄວ້​ໃນ​ແຜ່ນ​ດິນ​ເຊ​ລາ​ເຮັມລາ​ເປັນ​ຈຳນວນ​ຫລວງ​ຫລາຍ, ແລ້ວ​ທັງ​ສອງ​ກໍ​ໄດ້​ອອກ​ເດີນ​ທັບ​ໄປ​ພ້ອມ​ດ້ວຍ​ທະຫານ​ຈຳນວນ​ຫລວງ​ຫລາຍ ມຸ້ງ​ໜ້າ​ໄປ​ຫາ​ແຜ່ນ​ດິນ​ນີ​ໄຟ​ຮາ, ໂດຍ​ຕັ້ງ​ໃຈ​ຈະ​ເອົາ​ຊະນະ​ຊາວ​ເລ​ມັນ​ຜູ້​ທີ່ຢູ່​ໃນ​ເມືອງ​ນັ້ນ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ພວກ​ເພິ່ນເດີນ​ທັບ​ມຸ້ງ​ໜ້າ​ໄປ​ຫາ​ແຜ່ນດິນ​ນັ້ນ, ເຂົາ​ເຈົ້າ​ໄດ້​ພົບ​ກັບ​ຊາວ​ເລ​ມັນ​ຈຳນວນ​ຫລວງຫລາຍ, ແລະ ໄດ້​ຂ້າ​ພວກ​ເຂົາຢ່າງ​ຫລວງຫລາຍ, ແລະ ໄດ້​ຍຶດ​ເອົາ​ສະບຽງ​ອາຫານ ແລະ ອາວຸດ​ຂອງ​ພວກ​ເຂົາ."},{"vNo":16,"txt":"ແລະ ເຫດການ​ໄດ້​ບັງ​ເກີດ​ຂຶ້ນຫລັງ​ຈາກ​ພວກ​ເພິ່ນໄດ້​ຈັບ​ພວກ​ເຂົາ​ໄວ້​ແລ້ວ, ພວກ​ເພິ່ນ​ໄດ້​ໃຫ້​ພວກ​ເຂົາ​ເຮັດ​ພັນທະ​ສັນຍາ​ວ່າ ພວກ​ເຂົາ​ຈະ​ບໍ່​ຈັບ​ອາວຸດ​ແຫ່ງ​ສົງຄາມ​ຂຶ້ນສູ້​ຮົບ​ກັບ​ຊາວ​ນີ​ໄຟ​ອີກ​ຕໍ່​ໄປ."},{"vNo":17,"txt":"ແລະ ເມື່ອ​ພວກ​ເຂົາ​ໄດ້​ເຮັດ​ພັນທະ​ສັນຍາ​ນີ້​ແລ້ວ ພວກ​ເພິ່ນຈຶ່ງ​ໄດ້​ສົ່ງ​ພວກ​ເຂົາ​ໄປ​ຢູ່​ກັບ​ຜູ້ຄົນ​ຂອງ​ອຳ​ໂມນ, ແລະ ພວກ​ເຂົາ​ເຫລົ່ານັ້ນມີ​ຈຳນວນ​ປະມານ​ສີ່​ພັນ​ຄົນ​ທີ່​ບໍ່​ໄດ້​ຖືກ​ຂ້າ​ຕາຍ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພວກ​ເພິ່ນ​ໄດ້​ສົ່ງພວກ​ເຂົາ​ໄປ​ແລ້ວ ພວກ​ເພິ່ນກໍ​ໄດ້​ເດີນ​ທັບ​ໄປ​ຫາ​ແຜ່ນດິນ​ນີ​ໄຟ​ຮາ. ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ເພິ່ນໄປ​ຮອດ​ເມືອງ​ນີ​ໄຟ​ຮາ​ແລ້ວ, ພວກ​ເພິ່ນ​ໄດ້​ຕັ້ງຄ້າຍ​ຂຶ້ນ​ໃນ​ທົ່ງ​ຮາບ​ທີ່ຢູ່​ໃກ້​ກັບ​ເມືອງ​ນີ​ໄຟ​ຮາ."},{"vNo":19,"txt":"ບັດ​ນີ້​ໂມ​ໂຣ​ໄນ​ປາ​ຖະໜາ​ຈະ​ໃຫ້​ຊາວ​ເລ​ມັນ​ອອກ​ມາ​ສູ້​ຮົບ​ກັບ​ພວກ​ຕົນ​ໃນ​ທົ່ງ​ຮາບ; ແຕ່​ຊາວ​ເລ​ມັນ​ຮູ້ຈັກ​ເຖິງ​ຄວາມ​ເກັ່ງ​ກ້າ​ທີ່​ສຸດ​ຂອງ​ພວກ​ເພິ່ນ, ແລະ ໂດຍ​ທີ່​ເຫັນ​ຈຳນວນ​ຄົນ​ຢ່າງ​ຫລວງຫລາຍ, ດັ່ງນັ້ນ ພວກ​ເຂົາ​ຈຶ່ງ​ບໍ່​ກ້າ​ອອກ​ມາ​ຕໍ່ສູ້​ກັບ​ພວກ​ເພິ່ນ; ດັ່ງນັ້ນພວກ​ເຂົາ​ຈຶ່ງ​ບໍ່​ອອກ​ມາ​ຕໍ່ສູ້​ໃນ​ມື້ນັ້ນ."},{"vNo":20,"txt":"ແລະ ເມື່ອ​ເຖິງ​ຕອນ​ກາງຄືນ, ໂມ​ໂຣ​ໄນ​ໄດ້​ອອກ​ໄປ​ໃນ​ຄວາມ​ມືດ, ແລະ ຂຶ້ນ​ໄປ​ເທິງ​ກຳ​ແພງ​ເພື່ອ​ສອດ​ແນມ​ເບິ່ງ​ວ່າ​ຊາວ​ເລ​ມັນ​ຕັ້ງຄ້າຍ​ຢູ່​ກັບ​ກອງທັບ​ຂອງ​ພວກ​ເຂົາຢູ່​ບ່ອນ​ໃດ​ຂອງ​ເມືອງ."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ຕັ້ງຄ້າຍ​ຢູ່​ທາງຕາ​ເວັນ​ອອກ​ໃກ້​ທາງ​ເຂົ້າ; ແລະ ພວກ​ເຂົາ​ທັງ​ໝົດ​ກຳລັງ​ນອນ​ຫລັບ​ຢູ່. ແລະ ບັດ​ນີ້​ໂມ​ໂຣ​ໄນ​ໄດ້​ກັບ​ຄືນ​ໄປ​ຫາ​ກອງທັບ​ຂອງ​ລາວ ແລະ ໃຫ້​ພວກ​ເຂົາ​ຕຽມ​ເຊືອກ​ກັບ​ຂັ້ນ​ໄດ​ໂດຍ​ດ່ວນ, ເພື່ອ​ຈະ​ໄດ້​ຢ່ອນ​ລົງ​ໄປ​ຈາກ​ສັນ​ກຳ​ແພງ ແລະ ເຂົ້າ​ໄປ​ຫາ​ຂ້າງ​ໃນ."},{"vNo":22,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ໃຫ້​ທະຫານ​ຂອງ​ເພິ່ນຍົກ​ທັບ​ອອກ​ໄປ ແລະ ຂຶ້ນ​ໄປ​ເທິງ​ກຳ​ແພງ, ແລະ ຢ່ອນ​ຕົວ​ລົງ​ໄປ​ຫາ​ສ່ວນ​ໜຶ່ງ​ຂອງ​ຕົວ​ເມືອງ, ແທ້ຈິງ​ແລ້ວ, ລົງ​ໄປ​ທາງຕາ​ເວັນ​ຕົກ, ບ່ອນ​ທີ່ຊາວ​ເລ​ມັນ​ບໍ່​ໄດ້​ຕັ້ງຄ້າຍ​ຢູ່​ກັບ​ກອງທັບ​ຂອງ​ພວກ​ເຂົາ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຂົາ​ເຈົ້າທັງ​ໝົດ​ໄດ້​ຢ່ອນ​ຕົວ​ລົງ​ໄປ​ໃນ​ເມືອງ​ຕອນ​ກາງຄືນ​ໂດຍ​ໃຊ້​ເຊືອກທີ່​ໝັ້ນໜຽວ ແລະ ຂັ້ນ​ໄດ; ເມື່ອ​ຮອດ​ຕອນ​ເຊົ້າມາ ເຂົາ​ເຈົ້າທຸກ​ຄົນ​ໄດ້​ເຂົ້າມາ​ຢູ່​ພາຍ​ໃນ​ກຳ​ແພງ​ເມືອງ​ແລ້ວດັ່ງນັ້ນ."},{"vNo":24,"txt":"ແລະ ບັດ​ນີ້, ເວລາ​ຊາວ​ເລ​ມັນ​ຕື່ນ​ຂຶ້ນ ແລະ ເຫັນ​ວ່າ​ກອງທັບ​ຂອງ​ໂມ​ໂຣ​ໄນ​ຢູ່​ພາຍ​ໃນ​ກຳ​ແພງ​ເມືອງ​ແລ້ວ, ພວກ​ເຂົາ​ກໍ​ຕົກ​ໃຈ​ຢ້ານ​ທີ່​ສຸດ, ເຖິງ​ຂະໜາດ​ທີ່​ພວກ​ເຂົາ​ໄດ້​ພາກັນ​ແລ່ນ​ໜີ​ອອກ​ໄປ​ຕາມ​ທາງ​ເຂົ້າ​ເມືອງ​ນັ້ນ."},{"vNo":25,"txt":"ແລະ ບັດ​ນີ້​ເມື່ອ​ໂມ​ໂຣ​ໄນ​ເຫັນ​ວ່າພວກ​ເຂົາກຳລັງ​ໜີ​ໄປ​ຕໍ່ໜ້າ​ເພິ່ນ, ເພິ່ນກໍ​ໄດ້​ສັ່ງ​ໃຫ້​ທະຫານ​ຂອງ​ເພິ່ນ​ຍົກ​ອອກ​ໄປ​ຕໍ່ສູ້​ກັບ​ພວກ​ເຂົາ, ແລະ ໄດ້​ຂ້າ​ພວກ​ເຂົາ​ຖິ້ມ​ຢ່າງ​ຫລວງຫລາຍ, ແລະ ອ້ອມ​ໄວ້​ອີກ​ຢ່າງ​ຫລວງຫລາຍ, ແລະ ຈັບ​ເອົາ​ພວກ​ເຂົາ​ໄປ​ເປັນ​ຊະ​ເລີຍ​ເ​ສິກ; ແລະ ສ່ວນ​ທີ່​ເຫລືອ​ຢູ່​ນັ້ນກໍ​ໜີ​ເຂົ້າ​ໄປ​ຫາ​ແຜ່ນດິນ​ໂມ​ໂຣ​ໄນ ຊຶ່ງຢູ່​ຕິດ​ຊາຍ​ແດນ​ໃກ້​ຝັ່ງ​ທະ​ເລ."},{"vNo":26,"txt":"ໂມ​ໂຣ​ໄນ​ກັບເພ​ໂຮ​ຣັນ​ໄດ້​ຄອບ​ຄອງເມືອງ​ນີ​ໄຟ​ຮາດັ່ງ​ນີ້ ໂດຍ​ບໍ່​ໄດ້​ສູນ​ເສຍ​ຈັກ​ຄົນ​ເລີຍ; ແລະ ມີ​ຊາວ​ເລ​ມັນ​ເປັນ​ຈຳ​ນວນ​ຫລວງຫລາຍ​ຖືກ​ຂ້າ​ຕາຍ."},{"vNo":27,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຜູ້​ທີ່​ຖືກ​ຈັບ​ເປັນ​ຊະ​ເລີຍ​ຢ່າງ​ຫລວງຫລາຍ​ມີ​ຄວາມ​ປາ​ຖະໜາ​ທີ່​ຈະ​ເຂົ້າຮ່ວມ​ກັບ​ຜູ້ຄົນຂອງ​ອຳ​ໂມນ ແລະ ກາຍ​ເປັນ​ຄົນ​ທີ່​ມີ​ອິດ​ສະລະ​ພາບ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລາຍ​ຕໍ່​ຫລາຍ​ຄົນ​ທີ່​ປາ​ຖະໜາ​ຢາກ​ເຂົ້າຮ່ວມ​ກໍ​ໄດ້​ຮັບ​ອະນຸຍາດ​ຕາມ​ຄວາມ​ປາ​ຖະໜາ​ຂອງ​ພວກ​ເຂົາ."},{"vNo":29,"txt":"ດັ່ງນັ້ນ, ຊະ​ເລີຍ​ເສິກ​ທັງ​ໝົດ​ທີ່​ເປັນ​ຊາວ​ເລ​ມັນ​ຈຶ່ງ​ໄດ້​ເຂົ້າຮ່ວມ​ກັບ​ຜູ້​ຄົນຂອງ​ອຳ​ໂມນ ແລະ ໄດ້​ເລີ່ມ​ອອກ​ແຮງ​ຢ່າງ​ດຸ​ໝັ່ນ, ໄດ້​ໄຖ​ດິນ, ປູກ​ພືດ​ພັນ​ນາໆ​ຊະນິດ, ແລະ ລ້ຽງສັດ ລວມທັງ​ຝູງ​ສັດ​ໃຊ້​ແຮງ​ງານທຸກ​ຊະນິດ; ດັ່ງນັ້ນ ຊາວ​ນີ​ໄຟ​ຈຶ່ງ​ໄດ້​ພົ້ນຈາກ​ພາລະ​ອັນ​ໜັກໜ່ວງ​ໂດຍ​ວິທີ​ນີ້; ແທ້​ຈິງ​ແລ້ວ, ເຖິງ​ຂະໜາດ​ທີ່​ພວກ​ເຂົາ​ໄດ້​ພົ້ນຈາກ​ພາລະ​ທີ່​ບໍ່​ຕ້ອງ​ເຝົ້າຍາມ​ຊະ​ເລີຍ​ເສິກ​ທີ່​ເປັນ​ຊາວ​ເລ​ມັນ​ອີກ​ຕໍ່​ໄປ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ, ຫລັງ​ຈາກ​ທີ່​ເພິ່ນໄດ້​ຄອບ​ຄອງ​ເມືອງ​ນີ​ໄຟ​ຮາ, ໄດ້​ຈັບ​ຊະ​ເລີຍ​ເສິກ​ເປັນ​ຈຳນວນ​ຫລວງຫລາຍ​ໄວ້, ຊຶ່ງ​ໄດ້​ເຮັດ​ໃຫ້​ກອງທັບ​ຂອງ​ຊາວ​ເລ​ມັນ​ລົດ​ກຳລັງ​ລົງ​ຫລາຍ, ແລະ ໄດ້​ຮັບຊາວ​ນີ​ໄຟ​ຫລາຍ​ຄົນ​ທີ່​ຖືກ​ຈັບ​ໄປ​ເປັນ​ຊະ​ເລີຍ​ກັບ​ຄືນ​ມາ, ຊຶ່ງ​ເຮັດ​ໃຫ້​ກອງ​ທັບ​ຂອງ​ໂມ​ໂຣ​ໄນ​ມີ​ກຳລັງ​ຫລາຍ​ຂຶ້ນ​ເລື້ອຍໆ; ດັ່ງນັ້ນ ໂມ​ໂຣ​ໄນ​ຈຶ່ງ​ໄດ້​ນຳ​ກອງ​ທັບ​ຈາກ​ແຜ່ນ​ດິນ​ນີ​ໄຟ​ຮາ​ໄປ​ຫາ​ແຜ່ນ​ດິນ​ລີ​ໄຮ."},{"vNo":31,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຊາວ​ເລ​ມັນ​ເຫັນ​ວ່າ​ໂມ​ໂຣ​ໄນ​ກຳລັງ​ຈະ​ມາ​ໂຈມ​ຕີ​ພວກ​ເຂົາ, ພວກ​ເຂົາຈຶ່ງ​ຕື່ນ​ຕົກ​ໃຈ ແລະ ໄດ້​ປົບ​ໜີ​ໄປ​ຕໍ່ໜ້າ​ກອງທັບ​ຂອງ​ໂມ​ໂຣ​ໄນ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ກັບກອງທັບ​ຂອງ​ເພິ່ນໄດ້​ໄລ່​ຕາມ​ພວກ​ເຂົາ​ຈາກ​ເມືອງ​ໜຶ່ງໄປ​ຫາ​ອີກ​ເມືອງ​ໜຶ່ງ ຈົນ​ວ່າ​ພວກ​ເຂົາໄດ້​ພົບ​ກັບ​ລີ​ໄຮ ແລະ ທີ​ອານ​ຄຳ; ແລະ ຊາວ​ເລ​ມັນ​ໄດ້​ປົບ​ໜີ​ຈາກ​ລີ​ໄຮ ແລະ ທີ​ອານ​ຄຳ​ໄປ, ຈົນ​ລົງ​ໄປ​ຮອດ​ແຜ່ນດິນ​ໂມ​ໂຣ​ໄນ ຊຶ່ງຢູ່​ໃນ​ຊາຍ​ແດນ​ໃກ້​ຝັ່ງ​ທະ​ເລ."},{"vNo":33,"txt":"ແລະ ກອງທັບ​ຂອງ​ຊາວ​ເລ​ມັນ​ໄດ້​ພາກັນ​ມາ​ເຕົ້າ​ໂຮມ​ກັນ​ຢູ່, ເຖິງ​ຂະໜາດ​ທີ່​ພວກ​ເຂົາ​ທັງ​ໝົດ​ເປັນ​ກອງ​ດຽວ​ໃນ​ແຜ່ນດິນ​ໂມ​ໂຣ​ໄນ. ບັດ​ນີ້​ອາມ​ໂມ​ຣອນ​ຜູ້​ເປັນ​ກະສັດ​ຂອງ​ຊາວ​ເລ​ມັນ​ກໍ​ຢູ່​ໃນ​ທີ່​ນັ້ນຄື​ກັນ."},{"vNo":34,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ ແລະ ລີ​ໄຮ ແລະ ທີ​ອານ​ຄຳ ໄດ້​ຕັ້ງຄ້າຍ​ຂຶ້ນອ້ອມ​ຮອບ​ຊາຍ​ແດນ​ແຜ່ນ​ດິນ​ໂມ​ໂຣ​ໄນ, ເຖິງ​ຂະໜາດ​ທີ່​ຊາວ​ເລ​ມັນ​ໄດ້​ຖືກ​ລ້ອມ​ໄວ້ຢູ່​ທີ່​ຊາຍ​ແດນ​ໃກ້​ຖິ່ນ​ແຫ້ງ​ແລ້ງ​ກັນດານ​ທາງ​ໃຕ້, ແລະ ປິດ​ລ້ອມ​ຊາຍ​ແດນ​ໃກ້​ກັບ​ຖິ່ນ​ແຫ້ງ​ແລ້ງ​ກັນດານ​ທາງຕາ​ເວັນ​ອອກ."},{"vNo":35,"txt":"ແລະ ເຂົາ​ເຈົ້າ​ໄດ້​ຕັ້ງຄ້າຍ​ຂຶ້ນ​ໃນ​ຕອນ​ຄ່ຳ​ດັ່ງນີ້. ເພາະ​ຈົ່ງ​ເບິ່ງ, ທັງ​ຊາວ​ນີ​ໄຟ ແລະ ຊາວ​ເລ​ມັນ​ມີ​ຄວາມ​ອິດ​ເມື່ອຍ​ຫລາຍ ຍ້ອນ​ການ​ເດີນ​ທັບ​ມາ​ເປັນ​ເວລາ​ນານ​ແລ້ວ; ດັ່ງນັ້ນ ພວກ​ເຂົາ​ຈຶ່ງ​ບໍ່​ໄດ້​ວາງ​ກົນອຸບາຍ​ແນວ​ໃດ​ໃນ​ຕອນ​ກາງ​ຄືນ, ນອກ​ຈາກ​ທີ​ອານ​ຄຳ​ຄົນ​ດຽວ ເພາະ​ວ່າ​ລາວ​ໄດ້​ຄຽດ​ແຄ້ນ​ໃຫ້​ອາມ​ໂມ​ຣອນ​ຫລາຍ​ທີ່​ສຸດ, ເຖິງ​ຂະ​ໜາດ​ທີ່​ລາວ​ເຈາະ​ຈົງ​ໃສ່​ວ່າ​ອາມ​ໂມ​ຣອນ ແລະ ອະ​ມາ​ລີ​ໄຄ​ຢາ​ອ້າຍ​ຂອງ​ລາວ​ເປັນ​ສາ​ເຫດ​ຂອງ​ສົງຄາມ​ທີ່​ຍືດ​ເຍື້ອ​ຍາວ​ນານ​ລະຫວ່າງ​ເຂົາ​ເຈົ້າ​ກັບ​ຊາວ​ເລ​ມັນ, ຊຶ່ງ​ເປັນ​ສາ​ເຫດ​ຂອງ​ສົງຄາມ ແລະ ການ​ນອງ​ເລືອດ​ຢ່າງ​ຫລວງ​ຫລາຍ, ແທ້​ຈິງ​ແລ້ວ, ແລະ ການ​ອຶດ​ຢາກ​ຢ່າງ​ຫລວງ​ຫລາຍ​ເຊັ່ນ​ນີ້."},{"vNo":36,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທີອານ​ຄຳ​ມີ​ຄວາມ​ຄຽດ​ແຄ້ນ​ຫລາຍ ຈຶ່ງ​ໄດ້​ລອບ​ເຂົ້າ​ໄປ​ໃນ​ຄ້າຍ​ຂອງ​ຊາວ​ເລ​ມັນ, ແລະ ຢ່ອນ​ຕົວ​ລົງ​ຈາກ​ສັນ​ກຳ​ແພງ​ເມືອງ. ແລະ ລາວ​ໄດ້​ເຂົ້າ​ໄປ​ພ້ອມ​ດ້ວຍ​ເຊືອກ​ຈາກ​ບ່ອນ​ນັ້ນ ຫາ​ບ່ອນ​ນີ້, ຈົນ​ວ່າ​ລາວພົບ​ກະສັດ ແລະ ລາວ​ໄດ້​ຊັດ​ຫອກ​ໃສ່​ກະສັດ​ຖືກ​ໃກ້​ຫົວ​ໃຈ. ແຕ່​ຈົ່ງ​ເບິ່ງ, ກະສັດ​ໄດ້​ປຸກ​ຂ້າ​ໃຊ້ຂອງ​ຕົນ​ຂຶ້ນກ່ອນ​ຕົວ​ເອງ​ຈະ​ຂາດ​ໃຈ​ຕາຍ, ເຖິງ​ຂະໜາດ​ທີ່​ພວກ​ເຂົາໄດ້​ໄລ່​ຕາມ​ທີ​ອານ​ຄຳ ແລະ ຂ້າ​ລາວ."},{"vNo":37,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ລີ​ໄຮ ແລະ ໂມ​ໂຣ​ໄນ​ຮູ້​ເຖິງ​ການ​ຕາຍ​ຂອງ​ທີ​ອານ​ຄຳ, ພວກ​ເພິ່ນກໍ​ເສົ້າສະຫລົດ​ໃຈ​ຫລາຍ​ທີ່​ສຸດ; ຍ້ອນ​ວ່າ​ທີ​ອານ​ຄຳ​ເປັນ​ຄົນ​ທີ່​ໄດ້​ຕໍ່ສູ້​ຢ່າງ​ກ້າຫານເພື່ອປະ​ເທດ​ຊາດ​ຂອງ​ລາວ, ແທ້​ຈິງ​ແລ້ວ, ເປັນ​ເພື່ອ​ນ​ແທ້ໆ​ຂອງ​ເສລີພາບ; ແລະ ລາວ​ໄດ້​ທົນຕໍ່​ຄວາມທຸກ​ທໍລະມານຢ່າງ​ແສນ​ສາຫັດ ຢ່າງ​ຫລວງ​ຫລາຍ​ມາ​ແລ້ວ. ແຕ່​ຈົ່ງ​ເບິ່ງ, ລາວ​ໄດ້​ຕາຍ​ໄປ​ເສຍ​ແລ້ວ​ຕາມ​ທາງ​ຂອງ​ໂລກ."},{"vNo":38,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ອອກ​ເດີນ​ທັບ​ໃນ​ຕອນ​ເຊົ້າ, ແລະ ໄດ້​ເຂົ້າ​ໂຈມ​ຕີ​ຊາວ​ເລມັນ, ເຖິງ​ຂະໜາດ​ທີ່​ເຂົາ​ເຈົ້າໄດ້​ຂ້າ​ພວກ​ເຂົາ​ລົງ​ຢ່າງ​ຫລວງຫລາຍ; ແລະ ເຂົາ​ເຈົ້າ​ໄດ້​ຂັບ​ໄລ່​ພວກ​ເຂົາ​ອອກ​ຈາກ​ແຜ່ນດິນ​ໄປ; ແລະ ພວກ​ເຂົາ​ໄດ້​ໜີ​ໄປ​ຈົນ​ວ່າ​ບໍ່​ໄດ້​ກັບ​ຄືນ​ມາ​ຕໍ່ສູ້​ກັບ​ຊາວ​ນີ​ໄຟ​ອີກ​ເລີຍ​ໃນ​ເວລາ​ນັ້ນ."},{"vNo":39,"txt":"ແລະ ປີ​ທີ​ສາມ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້; ຊຶ່ງພວກ​ເຂົາ​ໄດ້​ມີ​ສົງຄາມ, ແລະ ມີ​ການ​ນອງ​ເລືອດ, ແລະ ມີ​ຄວາມອຶດ​ຢາກ, ແລະ ມີ​ຄວາມທຸກທໍລະມານຢູ່​ດັ່ງນັ້ນ​ເປັນ​ເວລາ​ຫລາຍ​ປີ."},{"vNo":40,"txt":"ແລະ ມັນ​ໄດ້​ມີ​ການ​ຄາດ​ຕະກຳ, ແລະ ມີ​ການ​ຂັດ​ແຍ້ງ, ແລະ ມີ​ການ​ແຕກ​ແຍກ, ແລະ ມີ​ຄວາມ​ຊົ່ວ​ຮ້າຍ​ນາໆ​ປະການ​ຢູ່​ໃນ​ບັນດາ​ຜູ້ຄົນ​ຂອງ​ນີ​ໄຟ; ເຖິງ​ຢ່າງ​ໃດ​ກໍ​ຕາມ ເພື່ອ​ເຫັນ​ແກ່​ຄົນ​ຊອບ​ທຳ, ແທ້​ຈິງ​ແລ້ວ, ເປັນ​ຍ້ອນ​ຄຳ​ອະທິຖານ​ຂອງ​ຄົນ​ທີ່​ຊອບ​ທຳ, ພວກ​ເຂົາ​ຈຶ່ງ​ໄດ້ຮັບການ​ໄວ້​ຊີວິດ."},{"vNo":41,"txt":"ແຕ່​ຈົ່ງ​ເບິ່ງ, ຍ້ອນ​ວ່າ​ໄລຍະ​ເວລາ​ຂອງ​ສົງຄາມ​ນັ້ນຍາວ​ນານ​ຫລາຍ​ລະ​ຫວ່າງ​ຊາວ​ນີ​ໄຟ ແລະ ຊາວ​ເລ​ມັນ ຄົນ​ຈຳ​ນວນ​ຫລວງຫລາຍຈຶ່ງ​ແຂງ​ກະ​ດ້າງ​ຂຶ້ນ, ເພາະໄລຍະ​ເວລາ​ອັນ​ຍາວ​ນານ​ຂອງ​ສົງຄາມ; ແລະ ຄົນ​ຈຳ​ນວນ​ຫລວງ​ຫລາຍ​ຈຶ່ງອ່ອນ​ໂຍນ​ລົງ​ເພາະ​ຄວາມ​ທຸກ​ທໍລະມານ​ຂອງ​ພວ​ກ​ເຂົາ, ເຖິງ​ຂະ​ໜາດ​ທີ່​ພວກ​ເຂົາໄດ້​ຖ່ອມຕົວ​ລົງ​ຕໍ່​ພຣະ​ພັກ​ຂອງ​ພຣະ​ເຈົ້າ, ຈົນ​ເຖິງ​ສ່ວນ​ເລິກ​ແຫ່ງ​ຄວາມ​ຖ່ອມຕົວ."},{"vNo":42,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ໂມ​ໂຣ​ໄນ​ໄດ້​ເສີມ​ກຳລັງ​ໃຫ້​ພາກ​ຕ່າງໆ​ທີ່ຢູ່​ໃກ້​ກັບ​ແຜ່ນດິນ​ຂອງຊາວ​ເລ​ມັນຈົນ​ວ່າ​ມີ​ກຳລັງ​ພຽງພໍ​ແລ້ວ, ເພິ່ນຈຶ່ງ​ໄດ້​ກັບ​ຄືນ​ໄປ​ເມືອງ​ເຊ​ລາ​ເຮັມລາ; ແລະ ຮີ​ລາມັນ​ກໍ​ໄດ້​ກັບ​ໄປ​ຫາ​ບ້ານ​ເກີດ​ເມືອງ​ນອນ​ຂອງ​ເພິ່ນຄື​ກັນ; ແລະ ມັນ​ກໍ​ມີ​ການ​ສະຖາປະນາ​ສັນຕິພາບ​ຂຶ້ນອີກ​ເທື່ອ​ໜຶ່ງ​ໃນ​ບັນດາ​ຜູ້ຄົນ​ຂອງ​ນີ​ໄຟ."},{"vNo":43,"txt":"ແລະ ໂມ​ໂຣ​ໄນ​ໄດ້​ມອບ​ອຳນາດ​ຂອງ​ຜູ້​ບັງຄັບ​ບັນຊາ​ກອງທັບ​ຂອງ​ລາວ​ໃຫ້​ຢູ່​ໃນ​ການ​ບັນຊາ​ຂອງ​ລູກ​ຊາຍ​ຂອງ​ເພິ່ນ ຜູ້ມີ​ຊື່ວ່າ ໂມ​ໂຣ​ໄນ​ຮາ; ແລະ ເພິ່ນ​ກໍ​ໄດ້​ກັບ​ໄປ​ຢູ່ນຳຄອບຄົວ​ຂອງ​ເພິ່ນ ເພື່ອ​ຈະ​ໄດ້​ໃຊ້​ເວລາ​ທີ່​ເຫລືອ​ຢູ່​ນັ້ນຂອງ​ເພິ່ນກັບ​ຄວາມ​ສະຫງົບ​ສຸກ."},{"vNo":44,"txt":"ແລະ ເພ​ໂຮ​ຣັນ​ກໍ​ໄດ້​ກັບ​ຄືນ​ໄປ​ຫາ​ບັນລັງ​ຕັດສິນ​ຂອງ​ເພິ່ນ​ເໝືອນ​ເດີມ; ແລະ ຮີ​ລາມັນ​ໄດ້​ຮັບ​ໜ້າ​ທີ່​ສິດ​ສອນ​ພຣະ​ຄຳ​ຂອງ​ພຣະ​ເຈົ້າ​ໃຫ້​ຜູ້ຄົນ​ຄືນ​ອີກ; ຍ້ອນ​ວ່າ​ມັນ​ມີ​ສົງຄາມ ແລະ ການ​ຂັດ​ແຍ້ງ​ກັນ​ຢ່າງ​ຫລວງ​ຫລາຍ​ເຊັ່ນນັ້ນ ມັນ​ຈຶ່ງ​ສົມ​ຄວນ​ທີ່​ຈະ​ຕັ້ງ​ຂໍ້​ບັງ​ຄັບ​ຂຶ້ນ​ອີກ​ໃນ​ສາດສະໜາຈັກ."},{"vNo":45,"txt":"ດັ່ງນັ້ນ, ຮີ​ລາມັນ ແລະ ພີ່ນ້ອງ​ຂອງ​ເພິ່ນຈຶ່ງ​ອອກ​ໄປ ແລະ ໄດ້​ປະກາດ​ພຣະ​ຄຳ​ຂອງ​ພຣະ​ເຈົ້າດ້ວຍ​ພະລັງ​ອັນ​ມະຫາສານ​ໃຫ້​ຜູ້ຄົນ​ເປັນ​ຈຳນວນ​ຫລວງຫລາຍ​ສຳນຶກ​ເຖິງ​ຄວາມ​ຊົ່ວ​ຮ້າຍ​ຂອງ​ຕົນ, ຊຶ່ງ​ໄດ້​ເຮັດ​ໃຫ້​ພວກ​ເຂົາ​ກັບ​ໃຈ​ຈາກ​ບາບຂອງ​ພວກ​ເຂົາ ແລະ ຮັບ​ບັບຕິ​ສະມາ​ໄວ້​ກັບ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງພວກ​ເຂົາ."},{"vNo":46,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຈັດ​ຕັ້ງ​ສາດສະໜາຈັກ​ຂອງ​ພຣະ​ເຈົ້າ​ຂຶ້ນ​ອີກ​ຕະຫລອດ​ທົ່ວ​ແຜ່ນ​ດິນ."},{"vNo":47,"txt":"ແທ້​ຈິງ​ແລ້ວ, ແລະ ພວກ​ເຂົາ​ໄດ້ຕັ້ງຂໍ້​ບັງຄັບ​ຂຶ້ນຊຶ່ງກ່ຽວ​ກັບ​ກົດໝາຍ. ແລະ ມີ​ການ​ເລືອກ​ຕັ້ງຜູ້​ຕັດສິນ ແລະ ຫົວໜ້າ​ຂອງ​ຜູ້​ຕັດສິນ​ຂຶ້ນອີກ."},{"vNo":48,"txt":"ແລະ ຜູ້ຄົນຂອງ​ນີ​ໄຟ​ກໍ​ເລີ່ມ​ຈະ​ເລີນ​ຮຸ່ງ​ເຮືອງ​ຂຶ້ນ​ຢ່າງ​ຍິ່ງໃນ​ແຜ່ນດິນ​ອີກ, ແລະ ເລີ່ມ​ມີ​ຜູ້ຄົນ​ເພີ່ມ​ທະວີ​ຂຶ້ນ ແລະ ເຂັ້ມ​ແຂງ​ຫລາຍ​ຂຶ້ນ​ໃນ​ແຜ່ນດິນ. ແລະ ພວກ​ເຂົາ​ເລີ່ມ​ຮັ່ງ​ມີ​ເປັນ​ດີ​ຢ່າງ​ຍິ່ງ."},{"vNo":49,"txt":"ເຖິງ​ແມ່ນ​ວ່າ​ພວກ​ເຂົາ​ຈະ​ມີ​ເຄື່ອງ​ຂອງ​ທີ່​ມີ​ຄຸນຄ່າ, ຫລື ພະລັງ, ຫລື ຄວາມ​ຈະ​ເລີນ​ຮຸ່ງ​ເຮືອງ​ຕ່າງໆ, ແຕ່​ພວກ​ເຂົາ​ບໍ່​ໄດ້​ເພີ້ຝັນ​ດ້ວຍຄວາມ​ທະ​ນົງ​ຕົວ​ໃນ​ສາຍຕາ​ຂອງ​ຕົນ​ເລີຍ; ທັງ​ພວກ​ເຂົາ​ບໍ່​ໄດ້​ຊັກ​ຊ້າ​ທີ່​ຈະ​ລະນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ; ແຕ່​ພວກ​ເຂົາ​ໄດ້​ຖ່ອມຕົວ​ທີ່​ສຸດ​ຕໍ່​ພຣະ​ພັກ​ຂອງພຣະ​ອົງ."},{"vNo":50,"txt":"ແທ້​ຈິງ​ແລ້ວ, ພວກ​ເຂົາ​ຈື່​ຈຳ​ສະ​ເໝີ​ເຖິງ​ສິ່ງ​ທີ່​ຍິ່ງ​ໃຫຍ່​ທີ່​ພຣະຜູ້​ເປັນ​ເຈົ້າ​ໄດ້​ກະທຳ​ເພື່ອພວກ​ເຂົາ, ວ່າ​ພຣະ​ອົງ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ຄວາມ​ຕາຍ, ແລະ ຈາກ​ການ​ເປັນ​ຊະ​ເລີຍ, ແລະ ອອກ​ຈາກ​ຄຸກ, ແລະ ພົ້ນຈາກ​ຄວາມທຸກ​ທໍລະມານນາໆ​ປະການ, ແລະ ພຣະ​ອົງ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ກຳມື​ຂອງ​ສັດຕູຂອງ​ພວກ​ເຂົາ."},{"vNo":51,"txt":"ແລະ ພວກ​ເຂົາ​ໄດ້​ອະທິຖານ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ຢູ່​ສະ​ເໝີ, ເຖິງ​ຂະໜາດ​ທີ່​ພຣະຜູ້​ເປັນ​ເຈົ້າ​ໄດ້​ປະທານ​ພອນ​ໃຫ້​ແກ່​ພວກ​ເຂົາ​ຕາມ​ພຣະ​ຄຳ​ຂອງ​ພຣະ​ອົງ, ຈົນ​ວ່າ​ພວກ​ເຂົາ​ໄດ້​ໝັ້ນຄົງ ແລະ ຈະເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ​ດັ່ງ​ນີ້."},{"vNo":52,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຫດການ​ທັງ​ໝົດ​ນີ້​ເປັນ​ໄປ. ແລະ ຮີ​ລາມັນ​ໄດ້​ສິ້ນຊີວິດ​ໄປ, ໃນ​ປີ​ທີ​ສາມ​ສິບ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງນີ​ໄຟ."}]}