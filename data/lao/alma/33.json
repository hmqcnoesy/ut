{"heading":"ຊີ​ນັດໄດ້​ສອນ​ວ່າ​ມະນຸດ​ຄວນອະທິຖານ ແລະ ນະມັດສະການ​ໃນ​ທຸກ​ສະຖານ​ທີ່, ແລະ ເປັນ​ຍ້ອນ​ພຣະ​ບຸດ ການ​ພິພາກສາ​ຈະ​ຖືກ​ເອົາ​ໜີ​ໄປ—ຊີ​ໂນກ​ໄດ້​ສອນ​ວ່າ ເປັນ​ຍ້ອນ​ພຣະ​ບຸດ ພວກ​ເຮົາ​ຈຶ່ງ​ໄດ້​ຮັບ​ຄວາມ​ເມດ​ຕາ—ໂມ​ເຊ​ໄດ້ຍົກ​ແບບ​ສະບັບ​ຂອງພຣະ​ບຸດ​ຂອງ​ພຣະ​ເຈົ້າຂຶ້ນ​ໃນ​ຖິ່ນ​ແຫ້ງ​ແລ້ງ​ກັນດານ. ປະມານ 74 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":32,"nextNo":34,"chapterTitle":"ແອວ​ມາ 33","prevTitle":"ແອວ​ມາ 32","nextTitle":"ແອວ​ມາ 34","verses":[{"vNo":1,"txt":"ບັດ​ນີ້​ຫລັງ​ຈາກ​ແອວ​ມາ​ໄດ້​ເວົ້າ​ຂໍ້​ຄວາມ​ເຫລົ່າ​ນີ້​ແລ້ວ, ຄົນ​ທັງຫລາຍ​ໄດ້​ສົ່ງ​ຄຳ​ຖາມ​ມາ​ຫາ​ເພິ່ນ ໂດຍ​ປາ​ຖະ​ໜາ​ຢາກ​ຮູ້ຈັກ​ວ່າ ພວກ​ເຂົາ​ຄວນ​ເຊື່ອ​ຖື​ໃນ​ພຣະ​ເຈົ້າ​ອົງ​ດຽວ​ຫລື​ບໍ່, ເພື່ອ​ວ່າ​ພວກ​ເຂົາ​ຈະ​ໄດ້​ຮັບ​ໝາກຜົນ​ຈາກ​ສິ່ງ​ທີ່​ເພິ່ນ​ເວົ້າ​ໄປ​ນັ້ນ, ຫລືວ່າ​ພວກ​ເຂົາ​ຈະ​ປູກ​ເມັດ​ພືດ​ໄດ້​ດ້ວຍ​ວິທີ​ໃດ, ຫລື​ວ່າ​ພຣະ​ຄຳ​ຈາກ​ສິ່ງ​ທີ່​ເພິ່ນ​ໄດ້​ເວົ້າ​ເຖິງ​ນັ້ນຈະ​ຕ້ອງ​ປູກ​ໄວ້​ໃນ​ໃຈ​ຂອງ​ພວກ​ເຂົາ​ດ້ວຍ​ວິທີ​ໃດ; ຫລື​ວ່າ​ພວກ​ເຂົາ​ຈະ​ເລີ່ມ​ສະ​ແດງ​ສັດທາ​ຂອງ​ພວກ​ເຂົາ​ດ້ວຍ​ວິທີ​ໃດ."},{"vNo":2,"txt":"ແລະ ແອວ​ມາ​ໄດ້​ເວົ້າກັບ​ພວກ​ເຂົາ​ວ່າ: ຈົ່ງ​ເບິ່ງ, ພວກ​ທ່ານ​ເວົ້າວ່າ ພວກ​ທ່ານ​ນະມັດສະການ​ພຣະ​ເຈົ້າຂອງ​ພວກ​ທ່ານ​ບໍ່​ໄດ້ ເພາະວ່າ​ພວກ​ທ່ານ​ໄດ້​ຖືກ​ຂັບ​ໄລ່​ອອກ​ຈາກ​ທຳ​ມະ​ສາ​ລາ​ຂອງ​ພວກ​ທ່ານ. ແຕ່​ວ່າ​ຈົ່ງ​ເບິ່ງ, ຂ້າພະ​ເຈົ້າ​ເວົ້າກັບ​ພວກ​ທ່ານ​ວ່າ ຖ້າ​ຫາກ​ພວກ​ທ່ານ​ຄິດ​ວ່າ ພວກ​ທ່ານ​ນະມັດສະການ​ພຣະ​ເຈົ້າບໍ່​ໄດ້, ແລ້ວ​ພວກ​ທ່ານ​ກໍ​ເຮັດ​ຜິດ​ຢ່າງ​ໃຫຍ່​ຫລວງ, ແລະ ພວກ​ທ່ານ​ຄວນ​ຈະ​ຄົ້ນຄວ້າ​ພຣະ​ຄຳ​ພີ; ຖ້າ​ຫາກ​ມັນ​ສອນ​ພວກ​ທ່ານ​ໃນ​ເລື່ອງ​ນີ້, ພວກ​ທ່ານ​ກໍ​ບໍ່​ເຂົ້າ​ໃຈ​ມັນ."},{"vNo":3,"txt":"ພວກ​ທ່ານ​ຈື່​ຈຳ​ໄດ້​ບໍ່ ຊຶ່ງພວກ​ທ່ານ​ໄດ້​ອ່ານ​ເລື່ອງ​ທີ່​ຊີ​ນັດ, ຜູ້​ປະກາດ​ພຣະ​ທຳ​ໃນ​ສະ​ໄໝ​ໂບຮານ, ກ່ຽວ​ກັບ​ການ​ອະທິຖານ ຫລື ການ​ນະມັດ​ສະການ?"},{"vNo":4,"txt":"ເພາະ​ເພິ່ນ​ໄດ້​ເວົ້າວ່າ: ພຣະ​ອົງ​ເມດ​ຕາ​ປາ​ນີ, ໂອ້ ພຣະ​ອົງ​ເຈົ້າ, ເພາະ​ວ່າ​ພຣະ​ອົງ​ໄດ້​ຍິນ​ຄຳ​ອະທິຖານ​ຂອງ​ຂ້ານ້ອຍ ເຖິງ​ແມ່ນ​ເວລາ​ຂ້ານ້ອຍ​ຢູ່​ໃນ​ຖິ່ນ​ແຫ້ງ​ແລ້ງກັນດານ; ແທ້​ຈິງ​ແລ້ວ, ພຣະ​ອົງ​ເມດຕາ​ປານີ​ເວລາ​ຂ້ານ້ອຍ​ອະ​ທິຖານ​ກ່ຽວ​ກັບ​ຜູ້​ທີ່​ເປັນ​ສັດຕູ​ຂອງ​ຂ້າພະ​ເຈົ້າ, ແລະ ພຣະ​ອົງ​ໄດ້​ສົ່ງ​ພວກ​ເຂົາ​ມາ​ໃຫ້​ຂ້ານ້ອຍ."},{"vNo":5,"txt":"ແທ້​ຈິງ​ແລ້ວ, ໂອ້ ພຣະ​ອົງ​ເຈົ້າ, ແລະ ພຣະ​ອົງ​ເມ​ດຕາປາ​ນີຂ້ານ້ອຍ ເວລາ​ຂ້ານ້ອຍ​ໄດ້ຮ້ອງ​ທູນ​ຕໍ່​ພຣະ​ອົງ​ໃນ​ທົ່ງ​ນາ​ຂອງ​ຂ້ານ້ອຍ; ເວລາ​ຂ້ານ້ອຍ​ຮ້ອງ​ທູນ​ຕໍ່​ພຣະ​ອົງ​ໃນ​ຄຳ​ອະທິຖານຂອງ​ຂ້ານ້ອຍ, ແລະ ພຣະ​ອົງ​ກໍ​ໄດ້​ຍິນ​ຂ້ານ້ອຍ​ສະ​ເໝີ."},{"vNo":6,"txt":"ແລະ ອີກ​ເທື່ອ​ໜຶ່ງ, ໂອ້ ພຣະ​ອົງ​ເຈົ້າ, ເວລາ​ທີ່​ຂ້ານ້ອຍ​ໄດ້​ກັບ​ບ້ານ​ຂອງ​ຂ້ານ້ອຍ ພຣະ​ອົງ​ກໍ​ໄດ້​ຍິນ​ຄຳ​ອະທິຖານ​ຂອງ​ຂ້ານ້ອຍ."},{"vNo":7,"txt":"ແລະ ເວລາ​ຂ້ານ້ອຍ​ເຂົ້າ​ໄປ​ໃນ​ຫ້ອງ​ຂອງ​ຂ້ານ້ອຍ, ໂອ້ ພຣະ​ອົງ​ເຈົ້າ​ເອີຍ, ແລະ ອະທິຖານ​ຫາ​ພຣະ​ອົງ, ພຣະ​ອົງ​ກໍ​ໄດ້​ຍິນ​ສຽງ​ຂອງ​ຂ້ານ້ອຍ."},{"vNo":8,"txt":"ແທ້​ຈິງ​ແລ້ວ, ພຣະ​ອົງ​ເມດຕາ​ປານີ​ລູກ​ຫລານ​ຂອງ​ພຣະ​ອົງ ເວລາ​ທີ່​ພວກ​ເຂົາ​ຮ້ອງ​ທູນ​ຕໍ່​ພຣະ​ອົງ, ເພື່ອ​ຈະໄດ້​ຍິນ​ຈາກ​ພຣະ​ອົງ ແລະ ບໍ່​ແມ່ນ​ຈາກມະນຸດ, ແລະ ພຣະ​ອົງ​ຈະ​ໄດ້​ຍິນ​ພວກ​ເຂົາ."},{"vNo":9,"txt":"ແທ້​ຈິງ​ແລ້ວ, ໂອ້ ພຣະ​ອົງ​ເຈົ້າ, ພຣະ​ອົງ​ເມດຕາ​ປານີ​ຂ້ານ້ອຍ​ມາ​ຕະຫລອດ, ແລະ ໄດ້​ຍິນ​ສຽງ​ເອີ້ນ​ຫາ​ຂອງ​ຂ້ານ້ອຍ​ໃນ​ທ່າມກາງ​ບ່ອນ​ຊຸມນຸມ​ຂອງ​ພຣະ​ອົງ."},{"vNo":10,"txt":"ແທ້​ຈິງ​ແລ້ວ, ແລະ ພຣະ​ອົງ​ໄດ້​ຍິນ​ຂ້ານ້ອຍ​ອີກ ເວລາ​ທີ່​ຂ້ານ້ອຍ​ຖືກ​ຂັບ​ໄລ່​ອອກ​ໄປ ແລະ ຖືກສັດຕູ​ຂອງ​ຂ້ານ້ອຍ​ໝິ່ນ​ປະ​ໝາດ; ແທ້​ຈິງ​ແລ້ວ, ພຣະ​ອົງ​ໄດ້​ຍິນ​ສຽງ​ເອີ້ນ​ຫາ​ຂອງ​ຂ້ານ້ອຍ, ແລະ ພຣະ​ພິ​ໂລດ​ກັບ​ສັດຕູ​ຂອງ​ຂ້ານ້ອຍ, ແລະ ພຣະ​ອົງ​ໄດ້​ສະ​ເດັດ​ມາ​ຢ້ຽມຢາມ​ພວກ​ເຂົາ​ໃນ​ຄວາມ​ພິ​ໂລດ​ຂອງ​ພຣະ​ອົງ ເພື່ອ​ການ​ທຳລາຍ​ພວກ​ເຂົາ​ຢ່າງ​ວ່ອງ​ໄວ."},{"vNo":11,"txt":"ແລະ ພຣະ​ອົງ​ໄດ້​ຍິນ​ຂ້ານ້ອຍ​ຍ້ອນ​ວ່າ ຄວາມ​ທຸກ​ທໍລະມານ ແລະ ຄວາມ​ຈິງ​ໃຈ​ຂອງ​ຂ້ານ້ອຍ; ແລະ ເປັນ​ຍ້ອນ​ພຣະ​ບຸດ​ຂອງ​ພຣະ​ອົງ​ທີ່​ເມ​ດຕາ​ປານີ​ຂ້ານ້ອຍມາ​ດັ່ງ​ນີ້, ສະນັ້ນຂ້ານ້ອຍ​ຈະ​ເອີ້ນ​ຫາພຣະ​ອົງ​ໃນ​ຄວາມທຸກ​ທໍ​ລະ​ມານທັງ​ໝົດ​ຂອງ​ຂ້ານ້ອຍ, ເພາະວ່າ​ຄວາມ​ສຸກ​ຂອງ​ຂ້ານ້ອຍ​ຢູ່​ໃນພຣະ​ອົງ, ເພາະ​ພຣະ​ອົງ​ຫັນ​ການ​ພິພາກສາ​ຂອງ​ພຣະ​ອົງ​ໄປ​ຈາກ​ຂ້ານ້ອຍ ເພາະ​ພຣະ​ບຸດ​ຂອງ​ພຣະອົງ."},{"vNo":12,"txt":"ແລະ ບັດ​ນີ້​ແອວ​ມາ​ໄດ້​ເວົ້າກັບ​ພວກ​ເຂົາ​ວ່າ: ພວກ​ທ່ານ​ເຊື່ອ​ຖື​ພຣະ​ຄຳ​ພີ​ເຫລົ່ານັ້ນ ຊຶ່ງ​ຄົນ​ສະໄໝ​ກ່ອນ​ໄດ້​ຂຽນ​ໄວ້​ບໍ?"},{"vNo":13,"txt":"ຈົ່ງ​ເບິ່ງ, ຖ້າ​ຫາກ​ພວກ​ທ່ານ​ເຊື່ອ, ພວກ​ທ່ານ​ຄວນ​ເຊື່ອ​ເລື່ອງ​ທີ່​ຊີ​ນັດ​ໄດ້​ເວົ້າ​ໄວ້; ເພາະ​ຈົ່ງ​ເບິ່ງ ເພິ່ນ​ໄດ້​ເວົ້າ​ວ່າ: ພຣະ​ອົງ​ໄດ້​ເອົາ​ການ​ພິພາກສາ​ຂອງ​ພຣະ​ອົງ​ໄປ ເພາະ​ພຣະ​ບຸດ​ຂອງ​ພຣະ​ອົງ."},{"vNo":14,"txt":"ບັດ​ນີ້​ຈົ່ງ​ເບິ່ງ, ພີ່ນ້ອງ​ຂອງ​ຂ້າພະ​ເຈົ້າ, ຂ້າພະ​ເຈົ້າຂໍ​ຖາມ​ພວກ​ທ່ານ​ວ່າ ພວກ​ທ່ານ​ອ່ານ​ພຣະ​ຄຳ​ພີ​ບໍ? ຖ້າ​ຫາກ​ພວກ​ທ່ານ​ອ່ານ, ແລ້ວ​ພວກ​ທ່ານ​ບໍ່​ເຊື່ອ​ພຣະ​ບຸດ​ຂອງ​ພຣະ​ເຈົ້າ​ໄດ້​ແນວ​ໃດ?"},{"vNo":15,"txt":"ເພາະວ່າ​ມັນ​ບໍ່​ໄດ້​ຂຽນ​ວ່າ​ຊີ​ນັດ​ຜູ້​ດຽວ​ທີ່​ເວົ້າ​ເຖິງ​ເລື່ອງ​ເຫລົ່າ​ນີ້, ແຕ່​ວ່າ​ຊີ​ໂນ​ກກໍ​ໄດ້​ເວົ້າ​ເຖິງ​ເລື່ອງ​ເຫລົ່າ​ນີ້​ຄື​ກັນ—"},{"vNo":16,"txt":"ເພາະ​ຈົ່ງ​ເບິ່ງ, ເພິ່ນ​ໄດ້​ເວົ້າວ່າ: ໂອ້ ພຣະ​ອົງ​ເຈົ້າ​ເອີຍ, ພຣະ​ອົງ​ພຣະ​ພິ​ໂລດຜູ້​ຄົນ​ພວກ​ນີ້, ຍ້ອນ​ວ່າ​ພວກ​ເຂົາ​ບໍ່​ຍອມ​ເຂົ້າ​ໃຈ​ໃນ​ຄວາມ​ເມດຕາ​ປານີ​ຂອງ​ພຣະ​ອົງ ຊຶ່ງພຣະ​ອົງ​ໄດ້​ປະທານ​ໃຫ້​ແກ່​ພວກ​ເຂົາ ເພາະພຣະ​ບຸດ​ຂອງ​ພຣະ​ອົງ."},{"vNo":17,"txt":"ແລະ ບັດ​ນີ້, ພີ່ນ້ອງ​ຂອງ​ຂ້າພະ​ເຈົ້າ, ພວກ​ທ່ານ​ເຫັນ​ວ່າ ສາດສະດາ​ຜູ້​ທີ​ສອງ​ໃນ​ສະ​ໄໝກ່ອນ​ໄດ້​ໃຫ້​ຖ້ອຍ​ຄຳ​ເຖິງ​ພຣະ​ບຸດ​ຂອງ​ພຣະ​ເຈົ້າ, ແລະ ຍ້ອນ​ວ່າ​ຜູ້ຄົນ​ບໍ່​ຍອມ​ເຂົ້າ​ໃຈ​ຄຳ​ເວົ້າຂອງ​ເພິ່ນ, ພວກ​ເຂົາ​ຈຶ່ງ​ແກວ່ງ​ກ້ອນ​ຫີນ​ໃສ່​ເພິ່ນ​ຈົນ​ເຖິງ​ແກ່​ຄວາມ​ຕາຍ."},{"vNo":18,"txt":"ແຕ່ ຈົ່ງ​ເບິ່ງ, ນີ້​ຍັງ​ບໍ່​ທັນ​ໝົດ; ບໍ່​ມີ​ແຕ່​ພວກ​ເພິ່ນ​ເທົ່ານັ້ນທີ່​ໄດ້​ເວົ້າກ່ຽວ​ກັບ​ພຣະ​ບຸດ​ຂອງ​ພຣະ​ເຈົ້າ."},{"vNo":19,"txt":"ຈົ່ງ​ເບິ່ງ, ໂມ​ເຊ​ກໍ​ໄດ້​ເວົ້າ​ເຖິງ​ພຣະ​ອົງ; ແທ້​ຈິງ​ແລ້ວ, ແລະ ຈົ່ງ​ເບິ່ງ ແບບ​ສະ​ບັບ​ຖືກ​ຍົກ​ຂຶ້ນ​ໃນ​ຖິ່ນ​ແຫ້ງ​ແລ້ງ​ກັນດານ ເພື່ອ​ຜູ້​ໃດ​ກໍ​ຕາມ​ທີ່​ໄດ້​ເຫັນ​ມັນ​ຈະ​ໄດ້​ມີ​ຊີວິດ. ແລະ ມີ​ຫລາຍ​ຄົນ​ໄດ້​ເຫັນ ແລະ ມີ​ຊີວິດ."},{"vNo":20,"txt":"ແຕ່​ວ່າມີ​ຄົນ​ພຽງ​ເລັກ​ໜ້ອຍ​ເທົ່າ​ນັ້ນທີ່​ເຂົ້າ​ໃຈ​ເຖິງ​ຄວາມ​ໝາຍ​ຂອງ​ສິ່ງ​ເຫລົ່ານັ້ນ, ແລະ ນີ້​ກໍ​ຍ້ອນ​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ. ແຕ່ມີ​ຫລາຍ​ຄົນ​ທີ່​ໃຈແຂງ​ກະດ້າງ​ຫລາຍ​ຈົນ​ວ່າ​ພວກ​ເຂົາ​ບໍ່​ຫລຽວ​ເບິ່ງ, ດັ່ງນັ້ນ ພວກ​ເຂົາ​ຈຶ່ງ​ຕາຍ. ບັດ​ນີ້​ເຫດຜົນ​ທີ່​ພວກ​ເຂົາ​ບໍ່​ຫລຽວ​ເບິ່ງກໍ​ຄື ພວກ​ເຂົາ​ບໍ່​ເຊື່ອ​ວ່າ​ມັນ​ຈະ​ປິ່ນປົວ​ພວກ​ເຂົາ​ໄດ້."},{"vNo":21,"txt":"ໂອ້ ພີ່ນ້ອງ​ຂອງ​ຂ້າພະ​ເຈົ້າ, ຖ້າ​ຫາກ​ພວກ​ທ່ານ​ຈະ​ຖືກ​ປິ່ນປົວ​ໄດ້ ໂດຍ​ພຽງ​ແຕ່​ຫລຽວ​ເບິ່ງ ພວກ​ທ່ານ​ກໍ​ຖືກ​ປິ່ນປົວ​ແລ້ວ, ພວກ​ທ່ານ​ຈະ​ບໍ່​ຫລຽວ​ເບິ່ງ​ໂລດ​ບໍ, ຫລື​ວ່າ​ພວກ​ທ່ານ​ຈະ​ເຮັດ​ໃຈ​ແຂງ​ກະດ້າງຢູ່​ໃນ​ຄວາມ​ບໍ່​ເຊື່ອ​ຖື, ແລະ ເມີນ​ເສີຍບໍ່​ຍອມ​ຫລຽວ​ໄປ​ເບິ່ງ​ເລີຍ, ຈົນ​ວ່າ​ພວກ​ທ່ານ​ຕາຍ​ໄປ?"},{"vNo":22,"txt":"ຖ້າ​ຫາກ​ເປັນ​ດັ່ງນັ້ນ​ວິບັດຈະ​ມາ​ເຖິງພວກ​ທ່ານ; ແຕ່​ຖ້າ​ຫາກ​ບໍ່​ເປັນ​ດັ່ງນັ້ນ ກໍ​ຈົ່ງ​ຫລຽວ​ເບິ່ງ, ແລະ ເລີ່ມ​ເຊື່ອ​ຖື​ໃນ​ພຣະ​ບຸດ​ຂອງ​ພຣະ​ເຈົ້າ, ວ່າ​ພຣະ​ອົງ​ຈະ​ສະ​ເດັດ​ມາ​ໄຖ່​ຜູ້ຄົນຂອງ​ພຣະ​ອົງ, ແລະ​ວ່າ​ພຣະ​ອົງ​ຈະ​ຮັບ​ເອົາ​ຄວາມ​ເຈັບ​ປວດ ແລະ ສິ້ນ​ພຣະ​ຊົນ​ເພື່ອ​ຊົດ​ໃຊ້​ແທນ​ບາບ​ຂອງ​ພວກເຂົາ, ແລະວ່າ​ພຣະ​ອົງ​ຈະ​ລຸກຂຶ້ນຈາກ​ຄວາມ​ຕາຍ​ອີກ, ຊຶ່ງ​ຈະ​ນຳ​ການ​ຟື້ນ​ຄືນ​ຊີວິດ​ມາ​ໃຫ້, ເພື່ອ​ຄົນ​ທັງ​ປວງ​ຈະ​ໄດ້​ຢືນ​ຢູ່​ຕໍ່​ພຣະ​ພັກ​ຂອງ​ພຣະ​ອົງ, ເພື່ອ​ຮັບ​ການ​ພິພາກສາ​ໃນ​ມື້​ສຸດ​ທ້າຍ ແລະ ເປັນ​ມື້​ພິພາກສາ, ຕາມ​ວຽກ​ງານ​ຂອງ​ພວກ​ເຂົາ."},{"vNo":23,"txt":"ແລະ ບັດ​ນີ້, ພີ່ນ້ອງ​ຂອງ​ຂ້າພະ​ເຈົ້າ, ຂ້າພະ​ເຈົ້າຂໍ​ໃຫ້​ພວກ​ທ່ານ​ປູກ​ພຣະ​ຄຳ​ນີ້​ໄວ້​ໃນໃຈ​ຂອງ​ພວກ​ທ່ານ, ເພື່ອ​ມັນ​ຈະ​ໄດ້​ງອກງາມ​ຂຶ້ນມາ ແລະ ຈົ່ງ​ບຳລຸງ​ມັນ​ດ້ວຍ​ສັດທາ​ຂອງ​ພວກ​ທ່ານ. ແລະ ຈົ່ງ​ເບິ່ງ, ມັນ​ຈະ​ກັບກາຍ​ເປັນຕົ້ນງອກ​ງາມ​ຂຶ້ນ​ໃນ​ພວກ​ທ່ານ​ຈົນ​ເຖິງ​ຊີວິດ​ອັນ​ເປັນນິດ. ແລະ ເມື່ອນັ້ນ ຂໍ​ໃຫ້​ພຣະ​ເຈົ້າຈົ່ງ​ໂປດ​ປະທານ​ໃຫ້​ພາລະ​ຂອງ​ພວກ​ທ່ານ​ເບົາບາງ​ລົງ, ໂດຍ​ທາງ​ຄວາມສຸກ​ຂອງ​ພຣະ​ບຸດ​ຂອງ​ພຣະ​ອົງ. ແລະ ພວກ​ທ່ານ​ສາມາດ​ເຮັດ​ສິ່ງ​ທັງ​ໝົດ​ນີ້​ໄດ້​ຖ້າ​ຫາກ​ພວກ​ທ່ານ​ຕັ້ງ​ໃຈ​ຈະ​ເຮັດ​ມັນ. ອາ​ແມນ."}]}