{"heading":"ໂມ​ໂຣ​ໄນ​ຮ້ອງ​ຂໍ​ເພ​ໂຮ​ຣັນ​ໃຫ້​ເພີ່ມ​ກຳລັງ​ກອງທັບ​ຂອງ​ຮີ​ລາມັນ—ຊາວ​ເລ​ມັນ​ຍຶດ​ເອົາເມືອງ​ນີ​ໄຟ​ຮາ—ໂມ​ໂຣ​ໄນ​ໃຈ​ຮ້າຍ​ໃຫ້​ຝ່າຍ​ຜູ້​ປົກຄອງ. ປະມານ 62 ປີ ກ່ອນ ຄ.ສ.","prevAbbr":"alma","prevNo":58,"nextAbbr":"alma","nextNo":60,"chapterTitle":"ແອວ​ມາ ໕໙","verses":[{"vNo":"1 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນໃນ​ປີ​ທີ​ສາມ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ຫລັງ​ຈາກ​ໂມ​ໂຣ​ໄນ​ໄດ້​ຮັບ​ສານ​ຂອງ​ຮີ​ລາມັນ ແລະ ອ່ານ​ມັນ​ແລ້ວ, ເພິ່ນ​ກໍ​ມີ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ ແລະ ເຕັມ​ໄປ​ດ້ວຍ​ຄວາມຜາສຸກ, ແທ້​ຈິງ​ແລ້ວ, ເພິ່ນມີ​ຄວາມ​ຊື່ນ​ຊົມ​ກັບ​ຄວາມ​ສຳ​ເລັດ​ອັນ​ຍິ່ງ​ໃຫຍ່ ຊຶ່ງຮີ​ລາມັນ​ໄດ້​ຮັບ​ໃນ​ການ​ຍຶດ​ເອົາ​ແຜ່ນດິນ​ຕ່າງໆ​ທີ່​ເສຍ​ໄປ​ກັບ​ຄືນ​ມາ."},{"vNo":"2 ","txt":"ແທ້​ຈິງ​ແລ້ວ, ແລະ ເພິ່ນ​ໄດ້​ປະກາດ​ໃຫ້ຜູ້​ຄົນທຸກ​ຄົນ​ຂອງ​ເພິ່ນ​ຮູ້ຈັກ, ແລະ ເພິ່ນ​ໄດ້​ປະກາດ​ໃຫ້​ຜູ້ຄົນ​ທີ່​ອາ​ໄສ​ຢູ່​ໃນ​ອ້ອມ​ແອ້ມ​ນັ້ນຮູ້ຈັກ​ນຳ​ອີກ, ເພື່ອ​ພວກ​ເຂົາຈະ​ໄດ້​ປິ​ຕິ​ຍິນ​ດີ​ນຳ​ກັນ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສົ່ງ​ສານ​ໄປ​ຫາ​ເພ​ໂຮ​ຣັນ​ໂດຍ​ທັນທີ, ໂດຍ​ປາ​ຖະ​ໜາ​ໃຫ້​ເພິ່ນ​ເກນ​ທະຫານ ເພື່ອ​ເພີ່ມ​ກຳລັງ​ໃຫ້​ຮີ​ລາມັນ, ຫລື ກອງ​ທັບ​ຂອງ​ຮີລາມັນ, ເຖິງ​ຂະໜາດ​ທີ່​ເພິ່ນ​ຈະ​ສາມາດ​ຮັກສາ​ແຜ່ນດິນ​ສ່ວນ​ນັ້ນ​ໄວ້​ໄດ້​ຢ່າງ​ສະບາຍ ຊຶ່ງ​ເພິ່ນ​ໄດ້​ຮັບ​ການ​ຊ່ອຍ​ເຫລືອ​ຢ່າງ​ແປກ​ປະຫລາດ​ໃນ​ການ​ຍຶດ​ເອົາ​ມັນ​ຄືນ​ມາ​ໄດ້."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ເວລາ​ໂມ​ໂຣ​ໄນ​ສົ່ງ​ສານ​ນີ້​ໄປ​ຫາ​ແຜ່ນດິນ​ເຊ​ລາ​ເຮັມລາ​ແລ້ວ, ເພິ່ນ​ໄດ້​ເລີ່ມວາງ​ແຜນ​ອີກ ເພື່ອ​ເພິ່ນຈະ​ໄດ້​ສິ່ງ​ຂອງ​ທັງ​ໝົດ ແລະ ຫົວ​ເມືອງ​ຕ່າງໆ​ທີ່​ເຫລືອ​ຢູ່​ນັ້ນຄືນ​ມາ ຊຶ່ງຊາວ​ເລ​ມັນ​ໄດ້​ຍຶດ​ເອົາ​ໄປ​ຈາກ​ພວກ​ເຂົາ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂະນະ​ທີ່​ໂມ​ໂຣ​ໄນ​ກຳລັງ​ຕຽມ​ຕົວ​ທີ່​ຈະ​ໄປ​ສູ້​ຮົບ​ກັບ​ຊາວ​ເລ​ມັນ​ຢູ່​ນັ້ນ, ຈົ່ງ​ເບິ່ງ, ຜູ້ຄົນ​ຂອງ​ນີ​ໄຟ​ຮາ​ທີ່​ມາ​ເຕົ້າ​ໂຮມ​ກັນ​ຈາກ​ເມືອງ​ໂມ​ໂຣ​ໄນ ແລະ ຈາກ​ເມືອງ​ລີ​ໄຮ ແລະ ຈາກ​ເມືອງ​ໂມ​ຣິ​ອານ​ທັນກຳລັງຖືກ​ຊາວ​ເລ​ມັນ​ໂຈມ​ຕີ."},{"vNo":"6 ","txt":"ແທ້​ຈິງ​ແລ້ວ, ພວກ​ທີ່​ຖືກ​ບັງຄັບ​ໃຫ້​ໜີ​ຈາກ​ແຜ່ນດິນ​ແມນ​ທາຍ, ແລະ ຈາກ​ແຜ່ນດິນ​ອ້ອມ​ແອ້ມ​ນັ້ນ​ໄດ້​ຂ້າມ​ມາ​ເຂົ້າຮ່ວມ​ກັບ​ຊາວ​ເລ​ມັນ​ໃນ​ແຜ່ນດິນ​ສ່ວນ​ນີ້."},{"vNo":"7 ","txt":"ແລະ ພວກ​ເຂົາ​ມີ​ຜູ້ຄົນ​ເປັນ​ຈຳນວນ​ຫລວງຫລາຍ, ແທ້​ຈິງ​ແລ້ວ, ແຕ່​ລະ​ມື້​ພວກ​ເຂົາ​ໄດ້​ຮັບ​ກຳລັງ​ເພີ່ມ​ຂຶ້ນ, ໂດຍ​ຄຳ​ສັ່ງ​ຂອງ​ອາມ​ໂມ​ຣອນ, ພວກ​ເຂົາ​ຈຶ່ງ​ໄດ້​ຍົກ​ມາ​ສູ້​ຮົບ​ກັບ​ຜູ້ຄົນ​ຂອງ​ນີ​ໄຟ​ຮາ, ແລະ ພວກ​ເຂົາ​ໄດ້​ເລີ່ມ​ຂ້າ​ພວກ​ເຂົາ​ຈົນ​ວ່າ​ຜູ້ຄົນ​ເປັນ​ຈຳນວນ​ຫລວງ​ຫລາຍ​ໄດ້​ຖືກ​ຂ້າ​ຕາຍ."},{"vNo":"8 ","txt":"ແລະ ກອງທັບ​ຂອງ​ພວກ​ເຂົາ​ມີ​ກຳລັງ​ຢ່າງ​ຫລວງຫລາຍ ຈົນ​ວ່າ​ຜູ້ຄົນ​ຂອງ​ນີ​ໄຟ​ຮາ​ທີ່​ເຫລືອ​ຢູ່​ຈຳ​ເປັນ​ຕ້ອງ​ໜີ​ໄປ; ແລະ ພວກ​ເຂົາ​ໄດ້​ເຂົ້າມາ​ຮ່ວມກັບ​ກອງທັບ​ຂອງ​ໂມ​ໂຣ​ໄນ."},{"vNo":"9 ","txt":"ແລະ ບັດ​ນີ້ຕາມ​ຄວາມ​ຄິດ​ຂອງ​ໂມ​ໂຣ​ໄນ​ນັ້ນ ເພິ່ນ​ຄວນ​ສົ່ງ​ຄົນ​ໄປ​ເມືອງ​ນີ​ໄຟ​ຮາ, ເພື່ອ​ຊ່ອຍ​ເຫລືອ​ຜູ້ຄົນ​ໃຫ້​ຮັກສາ​ເມືອງ​ນີ້, ແລະ ໂດຍ​ທີ່ຮູ້​ວ່າການ​ທີ່​ຈະ​ຮັກສາ​ເມືອງ​ບໍ່​ໃຫ້​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນນັ້ນ​ແມ່ນງ່າຍ​ກວ່າ​ຈະ​ໄປ​ຕີ​ເອົາ​ຄືນ, ເພິ່ນຄິດ​ວ່າ​ຜູ້ຄົນ​ໃນ​ເມືອງ​ນີ້​ຈະ​ຮັກສາ​ເມືອງ​ໄວ້​ໄດ້​ຢ່າງ​ງ່າຍດາຍ."},{"vNo":"10 ","txt":"ດັ່ງນັ້ນ ເພິ່ນຈຶ່ງ​ສັ່ງ​ໃຫ້​ກຳລັງ​ທັງ​ໝົດ​ຂອງ​ເພິ່ນ​ຢູ່​ຮັກສາ​ບ່ອນ​ຕ່າງໆຊຶ່ງເພິ່ນ​ໄດ້​ຍຶດຄືນ​ມາ​ໄດ້."},{"vNo":"11 ","txt":"ແລະ ບັດ​ນີ້, ເມື່ອ​ໂມ​ໂຣ​ໄນ​ຮູ້​ວ່າ ເມືອງ​ນີ​ໄຟ​ຮາ​ຖືກ​ຍຶດ​ເອົາ​ໄປ​ແລ້ວ, ເພິ່ນກໍ​ເສົ້າສະຫລົດ​ໃຈ​ຫລາຍທີ່​ສຸດ ແລະ ເກີດ​ມີ​ຄວາມ​ສົງ​ໃສ​ຂຶ້ນມາຍ້ອນ​ວ່າ​ຄວາມ​ຊົ່ວ​ຮ້າຍ​ຂອງ​ຜູ້ຄົນ, ຖ້າ​ຫາກ​ພວກ​ເຂົາ​ຄວນ​ຕົກ​ໄປ​ຢູ່​ໃນ​ກຳມື​ຂອງ​ພີ່ນ້ອງ​ຂອງ​ພວກ​ເຂົາ​ຫລືບໍ່."},{"vNo":"12 ","txt":"ບັດ​ນີ້ເລື່ອງ​ນີ້​ກໍ​ເກີດ​ຂຶ້ນກັບ​ນາຍ​ທະຫານຊັ້ນຫົວໜ້າ​ຂອງ​ເພິ່ນທັງ​ໝົດ. ເຂົາ​ເຈົ້າກໍ​ສົງ​ໃສ ແລະ ແປກ​ປະຫລາດ​ໃຈຄືກັນ ເພາະ​ຄວາມ​ຊົ່ວ​ຮ້າຍ​ຂອງ​ຜູ້ຄົນ, ແລະ ມັນ​ແປກ​ປະຫລາດ​ໃຈ​ຫລາຍ​ກ່ຽວ​ກັບ​ຊາວ​ເລ​ມັນ​ທີ່​ມີ​ອຳນາດ​ເໜືອກວ່າ​ພວກ​ເຂົາ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ຄຽດ​ແຄ້ນ​ໃຫ້​ຝ່າຍ​ຜູ້​ປົກ​ຄອງ, ຍ້ອນ​ວ່າ​ເຂົາ​ເຈົ້າ​ບໍ່​ເອົາ​ຫົວຊາ​ກ່ຽວ​ກັບ​ອິດ​ສະລະ​ພາບ​ຂອງ​ປະ​ເທດ​ຊາດ​ຂອງ​ຕົນ."}]}