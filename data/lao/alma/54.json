{"heading":"ອາມ​ໂມ​ຣອນ ແລະ ໂມ​ໂຣ​ໄນ​ເຈລະຈາ​ກັນ​ເພື່ອ​ແລກປ່ຽນ​ຊະ​ເລີຍ​ເສິກ—ໂມ​ໂຣ​ໄນ​ສັ່ງ​ໃຫ້​ຊາວ​ເລ​ມັນ​ຖອນ​ອອກ​ໄປ ແລະ ຢຸດຕິ​ການ​ໂຈມ​ຕີ​ອັນ​ປ່າ​ເຖື່ອນ​ລົງ—ອາມ​ໂມ​ຣອນ​ສັ່ງ​ໃຫ້​ຊາວ​ນີ​ໄຟ​ວາງ​ອາວຸດ​ຂອງ​ພວກ​ເຂົາ ແລະ ໃຫ້​ມາ​ຂຶ້ນກັບ​ຊາວ​ເລມັນ. ປະມານ 63 ປີ ກ່ອນ ຄ.ສ.","prevAbbr":"alma","prevNo":53,"nextAbbr":"alma","nextNo":55,"chapterTitle":"ແອວ​ມາ ໕໔","verses":[{"vNo":"1 ","txt":"ແລະ ບັດ​ນີ້​ເຫດ​ການ​ໄດ້​ບັງ​ເກີດ​ຂຶ້ນ​ໃນ​ຕົ້ນ​ປີ​ທີ​ຊາວ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຄື​ອາມ​ໂມ​ຣອນ​ໄດ້​ສົ່ງ​ຄຳ​ຂໍ​ຮ້ອງ​ໄປ​ຫາ​ໂມ​ໂຣ​ໄນ ໂດຍ​ປາ​ຖະໜາ​ທີ່​ຈະ​ແລກ​ປ່ຽນ​ຊະ​ເລີຍ​ເສິກ​ກັນ."},{"vNo":"2 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ໂມ​ໂຣ​ໄນຮູ້ສຶກ​ປິ​ຕິ​ຍິນ​ດີ​ຢ່າງ​ຍິ່ງໃນ​ຄຳ​ຂໍ​ຮ້ອງ​ນີ້ ເພາະວ່າ​ເພິ່ນ​ດີ​ໃຈ​ທີ່​ຈະ​ໄດ້​ສະບຽງອາຫານ​ທີ່​ເອົາ​ໄປ​ລ້ຽງ​ຊະ​ເລີຍ​ເສິກ​ຊາວ​ເລ​ມັນ​ນັ້ນ​ມາ​ລ້ຽງ​ຜູ້​ຄົນ​ຂອງ​ເພິ່ນ​ເອງ; ແລະ ເພິ່ນ​ດີ​ໃຈ​ທີ່​ຈະ​ໄດ້​ຜູ້ຄົນ​ຂອງ​ເພິ່ນ​ຄືນ​ມາ​ເສີມກຳລັງ​ກອງທັບຂອງ​ເພິ່ນ​ນຳ​ອີກ."},{"vNo":"3 ","txt":"ບັດ​ນີ້ຊາວ​ເລ​ມັນ​ໄດ້​ຈັບ​ເອົາພວກ​ແມ່ຍິງ ແລະ ເດັກນ້ອຍ​ຫລາຍ​ຄົນໄປ​ເປັນ​ຊະ​ເລີຍ​ເສິກ, ແຕ່​ຊະ​ເລີຍ​ເສິກ​ທັງ​ໝົດ​ຂອງ​ໂມ​ໂຣ​ໄນ, ຫລືວ່າ​ພວກ​ຊະ​ເລີຍ​ເສິກ​ທີ່​ໂມ​ໂຣ​ໄນ​ຈັບ​ມາ​ບໍ່​ມີ​ພວກ​ແມ່ຍິງ ຫລື ເດັກນ້ອຍ​ຈັກ​ຄົນ​ເລີຍ; ດັ່ງນັ້ນ​ໂມ​ໂຣ​ໄນ​ຈຶ່ງ​ຕົກລົງ​ໃຈ​ໃຊ້​ກົນ​ອຸບາຍ​ເພື່ອ​ຈະ​ໄດ້​ຊະ​ເລີຍ​ເສິກ​ຊາວ​ນີ​ໄຟ​ຈາກ​ຊາວ​ເລ​ມັນ​ໃຫ້​ຫລາຍ​ທີ່​ສຸດ​ເທົ່າ​ທີ່ຈະ​ເປັນ​ໄປ​ໄດ້."},{"vNo":"4 ","txt":"ດັ່ງນັ້ນ ເພິ່ນ​ຈຶ່ງ​ໄດ້​ຂຽນ​ສານ​ສະ​ບັບໜຶ່ງ, ແລະ ສົ່ງ​ໄປ​ນຳ​ຂ້າ​ໃຊ້​ຂອງ​ອາມ​ໂມ​ຣອນ, ຊຶ່ງ​ເປັນ​ຜູ້​ດຽວ​ກັນ​ກັບ​ຜູ້​ທີ່​ຖື​ສານ​ມາ​ໃຫ້​ໂມ​ໂຣ​ໄນ. ບັດ​ນີ້ ນີ້​ຄືຂໍ້ຄວາມ​ຊຶ່ງ​ເພິ່ນ​ໄດ້​ຂຽນ​ເຖິງ​ອາມ​ໂມ​ຣອນ, ມີ​ຄວາມ​ວ່າ:"},{"vNo":"5 ","txt":"ຈົ່ງ​ເບິ່ງ ອາມ​ໂມ​ຣອນ, ຂ້າພະ​ເຈົ້າ​ຂຽ​ນ​ຫາ​ທ່ານ​ກ່ຽວ​ກັບ​ສົງຄາມ​ເທື່ອ​ນີ້ ຊຶ່ງ​ທ່ານ​ເປັນ​ຜູ້​ສ້າງ​ຂຶ້ນຕໍ່​ຜູ້ຄົນ​ຂອງ​ຂ້າພະ​ເຈົ້າ, ຫລືວ່າ​ແທ້​ຈິງ​ແລ້ວອ້າຍ​ຂອງ​ທ່ານ​ເປັນ​ຜູ້​ສ້າງ​ຂຶ້ນມາ, ແລະ ຊຶ່ງທ່ານ​ຍັງ​ຕັ້ງ​ໃຈ​ທີ່​ຈະ​ເຮັດ​ຢູ່​ຕໍ່​ໄປ ເຖິງ​ແມ່ນ​ວ່າ​ອ້າຍ​ຂອງ​ທ່ານ​ໄດ້​ຕາຍ​ໄປ​ແລ້ວ."},{"vNo":"6 ","txt":"ຈົ່ງ​ເບິ່ງ, ຂ້າພະ​ເຈົ້າຈະ​ບອກ​ທ່ານ​ບາງ​ຢ່າງ​ກ່ຽວ​ກັບ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ, ແລະ ດາບ​ແຫ່ງ​ພຣະ​ພິ​ໂລດ​ອັນ​ມີ​ລິດ​ເດດ​ຂອງ​ພຣະ​ອົງ, ຊຶ່ງ​ແຂວນ​ຢູ່​ເທິງ​ຫົວ​ຂອງ​ທ່ານ ຖ້າ​ຫາກທ່ານ​ບໍ່​ກັບ​ໃຈ ແລະ ຖອນ​ກອງທັບ​ຂອງ​ທ່ານ​ກັບ​ຄືນ​ໄປ​ແຜ່ນດິນ​ຂອງ​ທ່ານ​ເອງ, ຫລື​ວ່າ​ແຜ່ນດິນ​ທີ່​ທ່ານ​ເປັນ​ເຈົ້າຂອງ, ຄື​ແຜ່ນດິນ​ນີ​ໄຟ​ນັ້ນ."},{"vNo":"7 ","txt":"ແທ້​ຈິງ​ແລ້ວ, ຂ້າພະ​ເຈົ້າຈະ​ບອກ​ທ່ານ​ເຖິງ​ເລື່ອງ​ນີ້ ຖ້າ​ຫາກ​ທ່ານ​ສາມາດ​ຈະ​ຮັບ​ຟັງ​ມັນ; ແທ້​ຈິງ​ແລ້ວ, ຂ້າພະ​ເຈົ້າຈະ​ບອກ​ທ່ານ​ກ່ຽວ​ກັບ​ນະລົກ​ອັນ​ເປັນຕາ​ຢ້ານທີ່​ຄອຍ​ຮັບ​ຄາດ​ຕະກອນ​ຄື​ກັນ​ກັບ​ຕົວ​ທ່ານ​ເອງ ຊຶ່ງອ້າຍ​ຂອງ​ທ່ານ​ໄດ້​ຮັບ​ຢູ່​ໃນ​ຂະນະ​ນີ້, ຖ້າ​ຫາກທ່ານ​ບໍ່​ກັບ​ໃຈ ແລະ ລົ້ມ​ເລີກ​ຄວາມ​ມຸ້ງ​ໝາຍ​ອັນ​ເປັນ​ຄາດ​ຕະກຳນັ້ນ​ເສຍ, ແລະ ກັບ​ຄືນ​ໄປ​ຫາ​ແຜ່ນດິນ​ຂອງ​ທ່ານ​ເອງ​ພ້ອມ​ດ້ວຍ​ກອງທັບ​ຂອງ​ທ່ານ."},{"vNo":"8 ","txt":"ແຕ່​ຖ້າ​ຫາກ​ທ່ານ​ເຄີຍ​ປະຕິ​ເສດ​ສິ່ງ​ເຫລົ່າ​ນີ້​ມາ​ກ່ອນ​ແລ້ວ, ແລະ ເຄີຍ​ໄດ້​ຕໍ່ສູ້​ກັບ​ຜູ້ຄົນຂອງ​ພຣະຜູ້​ເປັນ​ເຈົ້າມາ​ກ່ອນ​ແລ້ວ, ຂ້າພະ​ເຈົ້າຮູ້​ວ່າ ທ່ານ​ກໍ​ຈະ​ເຮັດ​ສິ່ງ​ນີ້​ອີກ."},{"vNo":"9 ","txt":"ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ໄດ້​ຕຽມ​ພ້ອມ​ແລ້ວ​ທີ່​ຈະ​ຮັບ​ມື​ກັບ​ທ່ານ; ແທ້​ຈິງ​ແລ້ວ, ຖ້າ​ຫາກ​ທ່ານ​ບໍ່​ລົ້ມ​ເລີກ​ຄວາມ​ພະ​ຍາ​ຍາມ​ຂອງ​ທ່ານ​ເສຍ, ຈົ່ງ​ເບິ່ງ, ທ່ານ​ຈະ​ດຶງ​ເອົາ​ພຣະ​ພິ​ໂລດ​ຂອງ​ພຣະ​ເຈົ້າ​ລົງ​ມາ​ເທິງ​ທ່ານ ຊຶ່ງ​ເປັນ​ອົງ​ທີ່​ທ່ານ​ບໍ່​ຍອມ​ຮັບ, ຈົນ​ວ່າ​ທ່ານ​ໄປ​ສູ່​ຄວາມ​ພິນາດ."},{"vNo":"10 ","txt":"ແຕ່​ວ່າ, ຕາບ​ໃດ​ທີ່​ພຣະຜູ້​ເປັນ​ເຈົ້າ​ຊົງ​ພຣະ​ຊົນ​ຢູ່, ກອງທັບ​ຂອງ​ຂ້າພະ​ເຈົ້າ​ຈະ​ຍົກ​ມາຕີ​ທ່ານ ຖ້າ​ຫາກ​ທ່ານບໍ່​ຖອຍ​ກັບ​ໄປ​ເສຍ​ກ່ອນ, ແລະ ໃນ​ບໍ່​ຊ້າ​ນີ້ ຄວາມ​ຕາຍ​ຈະ​ມາ​ຢ້ຽມຢາ​ມທ່ານ ເພາະ​ພວກ​ເຮົາ​ຈະ​ຮັກສາ​ເມືອງ ແລະ ແຜ່ນດິນ​ຂອງ​ພວກ​ເຂົາ​ໄວ້​ໃຫ້​ໝັ້ນຄົງ; ແທ້ຈິງ​ແລ້ວ, ແລະ ພວກ​ເຂົາ​ຈະ​ຮັກສາ​ສາ​ດສະ​ໜາຂອງ​ພວກ​ເຂົາ ແລະ ອຸດົມ​ການ​ຂອງ​ພຣະ​ເຈົ້າຂອງ​ພວກ​ເຮົາ​ຕໍ່​ໄປ."},{"vNo":"11 ","txt":"ແຕ່​ຈົ່ງ​ເບິ່ງ, ຂ້າພະ​ເຈົ້າຄິດ​ວ່າ ຂ້າພະ​ເຈົ້າ​ເວົ້າກັບ​ທ່ານ​ກ່ຽວ​ກັບ​ເລື່ອງ​ເຫລົ່າ​ນີ້​ໂດຍ​ບໍ່​ມີ​ປະ​ໂຫຍດ; ເພາະ​ທ່ານ​ເປັນ​ລູກ​ຂອງ​ນະລົກ; ດັ່ງນັ້ນ ຂ້າພະ​ເຈົ້າຂໍ​ຈົບ​ສານ​ຂອງ​ຂ້າພະ​ເຈົ້າ​ໂດຍ​ບອກ​ທ່ານ​ວ່າ ຂ້າພະ​ເຈົ້າຈະ​ບໍ່​ແລກປ່ຽນ​ຊະ​ເລີຍ​ເສິກ, ນອກ​ຈາກ​ໂດຍ​ມີ​ເງື່ອນ​ໄຂ​ວ່າ ທ່ານ​ຈະ​ສົ່ງ​ມອບ​ຊາຍ​ຜູ້​ໜຶ່ງ​ພ້ອມ​ທັງ​ເມຍ​ຂອງ​ລາວ ແລະ ລູກ​ຂອງ​ລາວ ມາ​ແລກ​ກັບ​ຊະ​ເລີຍ​ເສິກ​ຜູ້​ໜຶ່ງ​ຂອງ​ທ່ານ; ຖ້າ​ຫາກ​ທ່ານ​ເຮັດ​ໄດ້, ຂ້າພະ​ເຈົ້າກໍ​ຈະ​ແລກປ່ຽນ."},{"vNo":"12 ","txt":"ແລະ ຈົ່ງ​ເບິ່ງ, ຖ້າ​ຫາກ​ທ່ານ​ບໍ່​ເຮັດດັ່ງນັ້ນ, ຂ້າພະ​ເຈົ້າຈະ​ມາ​ສູ້​ຮົບ​ກັບ​ທ່ານ ພ້ອມ​ດ້ວຍ​ກອງທັບ​ຂອງ​ຂ້າພະ​ເຈົ້າ; ແທ້​ຈິງ​ແລ້ວ, ຂ້າພະ​ເຈົ້າຈະ​ມອບອາວຸດ​ໃຫ້ແກ່ພວກ​ຜູ້ຍິງຂອງ​ຂ້າພະ​ເຈົ້າ ແລະ ເດັກນ້ອຍ​ຂອງ​ຂ້າພະ​ເຈົ້າ, ແລະ ຂ້າພະ​ເຈົ້າຈະ​ມາ​ສູ້​ຮົບ​ກັບ​ທ່ານ ແລະ ຂ້າພະ​ເຈົ້າຈະ​ຕິດຕາມ​ທ່ານ​ໄປ​ຈົນ​ເຖິງ​ແຜ່ນດິນ​ຂອງ​ທ່ານ, ຊຶ່ງ​ເປັນ​ແຜ່ນດິນ​ມູນ​ມໍລະດົກ​ບ່ອນ​ທຳ​ອິດ​ຂອງ​ພວກ​ເຮົາ; ແທ້​ຈິງ​ແລ້ວ, ມັນ​ຈະ​ເປັນ​ເລືອດ​ຕໍ່​ເລືອດ, ແທ້​ຈິງ​ແລ້ວ, ຊີວິດ​ຕໍ່​ຊີວິດ; ແລະ ຂ້າພະ​ເຈົ້າ​ຈະ​ສູ້​ຮົບ​ກັບ​ທ່ານ ຈົນ​ວ່າ​ທ່ານ​ຈະ​ຖືກ​ທຳລາຍ​ໃຫ້​ສິ້ນ​ໄປ​ຈາກ​ຜືນ​ແຜ່ນດິນ​ໂລກ."},{"vNo":"13 ","txt":"ຈົ່ງ​ເບິ່ງ, ຂ້າພະ​ເຈົ້າກຳລັງ​ຄຽດ​ແຄ້ນ​ຢູ່, ແລະ ຜູ້ຄົນ​ຂອງ​ຂ້າພະ​ເຈົ້າກໍ​ຄື​ກັນ; ທ່ານ​ພະຍາຍາມ​ຈະ​ຂ້າ​ພວກ​ເຮົາ, ແຕ່​ພວກ​ເຮົາພຽງ​ແຕ່​ຕໍ່ຕ້ານ​ເພື່ອ​ປ້ອງ​ກັນ​ຕົວ​ເທົ່າ​ນັ້ນ. ແຕ່​ຈົ່ງ​ເບິ່ງ, ຖ້າ​ຫາກ​ທ່ານ​ຍັງ​ພະຍາຍາມ​ທຳລາຍ​ພວກ​ເຮົາ​ອີກ ພວກ​ເຮົາ​ກໍ​ຈະ​ພະຍາຍາມ​ທຳລາຍ​ທ່ານ​ຄື​ກັນ; ແທ້​ຈິງ​ແລ້ວ, ພວກ​ເຮົາ​ຈະ​ພະຍາຍາມ​ເອົາ​ແຜ່ນດິນ​ຂອງ​ພວກ​ເຮົາ​ຄືນ​ມາ, ຊຶ່ງ​ເປັນ​ແຜ່ນດິນ​ມູນ​ມໍລະດົກ​ບ່ອນ​ທຳ​ອິດ​ຂອງ​ພວກ​ເຮົາ."},{"vNo":"14 ","txt":"ບັດ​ນີ້ຂ້າພະ​ເຈົ້າຂໍ​ຈົບ​ສານ​ຂອງ​ຂ້າພະ​ເຈົ້າພຽງ​ເທົ່າ​ນີ້. ຂ້າພະ​ເຈົ້າຄື​ໂມ​ໂຣ​ໄນ; ຊຶ່ງ​ເປັນ​ຜູ້ນຳ​ຂອງ​ຊາວ​ນີ​ໄຟ."},{"vNo":"15 ","txt":"ບັດນີ້ ເຫດການ​ໄດ້​ບັງ​ເກີດ​ຂຶ້ນຄື ອາມ​ໂມ​ຣອນ, ເມື່ອ​ລາວ​ໄດ້​ຮັບ​ສານ​ສະ​ບັບ​ນີ້​ແລ້ວ, ລາວ​ກໍ​ມີ​ຄວາມ​ຄຽດ​ແຄ້ນ​ຫລາຍ; ແລະ ລາວ​ໄດ້​ຂຽນ​ສານ​ສະບັບ​ໜຶ່ງ​ຕອບ​ໂມ​ໂຣ​ໄນ, ແລະ ນີ້​ຄື​ຂໍ້ຄວາມ​ທີ່​ລາວ​ຂຽນ, ມີ​ຄວາມ​ວ່າ:"},{"vNo":"16 ","txt":"ຂ້າພະ​ເຈົ້າຄື​ອາມ​ໂມ​ຣອນ, ກະສັດ​ຂອງ​ຊາວ​ເລ​ມັນ; ຂ້າພະ​ເຈົ້າ​ເປັນ​ນ້ອງ​ຊາຍ​ຂອງ​ອະ​ມາ​ລີ​ໄຄ​ຢາ ຜູ້​ທີ່​ທ່ານ​ລອບ​ຂ້ານັ້ນ. ຈົ່ງ​ເບິ່ງ, ຂ້າພະ​ເຈົ້າຈະ​ແກ້​ແຄ້ນ​ແທນ​ເພິ່ນ, ແທ້​ຈິງ​ແລ້ວ, ແລະ ຂ້າພະ​ເຈົ້າຈະ​ຍົກ​ທັບ​ມາຕີ​ທ່ານ​ພ້ອມ​ດ້ວຍ​ກອງທັບ​ຂອງ​ຂ້າພະ​ເຈົ້າ ເພາະວ່າ​ຂ້າພະ​ເຈົ້າບໍ່​ໄດ້ຢ້ານ​ຄຳ​ຂູ່​ຂອງ​ທ່ານ​ເລີຍ."},{"vNo":"17 ","txt":"ເພາະ​ຈົ່ງ​ເບິ່ງ, ບັນພະບຸລຸດ​ຂອງ​ທ່ານ​ເຮັດ​ຜິດ​ຕໍ່​ພີ່​ນ້ອງ​ຂອງ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາໄດ້​ລັກ​ເອົາ​ສິດທິ​ໃນ​ການ​ປົກຄອງຂອງ​ພວກ​ເຂົາ​ໄປ​ໃນ​ເມື່ອ​ສິດທິ​ນັ້ນ​ເປັນ​ຂອງ​ພວກ​ເຂົາ​ແລ້ວ​ໂດຍ​ແທ້​ຈິງ."},{"vNo":"18 ","txt":"ແລະ ບັດ​ນີ້​ຈົ່ງ​ເບິ່ງ, ຖ້າ​ຫາກ​ທ່ານ​ຈະ​ຍອມ​ວາງ​ອາວຸດ​ຂອງ​ທ່ານ, ແລະ ຍອມ​ຕົວ​ໃຫ້​ຜູ້​ທີ່​ເປັນ​ເຈົ້າຂອງ​ສິດທິ​ໂດຍ​ແທ້​ຈິງ​ມາ​ປົກຄອງ, ເວລາ​ນັ້ນຂ້າພະ​ເຈົ້າຈະ​ໃຫ້​ຜູ້ຄົນ​ຂອງ​ຂ້າພະ​ເຈົ້າວາງ​ອາວຸດ ແລະ ຈະ​ບໍ່​ກໍ່​ສົງຄາມ​ອີກ​ຕໍ່​ໄປ."},{"vNo":"19 ","txt":"ຈົ່ງ​ເບິ່ງ, ທ່ານ​ເວົ້າຂູ່​ຂ້າພະ​ເຈົ້າ ແລະ ຜູ້ຄົນ​ຂອງ​ຂ້າພະ​ເຈົ້າຕັ້ງຫລາຍ​ເທື່ອ; ແຕ່​ຈົ່ງ​ເບິ່ງ, ພວກ​ເຮົາ​ບໍ່​ຢ້ານ​ຄຳ​ຂູ່​ຂອງ​ທ່ານ​ເລີຍ."},{"vNo":"20 ","txt":"ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າຈະ​ອະນຸຍາດ​ໃຫ້​ແລກປ່ຽນ​ຊະ​ເລີຍ​ເສິກ​ກັນ​ຕາມ​ຄຳ​ຂໍ​ຮ້ອງ​ຂອງ​ທ່ານ​ດ້ວຍ​ຄວາມ​ຍິນ​ດີ ເພື່ອ​ຂ້າພະ​ເຈົ້າຈະ​ໄດ້​ເກັບ​ອາຫານ​ຂອງ​ຂ້າພະ​ເຈົ້າ​ໄວ້​ສຳລັບ​ພວກ​ທະຫານ​ຂອງ​ຂ້າພະ​ເຈົ້າ​ເອງ; ແລະ ພວກ​ເຮົາ​ຈະ​ໄດ້​ເຮັດ​ເສິກ​ກັນ​ຕໍ່​ໄປ, ເພື່ອ​ພວກ​ເຮົາ​ຈະ​ໄດ້​ເອົາ​ຊາວ​ນີ​ໄຟ​ມາ​ຢູ່​ໃຕ້​ສິດອຳນາດ​ຂອງ​ພວກ​ເຮົາ ຫລື ເພື່ອ​ການ​ສູນ​ສິ້ນ​ນິລັນ​ດອນ​ຂອງ​ພວກ​ເຮົາ."},{"vNo":"21 ","txt":"ແລະ ຄື​ສິ່ງ​ທີ່​ກ່ຽວ​ກັບ​ພຣະ​ເຈົ້າອົງ​ນັ້ນ ຜູ້​ຊຶ່ງທ່ານກ່າວ​ວ່າ ພວກ​ເຮົາ​ບໍ່​ຍອມ​ຮັບ, ຈົ່ງ​ເບິ່ງ, ພວກ​ເຮົາ​ບໍ່​ຮູ້ຈັກ​ເລື່ອງ​ນີ້​ເລີຍ; ທັງ​ທ່ານ​ເອງ​ກໍ​ບໍ່​ຮູ້ຈັກ​ຄື​ກັນ; ແຕ່​ຖ້າ​ຫາກ​ຈະ​ເປັນ​ໄປ​ວ່າ​ສິ່ງ​ນີ້​ມີ​ຈິງ, ພວກ​ເຮົາ​ກໍ​ບໍ່​ຮູ້ຈັກ ເຖິງ​ຢ່າງ​ໃດ​ກໍ​ຕາມ ພຣະ​ອົງ​ໄດ້​ສ້າງ​ພວກ​ເຮົາ​ຂຶ້ນມາ​ຄື​ກັນ​ກັບ​ທ່ານ."},{"vNo":"22 ","txt":"ແລະ ຖ້າ​ຫາກ​ເປັນ​ໄປ​ວ່າ​ມັນ​ມີ​ມານ ແລະ ນະ​ລົກ​ແທ້, ຈົ່ງ​ເບິ່ງ ພຣະ​ອົງ​ຈະ​ບໍ່​ສົ່ງ​ທ່ານ​ໄປ​ບ່ອນ​ນັ້ນບໍ ເພື່ອ​ວ່າ​ທ່ານ​ຈະ​ໄດ້​ຢູ່​ກັບ​ອ້າຍ​ຂອງ​ຂ້າພະ​ເຈົ້າ ຜູ້​ທີ່​ທ່ານ​ໄດ້​ລອບ​ຂ້າ, ຜູ້​ທີ່​ທ່ານ​ເວົ້າວ່າ​ເພິ່ນໄດ້​ໄປ​ຫາ​ບ່ອນ​ນັ້ນ? ແຕ່​ຈົ່ງ​ເບິ່ງ, ເລື່ອງ​ເຫລົ່າ​ນີ້​ບໍ່​ສຳຄັນ​ເລີຍ."},{"vNo":"23 ","txt":"ຂ້າພະ​ເຈົ້າຄື​ອາມ​ໂມ​ຣອນ, ແລະ ເປັນ​ຜູ້​ສືບ​ເຊື້ອສາຍ​ຂອງ​ໂຊ​ລຳ, ຜູ້​ທີ່​ຖືກ​ບັນພະບຸລຸດ​ຂອງ​ທ່ານ​ບີບ​ບັງຄັບ ແລະ ພາ​ໜີ​ມາ​ຈາກ​ເຢຣູ​ຊາເລັມ."},{"vNo":"24 ","txt":"ແລະ ຈົ່ງ​ເບິ່ງບັດ​ນີ້, ຂ້າພະ​ເຈົ້າ​ເປັນ​ຊາວ​ເລ​ມັນ​ຜູ້​ອາດ​ຫານ; ຈົ່ງ​ເບິ່ງ, ສົງຄາມ​ນີ້​ມີ​ຂຶ້ນກໍ​ເພື່ອ​ຈະ​ໄດ້​ແກ້​ແຄ້ນ​ຄວາມ​ຜິດ​ຂອງ​ພວກ​ເຂົາ​ເຫລົ່ານັ້ນ, ແລະ ເພື່ອ​ຈະ​ໄດ້​ຮັກສາ​ສິດທິ​ຂອງ​ພວກ​ເຂົາ​ໃນ​ການ​ປົກຄອງ; ແລະ ຂ້າພະ​ເຈົ້າຂໍ​ຈົບ​ສານ​ຂອງ​ຂ້າພະ​ເຈົ້າຫາ​ໂມ​ໂຣ​ໄນ​ພຽງ​ເທົ່າ​ນີ້."}]}