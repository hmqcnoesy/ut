{"heading":"ຮີ​ລາມັນ, ກິດ, ແລະ ທີ​ອອມ​ເນີ ຍຶດ​ເອົາ​ເມືອງ​ແມນ​ທາຍ​ຄືນ​ມາ​ດ້ວຍ​ກົນ​ອຸບາຍ—ຊາວ​ເລ​ມັນ​ຖອນ​ອອກ​ໄປ—ພວກ​ລູກ​ຊາຍ​ຂອງ​ຜູ້ຄົນ​ຂອງ​ອຳ​ໂມນ​ໄດ້​ຮັບ​ການ​ປົກ​ປັກ​ຮັກສາ​ໄວ້ ຊຶ່ງພວກ​ເຂົາ​ໝັ້ນຄົງ​ຢູ່​ໃນ​ການ​ປ້ອງ​ກັນ​ເສລີພາບ ແລະ ໝັ້ນຄົງ​ຢູ່​ກັບ​ສັດທາ​ຂອງ​ພວ​ກ​ເຂົາ. ປະມານ 63–62 ປີ ກ່ອນ ຄ.ສ.","prevAbbr":"alma","prevNo":57,"nextAbbr":"alma","nextNo":59,"chapterTitle":"ແອວ​ມາ ໕໘","verses":[{"vNo":"1 ","txt":"ແລະ ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຈຸດປະສົງ​ຕໍ່​ໄປ​ຂອງ​ພວກ​ເຮົາ​ແມ່ນ​ຈະ​ເອົາ​ເມືອງ​ແມນ​ທາຍ​ໃຫ້​ໄດ້; ແຕ່​ຈົ່ງ​ເບິ່ງ, ບໍ່​ມີ​ທາງ​ທີ່​ພວກ​ເຮົາ​ຈະ​ສາມາດ​ເຮັດໃຫ້​ພວກ​ເຂົາ​ອອກ​ຈາກ​ເມືອງ​ດ້ວຍ​ກຳລັງ​ທັບ​ນ້ອຍ​ຂອງ​ພວກ​ເຮົາ​ນີ້. ເພ​າະ​ຈົ່ງ​ເບິ່ງ, ພວກ​ເຂົາ​ຈື່​ກົນ​ອຸ​ບາຍ​ທີ່​ພວກ​ເຮົາ​ເຄີຍ​ໄດ້​ເຮັດ​ມາ​ກ່ອນ​ແລ້ວ; ດັ່ງນັ້ນ ພວກ​ເຮົາ​ຈະ​ຫລອກ​ໃຫ້​ພວກ​ເຂົາ​ອອກ​ມາ​ຈາກ​ທີ່ໝັ້ນຂອງ​ພວກ​ເຂົາ​ບໍ່​ໄດ້​ອີກ​ແລ້ວ."},{"vNo":"2 ","txt":"ແລະ ພວກ​ເຂົາ​ມີ​ຈຳນວນ​ພົນ​ຢ່າງ​ຫລວງ​ຫລາຍ, ຫລາຍ​ກວ່າ​ກອງ​ທັບ​ຂອງ​ພວກ​ເຮົາ ຈົນ​ວ່າ​ພວກ​ເຮົາ​ບໍ່​ກ້າ​ອອກ​ໄປ​ໂຈມ​ຕີ​ພວກ​ເຂົາ​ໃນ​ທີ່​ໝັ້ນ​ຂອງ​ພວກ​ເຂົາ."},{"vNo":"3 ","txt":"ແທ້​ຈິງ​ແລ້ວ, ມັນ​ສົມຄວນ​ທີ່​ພວກ​ເຮົາ​ຈະ​ໃຫ້​ຄົນຂອງ​ພວກ​ເຮົາ​ຮັກສາ​ແຜ່ນດິນ​ພາກ​ຕ່າງໆ​ທີ່​ພວກ​ເຮົາ​ໄດ້​ຍຶດກັບ​ຄືນ​ມາ​ເປັນ​ເຈົ້າຂອງ​ອີກ; ດັ່ງນັ້ນ ມັນ​ຈຶ່ງ​ສົມຄວນ​ທີ່​ພວກ​ເຮົາ​ຕ້ອງ​ລໍຖ້າ​ຈົນ​ກວ່າ​ພວກ​ເຮົາ​ຈະ​ໄດ້​ຮັບ​ກຳລັງ​ເພີ່ມ​ຈາກ​ແຜ່ນດິນ​ເຊ​ລາ​ເຮັມລາ ແລະ ໄດ້​ຮັບ​ສະບຽງ​ອາຫານຕື່ມ​ອີກ."},{"vNo":"4 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຂ້າພະ​ເຈົ້າ​ໄດ້​ສົ່ງ​ນາຍ​ທູດ​ໄປ​ຫາ​ຜູ້​ປົກຄອງ​ແຜ່ນດິນ​ຂອງ​ພວກ​ເຮົາ, ເພື່ອ​ໃຫ້​ເພິ່ນ​ຮູ້ຈັກການ​ງານ​ຂອງ​ຜູ້​ຄົນຂອງ​ພວກ​ເຮົາ. ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຮົາ​ໄດ້​ຄອຍ​ຖ້າ​ຮັບ​ສະ​ບຽງ​ອາຫານ ແລະ ກຳລັງ​ເພີ່ມ​ເຕີມ​ຈາກ​ແຜ່ນ​ດິນ​ເຊ​ລາ​ເຮັມລາ."},{"vNo":"5 ","txt":"ແຕ່​ຈົ່ງ​ເບິ່ງ, ການ​ລໍຄອຍ​ນີ້​ບໍ່​ເປັນ​ປະ​ໂຫຍດ​ໃຫ້​ແກ່​ພວກ​ເຮົາ​ເລີຍ ເພາະວ່າ​ແຕ່​ລະ​ມື້​ຊາວ​ເລ​ມັນ​ໄດ້​ຮັບ​ກຳລັງ​ເພີ່ມ​ຂຶ້ນພ້ອມ​ທັງ​ສະບຽງ​ອາຫານ​ເປັນ​ຈຳນວນ​ຫລວງຫລາຍ; ແລະ ນີ້​ຄື​ສະພາບ​ຂອງ​ພວກ​ເຮົາ​ໃນ​ໄລຍະ​ນີ້."},{"vNo":"6 ","txt":"ແລະ ຊາວ​ເລ​ມັນ​ກໍ​ໄດ້​ອອກ​ມາ​ໂຈມ​ຕີ​ພວກ​ເຮົາ​ເປັນ​ບາງ​ຄັ້ງບາງ​ຄາວ, ໂດຍ​ຕັ້ງ​ໃຈ​ທີ່​ຈະ​ທຳລາຍ​ພວກ​ເຮົາ​ດ້ວຍ​ກົນອຸບາຍ; ເຖິງ​ຢ່າງ​ໃດ​ກໍ​ຕາມ, ພວກ​ເຮົາ​ບໍ່​ສາມາດ​ອອກ​ຕໍ່ສູ້​ກັບ​ພວກ​ເຂົາ ເພາະ​ກຳລັງ ແລະ ທີ່​ໝັ້ນຂອງ​ພວກ​ເຂົາ."},{"vNo":"7 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຮົາ​ໄດ້​ຄອຍ​ຖ້າ​ຢູ່​ໃນ​ສະພາບ​ອັນ​ທຸກ​ຍາກ​ລຳບາກ​ເປັນ​ເວລາ​ຫລາຍ​ເດືອນ, ຈົນ​ວ່າ​ພວກ​ເຮົາ​ເກືອບ​ຈະ​ຕາຍ ຍ້ອນ​ການ​ຂາດ​ອາ​ຫານ."},{"vNo":"8 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຮັບ​ອາຫານ​ພ້ອມ​ກັບ​ກອງ​ທະ​ຫານ​ສອງ​ພັນ​ຄົນ ຊຶ່ງພວກ​ເຂົາ​ເຫລົ່າ​ນີ້​ເປັນ​ຜູ້​ທີ່ຄຸ້ມກັນ​ອາຫານ​ມາ​ເພື່ອ​ຊ່ອຍ​ເຫລືອ​ພວກ​ເຮົາ; ແລະ ນີ້​ຄື​ຄວາມ​ຊ່ອຍ​ເຫລືອ​ທັງ​ໝົດ​ທີ່​ພວກ​ເຮົາ​ໄດ້​ຮັບ, ເພື່ອ​ຈະ​ໄດ້​ປ້ອງ​ກັນ​ປະ​ເທດ​ຊາດ​ຂອງ​ພວກ​ເຮົາຈາກ​ການ​ຕົກ​ໄປ​ສູ່​ກຳມື​ຂອງ​ສັດຕູ​ຂອງ​ພວກ​ເຮົາ, ແທ້​ຈິງ​ແລ້ວ, ເພື່ອ​ຈະ​ໄດ້​ຕໍ່ສູ້​ກັບ​ສັດຕູ​ຂອງ​ພວກ​ເຮົາ ຊຶ່ງມີ​ຈຳນວນ​ຈົນນັບ​ບໍ່​ຖ້ວນ."},{"vNo":"9 ","txt":"ແລະ ບັດ​ນີ້​ສາ​ເຫດ​ຂອງ​ຄວາມ​ກັງ​ວົນ​ໃຈ​ເຫລົ່າ​ນີ້​ຂອງ​ພວກ​ເຮົາ, ຫລື ສາ​ເຫດ​ວ່າ​ເປັນ​ດ້ວຍ​ເຫດ​ໃດພວກ​ເພິ່ນ​ຈຶ່ງ​ບໍ່​ສົ່ງ​ກຳລັງ​ມາ​ໃຫ້​ພວກ​ເຮົາ​ຫລາຍ​ກວ່າ​ນີ້, ພວກ​ເຮົາ​ບໍ່​ຮູ້ຈັກ; ດັ່ງນັ້ນ ພວກ​ເຮົາ​ຈຶ່ງ​ມີ​ຄວາມ​ໂສກ​ເສົ້າ ແລະ ເຕັມ​ໄປ​ດ້ວຍ​ຄວາມ​ຢ້ານ​ກົວ, ຢ້ານ​ວ່າ​ບໍ່​ທາງ​ໃດ​ກໍ​ທາງ​ໜຶ່ງ​ການ​ຕັດສິນ​ຂອງ​ພຣະ​ເຈົ້າຈະ​ເກີດ​ກັບ​ແຜ່ນ​ດິນ​ຂອງ​ພວກ​ເຮົາ, ຈົນ​ເຖິງ​ການ​ລົບລ້າງ ແລະ ເຖິງ​ຄວາມ​ພິນາດ​ຈົນ​ໝົດ​ສິ້ນ."},{"vNo":"10 ","txt":"ດັ່ງນັ້ນ ພວກ​ເຮົາ​ຈຶ່ງໄດ້​ທຸ້ມ​ເທ​ຈິດ​ວິນ​ຍານ​ຂອງ​ພວກ​ເຮົາ​ໃນ​ກາ​ນ​ອະທິຖານ​ຫາ​ພຣະ​ເຈົ້າ, ເພື່ອ​ວ່າພຣະ​ອົງ​ຈະ​ເຮັດ​ໃຫ້​ພວກ​ເຮົາ​ມີ​ກຳລັງ​ຂຶ້ນ ແລະ ປົດ​ປ່ອຍ​ພວກ​ເຮົາ​ໃຫ້​ລອດ​ຈາກ​ກຳມື​ຂອງ​ສັດຕູຂອງ​ພວກ​ເຮົາ, ແທ້​ຈິງ​ແລ້ວ, ຂໍ​ໃຫ້ພວກ​ເຮົາ​ມີ​ກຳລັງ​ເພີ່ມ​ຂຶ້ນເພື່ອ​ພວກ​ເຮົາ​ຈະ​ໄດ້​ຮັກສາ​ເມືອງຂອງ​ພວກ​ເຮົາ, ແລະ ແຜ່ນດິນ​ຂອງ​ພວກ​ເຮົາ, ແລະ ຊັບ​ສິນ​ຂອງ​ພວກ​ເຮົາ​ໄວ້​ເພື່ອ​ຄ້ຳຊູ​ຜູ້ຄົນ​ຂອງ​ພວກ​ເຮົາ."},{"vNo":"11 ","txt":"ແທ້​ຈິງ​ແລ້ວ, ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຮົາ​ໄດ້​ມາ​ຢ້ຽມຢາມ​ພວກ​ເຮົາ​ໂດຍ​ໃຫ້​ຄວາມ​ໝັ້ນ​ໃຈ​ວ່າ ພຣະ​ອົງ​ຈະ​ປົດ​ປ່ອຍ​ພວກ​ເຮົາ; ແທ້​ຈິງ​ແລ້ວ, ເຖິງ​ຂະໜາດ​ທີ່​ພຣະ​ອົງໄດ້​ກ່າວ​ຄວາມ​ສະຫງົບແກ່​ຈິດ​ວິນ​ຍານ​ຂອງ​ພວກ​ເຮົາ, ແລະ ໄດ້​ປະທານ​ສັດທາ​ອັນ​ແຮງ​ກ້າໃຫ້​ແກ່ພວກ​ເຮົາ, ແລະ ເຮັດ​ໃຫ້​ພວກ​ເຮົາ​ມີ​ຄວາມ​ຫວັງ​ໃນ​ຄວາມລອດ​ພົ້ນຂອງ​ພວກ​ເຮົາ​ຈາກ​ພຣະ​ອົງ."},{"vNo":"12 ","txt":"ແລະ ພວກ​ເຮົາ​ກໍ​ໄດ້​ມີ​ກຳລັງ​ໃຈຂຶ້ນກັບ​ກຳ​ລັງ​ອັນ​ເລັກ​ນ້ອຍ​ຊຶ່ງພວກ​ເຮົາ​ໄດ້​ຮັບ​ນັ້ນ, ແລະ ພວກ​ເຮົາ​ເຈາະ​ຈົງ​ຢູ່​ກັບ​ຄວາມ​ຕັ້ງ​ໃຈ​ທີ່​ຈະ​ເອົາ​ຊະນະ​ສັດ​ຕູ​ຂອງ​ພວກ​ເຮົາ, ແລະ ເພື່ອຮັກສາ​ແຜ່ນດິນຂອງ​ພວກ​ເຮົາ, ແລະ ຊັບ​ສິນ​ຂອງ​ພວກ​ເຮົາ, ແລະ ເມຍ​ຂອງ​ພວກ​ເຮົາ, ແລະ ລູກ​ຂອງ​ພວກ​ເຮົາ, ແລະ ອຸດົມ​ການ​ແຫ່ງ​ເສລີພາບ​ຂອງ​ພວກ​ເຮົາ​ໄວ້."},{"vNo":"13 ","txt":"ແລະ ພວກ​ເຮົາ​ໄດ້​ຍົກ​ກຳລັງ​ອອກ​ໄປ​ດ້ວຍ​ສຸດ​ກຳລັງ​ຂອງ​ພວກ​ເຮົາ ເພື່ອ​ຕໍ່ສູ້​ກັບ​ຊາວ​ເລ​ມັນ ຊຶ່ງຢູ່​ໃນ​ເມືອງ​ແມນ​ທາຍ; ແລະ ພວກ​ເຮົາ​ໄດ້​ຕັ້ງຄ້າຍ​ຂຶ້ນທາງ​ຂ້າງ​ຖິ່ນ​ແຫ້ງ​ແລ້ງ​ກັນດານຊຶ່ງຢູ່​ໃກ້​ເມືອງ."},{"vNo":"14 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເຊົ້າຕໍ່​ມາ, ເວລາ​ຊາວ​ເລ​ມັນ​ເຫັນ​ວ່າ​ພວກ​ເຮົາ​ຢູ່​ຂ້າງ​ຖິ່ນ​ແຫ້ງ​ແລ້ງ​ກັນດານ​ຊຶ່ງຢູ່​ໃກ້​ເມືອງ, ພວກ​ເຂົາ​ຈຶ່ງ​ໄດ້​ສົ່ງ​ນັກ​ສືບ​ມາສອດ​ແນມ​ເບິ່ງ​ພວກ​ເຮົາ ເພື່ອ​ພວກ​ເຂົາ​ຈະ​ໄດ້​ຮູ້ຈັກ​ເຖິງ​ຈຳນວນ ແລະ ກຳລັງ​ທັບ​ຂອງ​ພວກ​ເຮົາ."},{"vNo":"15 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວ​ລາ​ພວກ​ເຂົາ​ເຫັນວ່າ​ພວກ​ເຮົາ​ບໍ່​ມີ​ກຳ​ລັງ​ຫລາຍ​ຕາມ​ຈຳນວນ​ຂອງ​ພວກ​ເຮົາ, ແລະ ໂດຍ​ຢ້ານ​ວ່າ​ພວກ​ເຮົາ​ຈະ​ເຮັດ​ໃຫ້​ພວກ​ເຂົາ​ຕັດຂາດ​ຈາກ​ການ​ຊ່ອຍ​ເຫລືອ ຖ້າ​ຫາກພວກ​ເຂົາ​ບໍ່ຍົກ​ກຳ​ລັງ​ອອກ​ມາ​ສູ້​ຮົບ ແລະ ຂ້າພວກ​ເຮົາ​ເສຍ, ແລະ ໂດຍ​ຄິດອີກ​ວ່າ​ພວກ​ເຂົາ​ຈະ​ທຳລາຍ​ພວກ​ເຮົາ​ໄດ້​ຢ່າງ​ງ່າຍ​ດາຍ​ດ້ວຍ​ກຳລັງ​ທະຫານ​ອັນ​ຫລວງ​ຫລາຍ​ຂອງ​ພວກ​ເຂົາ, ດັ່ງນັ້ນ ພວກ​ເຂົາ​ຈຶ່ງ​ເລີ່ມ ຕຽມ​ຕົວ​ເພື່ອ​ອອກ​ມາ​ສູ້​ຮົບ​ກັບ​ພວກ​ເຮົາ."},{"vNo":"16 ","txt":"ແລະ ເມື່ອ​ພວກ​ເຮົາ​ເຫັນ​ວ່າ​ພວກ​ເຂົາກຳລັງ​ຕຽມ​ຕົວ​ເພື່ອ​ຈະ​ອອກ​ມາ​ສູ້​ຮົບ​ກັບ​ພວກ​ເຮົາ, ຈົ່ງ​ເບິ່ງ, ຂ້າພະ​ເຈົ້າຈຶ່ງ​ໃຫ້​ກິດ​ພ້ອມ​ດ້ວຍ​ທະຫານ​ສ່ວນ​ໜຶ່ງ​ໄປ​ລີ້​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ທີ​ອອມ​ເນີ​ກັບ​ຄົນ​ຂອງ​ລາວ​ສ່ວນ​ໜຶ່ງ​ກໍ​ໄປ​ລີ້​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ຄືກັນ."},{"vNo":"17 ","txt":"ບັດ​ນີ້ກິດ​ກັບ​ຄົນ​ຂອງ​ລາວ​ໄດ້​ຢູ່​ທາງ​ເບື້ອງ​ຂວາ ແລະ ອີກ​ພວກ​ໜຶ່ງ​ຢູ່​ທາງ​ເບື້ອງ​ຊ້າຍ; ແລະ ເວລາ​ທີ່​ພວກ​ເຂົາ​ກຳລັງ​ລີ້​ຢູ່​ນັ້ນ, ຈົ່ງ​ເບິ່ງ, ຂ້າພະ​ເຈົ້າພ້ອມ​ດ້ວຍ​ກອງທັບ​ທີ່​ເຫລືອ​ຢູ່​ຂອງ​ຂ້າພະ​ເຈົ້າຍັງຄົງ​ຢູ່​ບ່ອນ​ເກົ່າ, ຊຶ່ງ​ເປັນ​ບ່ອນ​ທີ່​ພວກ​ເຮົາ​ໄດ້​ຕັ້ງຄ້າຍ​ຂຶ້ນ ແລະ ໄດ້​ຄອຍ​ຖ້າ​ເວລາ​ທີ່​ຊາວ​ເລ​ມັນ​ຈະ​ຍົກ​ທັບ​ອອກ​ມາ​ສູ້​ຮົບ​ກັບ​ພວກ​ເຮົາ."},{"vNo":"18 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຊາວ​ເລ​ມັນ​ກໍ​ໄດ້​ອອກ​ມາ​ຕໍ່ສູ້​ກັບ​ພວກ​ເຮົາ​ດ້ວຍ​ກຳລັງ​ທັບ​ອັນ​ມະຫາສານ​ຂອງ​ພວກ​ເຂົາ. ແລະ ເວລາ​ທີ່​ພວກ​ເຂົາ​ຍົກ​ມາ ແລະ ກຳລັງ​ຈະ​ເຂົ້າ​ໂຈມ​ຕີ​ພວກ​ເຮົາ​ດ້ວຍ​ດາບ, ຂ້າພະ​ເຈົ້າກໍ​ໃຫ້​ທະຫານ​ຂອງ​ຂ້າພະ​ເຈົ້າທີ່ຢູ່​ກັບ​ຂ້າພະ​ເຈົ້າຖອຍ​ອອກ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"19 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຊາວ​ເລ​ມັນ​ໄດ້​ຕິດຕາມ​ພວກ​ເຮົາ​ມາ​ດ້ວຍ​ຄວາມ​ວ່ອງ​ໄວ ເພາະວ່າ​ພວກ​ເຂົາ​ປາຖະໜາ​ທີ່​ຈະ​ຕິດຕາມ​ໃຫ້​ທັນ ເພື່ອ​ພວກ​ເຂົາ​ຈະ​ໄດ້​ຂ້າ​ພວກ​ເຮົາ; ດັ່ງນັ້ນ ພວກ​ເຂົາ​ຈຶ່ງ​ຕິດຕາມ​ພວກ​ເຮົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ພວກ​ເຮົາ​ໄດ້​ຜ່ານ​ໄປ​ທາງ​ກາງຂອງ​ກິດ ແລະ ທີ​ອອມ​ເນີ, ເຖິງ​ຂະໜາດ​ທີ່​ຊາວ​ເລ​ມັນ​ບໍ່​ເຫັນ​ພວກ​ເຂົາ."},{"vNo":"20 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວລາ​ຊາວ​ເລ​ມັນ​ໄດ້​ຜ່ານ​ໄປ, ຫລື​ວ່າ​ກອງທັບ​ໄດ້​ຜ່ານ​ໄປ​ແລ້ວ ກິດ ແລະ ທີ​ອອມ​ເນີ​ໄດ້​ຍົກ​ທັບ​ອອກ​ມາ​ຈາກ​ບ່ອນ​ລີ້​ຊ່ອນ​ຂອງ​ພວກ​ເຂົາ, ແລະ ໄດ້​ກັ້ນ​ພວກ​ນັກ​ສືບ​ຂອງ​ຊາວ​ເລ​ມັນ​ໄວ້ ເພື່ອ​ບໍ່​ໃຫ້​ພວກ​ເຂົາ​ກັບ​ຄືນ​ໄປ​ຫາ​ເມືອງ."},{"vNo":"21 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວລາ​ພວກ​ເຂົາ​ກັ້ນ​ພວກ​ເລ​ມັນ​ໄວ້​ແລ້ວ, ພວກ​ເຂົາ​ຈຶ່ງ​ໄດ້​ແລ່ນ​ເຂົ້າ​ໄປ​ໃນ​ເມືອງ ແລະ ເຂົ້າ​ໂຈມ​ຕີ ແລະ ທຳລາຍ​ທະຫານ​ຍາມ​ທີ່​ປະ​ໄວ້​ເຝົ້າ​ເມືອງ, ເຖິງ​ຂະໜາດ​ທີ່​ພວກ​ເຂົາ​ໄດ້​ທຳລາຍ​ພວກ​ເຂົາ ແລະ ໄດ້​ເຂົ້າ​ຍຶດ​ເອົາ​ເມືອງ​ນັ້ນ."},{"vNo":"22 ","txt":"ບັດ​ນີ້ມັນ​ເປັນ​ໄປ​ເຊັ່ນນີ້ຍ້ອນ​ວ່າ​ຊາວ​ເລ​ມັນ​ໄດ້​ຍອມ​ໃຫ້​ກອງທັບທັງ​ໝົດ​ຂອງ​ພວກ​ເຂົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ຍົກ​ເວັ້ນແຕ່ທະ​ຫານ​ຍາມ​ບໍ່ເທົ່າ​ໃດ​ຄົນ​ເທົ່າ​ນັ້ນ."},{"vNo":"23 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ໂດຍ​ວິທີ​ນີ້ ກິດ ແລະ ທີ​ອອມ​ເນີ ຈຶ່ງ​ໄດ້​ຍຶດ​ເອົາ​ທີ່​ໝັ້ນ​ຂອງ​ພວກ​ເຂົາໄດ້. ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຫລັງ​ຈາກ​ທີ່ໄດ້​ເດີນ​ທາງໄປ​ໃນ​ຖິ່ນ​ແຫ້ງ​ແລ້ງ​ກັນດານ​ດົນ​ພໍ​ສົມຄວນ, ພວກ​ເຮົາ​ຈຶ່ງ​ໄດ້​ອອກ​ໄປ​ຕາມ​ເສັ້ນ​ທາງ​ຂອງ​ພວກ​ເຮົາ​ມຸ້ງ​ໜ້າ​ໄປ​ຫາ​ແຜ່ນດິນ​ເຊ​ລາ​ເຮັມລາ."},{"vNo":"24 ","txt":"ແລະ ເວລາ​ຊາວ​ເລ​ມັນ​ເຫັນ​ວ່າ​ພວກ​ເຂົາ​ກຳລັງ​ເດີນ​ທັບ​ມຸ້ງ​ໜ້າ​ໄປ​ຫາ​ແຜ່ນດິນ​ເຊ​ລາ​ເຮັມລາ, ພວກ​ເຂົາ​ຈຶ່ງ​ເກີດ​ມີ​ຄວາມ​ຢ້ານ​ກົວ​ຫລາຍ​ທີ່​ສຸດ, ຢ້ານ​ວ່າ​ພວກ​ເຮົາ​ຈະ​ມີ​ແຜນການ​ວາງ​ໄວ້​ເພື່ອ​ຈະ​ພາ​ພວກ​ເຂົາ​ໄປ​ສູ່​ຄວາມ​ພິນາດ; ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ຖອຍ​ຄືນ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ແທ້​ຈິງ​ແລ້ວ, ແມ່ນ​ແຕ່​ໄດ້​ຖອຍ​ກັບ​ໄປ​ທາງ​ເກົ່າ​ຊຶ່ງ​ພວກ​ເຂົາ​ໄດ້​ຍົກ​ມາ."},{"vNo":"25 ","txt":"ແລະ ຈົ່ງ​ເບິ່ງ, ມັນ​ເປັນ​ເວລາ​ກາງ​ຄືນ ແລະ ພວກ​ເຂົາ​ຈຶ່ງ​ໄດ້​ຕັ້ງຄ້າຍ​ຂຶ້ນ, ເພາະ​ວ່າ​ນາຍ​ທະຫານ​ຊັ້ນຫົວໜ້າ​ຂອງ​ຊາວ​ເລ​ມັນ​ຄິດ​ວ່າ ຊາວ​ນີ​ໄຟ​ຈະ​ອ່ອນ​ເພຍ ຍ້ອນ​ການ​ເດີນ​ທັບ​ຂອງ​ພວກ​ເຂົາ; ແລະ ໂດຍ​ຄິດ​ວ່າ​ຕົນ​ເອງ​ໄດ້​ຂັບ​ໄລ່​ກອງ​ທັບ​ທັງ​ໝົດ​ຂອງ​ຊາວ​ນີ​ໄຟ​ໄປ​ແລ້ວ ດັ່ງ​ນັ້ນ ພວກ​ເຂົາ​ຈຶ່ງ​ບໍ່​ຄິດ​ອັນ​ໃດ​ເລີຍ​ກ່ຽວ​ກັບ​ເມືອງ​ແມນ​ທາຍ​ນັ້ນ."},{"vNo":"26 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ຮອດ​ຕອນ​ກາງຄືນ, ຂ້າພະ​ເຈົ້າບໍ່​ໄດ້​ໃຫ້​ຄົນ​ຂອງ​ຂ້າພະ​ເຈົ້ານອນ, ແຕ່​ວ່າ​ໃຫ້​ເດີນ​ທັບ​ຕໍ່​ໄປ​ຕາມ​ເສັ້ນທາງ​ອື່ນ​ມຸ້ງ​ໜ້າ​ໄປ​ຫາ​ເມືອງ​ແມນ​ທາຍ."},{"vNo":"27 ","txt":"ແລະ ຍ້ອນ​ວ່າການ​ເດີນ​ທັບ​ຂອງ​ພວກ​ເຮົາ​ໃນ​ຕອນ​ກາງຄືນ, ຈົ່ງ​ເບິ່ງ, ຕອນ​ເຊົ້າມາ ພວກ​ເຮົາ​ກໍ​ເລີຍ​ໜ້າ​ຊາວ​ເລ​ມັນ​ໄປ, ເຖິງ​ຂະໜາດ​ທີ່​ພວກ​ເຮົາ​ໄດ້​ມາ​ຮອດ​ເມືອງ​ແມນ​ທາຍ​ກ່ອນ​ພວກ​ເຂົາ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນມາ​ຕາມ​ນີ້​ແລ້ວ, ເປັນ​ຍ້ອນ​ກົນອຸບາຍ, ພວກ​ເຮົາ​ຈຶ່ງ​ໄດ້​ຍຶດ​ເອົາ​ເມືອງ​ແມນ​ທາຍ​ໄດ້​ໂດຍ​ບໍ່​ໄດ້​ເສຍ​ເລືອດ​ເນື້ອ​ເລີຍ."},{"vNo":"29 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວລາ​ກອງທັບ​ຂອງ​ຊາວ​ເລມັນ​ໄດ້​ກັບ​ມາ​ໃກ້​ເມືອງ, ແລະ ເຫັນ​ວ່າ​ພວກ​ເຮົາ​ຕຽມ​ພ້ອມ​ທີ່​ຈະ​ພົບ​ກັບ​ພວກ​ເຂົາ​ຢູ່, ພວກ​ເຂົາ​ກໍ​ແປກ​ປະຫລາດ​ໃຈ​ຫລາຍ​ທີ່​ສຸດ ແລະ ເກີດ​ຄວາມ​ຢ້ານ​ກົວ​ຢ່າງ​ໃຫຍ່​ຫລວງ​ຂຶ້ນ, ເຖິງ​ຂະໜາດ​ທີ່​ພວກ​ເຂົາ​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"30 ","txt":"ແທ້​ຈິງ​ແລ້ວ, ແລະ ເຫດການ​ໄດ້​ບັງ​ເກີດຂຶ້ນຄື ກອງທັບ​ຂອງ​ຊາວ​ເລ​ມັນ​ໄດ້​ໜີ​ອອກ​ຈາກ​ແຜ່ນດິນ​ສ່ວນນີ້​ທັງ​ໝົດ. ແຕ່​ຈົ່ງ​ເບິ່ງ, ພວກ​ເຂົາ​ໄດ້​ເອົາ​ພວກ​ຜູ້ຍິງ ແລະ ເດັກນ້ອຍ​ເປັນ​ຈຳນວນ​ຫລວງຫລາຍ​ຈາກ​ແຜ່ນດິນໄປ​ນຳພວກ​ເຂົາ."},{"vNo":"31 ","txt":"ແລະ ໃນ​ເວລາ​ນີ້ ເມືອງ​ຕ່າງໆ​ທີ່​ຊາວ​ເລ​ມັນ​ໄດ້​ຍຶດ​ເອົາ​ໄປ ໄດ້​ຕົກ​ຢູ່​ໃນ​ຄວາມ​ຄອບ​ຄອງ​ຂອງ​ພວກ​ເຮົາ​ແລ້ວ; ແລະ ບິດາ​ຂອງ​ພວກ​ເຮົາ ແລະ ຜູ້ຍິງ​ຂອງ​ພວກ​ເຮົາ ແລະ ເດັກນ້ອຍ​ຂອງ​ພວກ​ເຮົາ ກໍ​ກຳລັງ​ກັບ​ຄືນ​ໄປ​ຫາ​ເຮືອນ​ຊານ​ຂອງ​ຕົນ, ຍົກ​ເວັ້ນ​ແຕ່​ພວກ​ທີ່​ຖືກ​ຈັບ​ໄປ​ເປັນ​ຊະ​ເລີຍ​ເສິກ ແລະ ຖືກ​ຊາວ​ເລ​ມັນ​ພາ​ໄປ​ເທົ່າ​ນັ້ນ."},{"vNo":"32 ","txt":"ແຕ່​ຈົ່ງ​ເບິ່ງ, ກອງທັບ​ຂອງ​ພວກ​ເຮົາ​ມີ​ກຳລັງ​ບໍ່​ຫລາຍ​ທີ່​ຈະ​ຮັກສາ​ຫລາຍ​ຫົວ​ເມືອງ ແລະ ຊັບ​ສິນ​ຢ່າງ​ຫລວງຫລາຍ​ເຊັ່ນ​ນີ້​ໄວ້​ໄດ້."},{"vNo":"33 ","txt":"ແຕ່​ຈົ່ງ​ເບິ່ງ, ພວກ​ເຮົາ​ໄວ້​ວາງ​ໃຈ​ໃນ​ພຣະ​ເຈົ້າຂອງ​ພວກ​ເຮົາ ຜູ້​ປະທານ​ໄຊ​ຊະນະ​ເໜືອ​ແຜ່ນດິນ​ໃຫ້​ແກ່​ພວກ​ເຮົາ, ເຖິງ​ຂະໜາດ​ທີ່​ພວກ​ເຮົາ​ໄດ້​ເມືອງ ແລະ ແຜ່ນດິນ​ເຫລົ່ານັ້ນຊຶ່ງ​ເປັນ​ຂອງ​ພວກ​ເຮົາ​ຄືນ​ມາ."},{"vNo":"34 ","txt":"ບັດ​ນີ້ພວກ​ເຮົາ​ບໍ່​ຮູ້ຈັກ​ເຖິງ​ສາ​ເຫດວ່າ​ດ້ວຍ​ເຫດ​ໃດ​ຝ່າຍ​ຜູ້​ປົກຄອງຈຶ່ງ​ບໍ່​ສົ່ງ​ກຳລັງ​ມາ​ໃຫ້​ພວກ​ເຮົາ; ແລະ ພວກ​ຜູ້​ຊາຍ​ທີ່​ມາ​ຊ່ອຍ​ພວກ​ເຮົາ​ກໍ​ບໍ່​ຮູ້​ວ່າ​ດ້ວຍ​ເຫດ​ໃດ​ພວກ​ເຮົາ​ຈຶ່ງ​ບໍ່​ໄດ້​ຮັບ​ກຳລັງ​ເພີ່ມ​ເຕີມ."},{"vNo":"35 ","txt":"ຈົ່ງ​ເບິ່ງ, ພວກ​ເຮົາ​ບໍ່​ຮູ້ວ່າ ທ່ານ​ກຳລັງ​ຕົກ​ຢູ່​ໃນ​ຂັ້ນອັນຕະລາຍ, ແລະ ທ່ານ​ໄດ້​ນຳ​ກຳລັງ​ໄປ​ຊ່ອຍ​ເຫລືອ​ແຜ່ນດິນສ່ວນ​ນັ້ນ; ຖ້າ​ຫາກ​ເປັນ​ເຊັ່ນນີ້ ພວກ​ເຮົາ​ກໍ​ຈະ​ບໍ່​ຈົ່ມ​ເລີຍ."},{"vNo":"36 ","txt":"ແລະ ຖ້າ​ຫາກ​ມັນ​ບໍ່​ເປັນ​ເຊັ່ນນີ້, ຈົ່ງ​ເບິ່ງ, ພວກ​ເຮົາ​ຢ້ານ​ວ່າ​ມັນ​ຈະ​ມີ​ການ​ແຕກ​ແຍກ​ໃນ​ຝ່າຍຜູ້​ປົກຄອງ​ເຂົາ​ເຈົ້າຈຶ່ງ​ບໍ່​ສົ່ງ​ຄົນ​ມາ​ເພີ່ມ​ອີກ; ເພາະ​ພວກ​ເຮົາ​ຮູ້​ຈັກ​ວ່າ ມັນ​ມີ​ຜູ້​ຄົນ​ຢູ່ຢ່າງ​ຫລວງຫລາຍ, ຫລາຍ​ກວ່າ​ທີ່​ໄດ້ສົ່ງ​ມາ​ແລ້ວ."},{"vNo":"37 ","txt":"ແຕ່ຈົ່ງ​ເບິ່ງ, ມັນ​ບໍ່​ສຳຄັນ​ເລີຍ—ພວກ​ເຮົາ​ໄວ້​ວາງ​ໃຈ​ວ່າພຣະ​ເຈົ້າຈະ​ປົດ​ປ່ອຍ​ພວກ​ເຮົາ, ທັງໆ​ທີ່​ກອງທັບ​ຂອງ​ພວກ​ເຮົາ​ອ່ອນ​ເພຍ, ແທ້​ຈິງ​ແລ້ວ, ພຣະ​ອົງ​ໄດ້​ປົດ​ປ່ອຍ​ພວກ​ເຮົາ​ໃຫ້​ຫລຸດ​ພົ້ນຈາກ​ກຳມື​ຂອງ​ສັດຕູ​ຂອງ​ພວກ​ເ​ຮົາ."},{"vNo":"38 ","txt":"ຈົ່ງ​ເບິ່ງ, ຕອນ​ນີ້​ຄື​ທ້າຍ​ປີ​ທີ​ຊາວ​ເກົ້າ, ແລະ ພວກ​ເຮົາ​ໄດ້​ເປັນ​ເຈົ້າຂອງ​ແຜ່ນດິນ​ຂອງ​ພວກ​ເຮົາ; ແລະ ຊາວ​ເລ​ມັນ​ໄດ້​ໜີ​ກັບ​ໄປ​ຫາ​ແຜ່ນດິນ​ນີ​ໄຟ​ແລ້ວ."},{"vNo":"39 ","txt":"ແລະ ພວກ​ລູກ​ຊາຍ​ຂອງ​ຜູ້ຄົນ​ຂອງ​ອຳ​ໂມນ​ຜູ້​ທີ່ຂ້າພະ​ເຈົ້າ​ເວົ້າ​ເຖິງ​ດ້ວຍ​ຄວາມ​ຍ້ອງຍໍ​ນັ້ນ, ກໍ​ຢູ່​ກັບ​ຂ້າພະ​ເຈົ້າຢູ່​ເມືອງ​ແມນ​ທາຍ; ແລະ ພຣະຜູ້​ເປັນ​ເຈົ້າ​ໄດ້​ຄ້ຳຊູ​ພວກ​ເຂົາ, ແທ້​ຈິງ​ແລ້ວ, ແລະ ໄດ້​ຄຸ້ມ​ຄອງ​ພວກ​ເຂົາ​ໃຫ້​ພົ້ນຈາກ​ການ​ຖືກ​ຂ້າ​ດ້ວຍ​ດາບ, ເຖິງ​ຂະໜາດ​ທີ່​ບໍ່​ມີ​ຜູ້​ໃດ​ຖືກ​ຂ້າ​ຕາຍ​ເລີຍ."},{"vNo":"40 ","txt":"ແຕ່​ຈົ່ງ​ເບິ່ງ, ພວກ​ເຂົາ​ໄດ້ຮັບ​ບາດ​ເຈັບ​ຫລາຍ​ບ່ອນ; ເຖິງ​ຢ່າງ​ໃດ​ກໍ​ຕາມ ພວກ​ເຂົາຍັງ​ໝັ້ນຄົງ​ຢູ່​ໃນ​ເສລີພາບ ເປັນ​ດ້ວຍ​ເຫດ​ນີ້ພຣະ​ເຈົ້າຈຶ່ງ​ເຮັດ​ໃຫ້​ພວກ​ເຂົາ​ເປັນ​ອິດ​ສະລະ; ແລະ ນັບມື້ນັບ​ວັນພວກ​ເຂົາ​ຍິ່ງ​ໝັ້ນຢູ່​ໃນ​ການ​ລະນຶກ​ເຖິງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ຫລາຍ​ຂຶ້ນ; ແທ້​ຈິງ​ແລ້ວ, ພວກ​ເຂົາ​ໄດ້​ຕັ້ງ​ໃຈ​ທີ່​ຈະ​ຮັກສາ​ກົດ​ຂອງ​ພຣະ​ອົງ, ແລະ ການ​ພິພາກສາ​ຂອງ​ພຣະ​ອົງ, ແລະ ພຣະ​ບັນຍັດ​ຂອງ​ພຣະ​ອົງ​ຕະຫລອດ​ເວລາ; ແລະ ພວກ​ເຂົາ​ມີ​ສັດທາ​ຢ່າງ​ລົ້ນ​ເຫລືອໃນ​ຄຳ​ທຳນາຍ​ກ່ຽວ​ກັບ​ສິ່ງ​ທີ່​ຈະ​ມາ​ເຖິງ."},{"vNo":"41 ","txt":"ແລະ ບັດ​ນີ້, ອ້າຍ​ໂມ​ໂຣ​ໄນ​ທີ່​ຮັກ​ຂອງ​ຂ້າພະ​ເຈົ້າ, ຂໍ​ໃຫ້​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຮົາ, ຜູ້​ໄຖ່​ພວກ​ເຮົາ ແລະ ເຮັດ​ໃຫ້​ພວກ​ເຮົາ​ເປັນ​ອິດ​ສະລະ ຈົ່ງ​ໂປດ​ຄຸ້ມ​ຄອງ​ທ່ານ​ໄວ້​ໃນ​ທີ່​ປະ​ທັບ​ຂອງ​ພຣະ​ອົງຕະຫລອດ​ໄປ​ດ້ວຍ​ເຖີດ; ແທ້​ຈິງ​ແລ້ວ, ຂໍ​ໃຫ້​ພຣະ​ອົງ​ຈົ່ງ​ໂປດ​ຄຸ້ມ​ຄອງ​ຜູ້ຄົນ​ພວກ​ນີ້, ເພື່ອ​ພວກ​ເຂົາ​ຈະ​ໄດ້​ຮັບ​ຄວາມ​ສຳ​ເລັດ​ໃນ​ການ​ຍຶດ​ເອົາ​ທຸກ​ສິ່ງ​ທຸກ​ຢ່າງ​ທີ່​ຊາວ​ເລ​ມັນ​ໄດ້​ຍຶດ​ໄປ​ຈາກ​ພວກ​ເຮົາ​ກັບ​ຄືນ​ມາ, ເພື່ອ​ຈະ​ໄດ້ຄ້ຳຊູ​ພວກ​ເຮົາ. ແລະ ບັດ​ນີ້, ຈົ່ງ​ເບິ່ງຂ້າພະ​ເຈົ້າຂໍ​ຈົບ​ສານ​ຂອງ​ຂ້າພະ​ເຈົ້າ​ເທົ່າ​ນີ້. ຂ້າພະ​ເຈົ້າຄືຮີ​ລາມັນລູກ​ຊາຍ​ຂອງ​ແອວ​ມາ."}]}