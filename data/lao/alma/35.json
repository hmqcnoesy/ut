{"heading":"ການ​ສິດສອນ​ພຣະ​ຄຳ​ໄດ້​ທຳລາຍ​ເລ້​ຫລ່ຽມ​ຂອງ​ຊາວ​ໂຊ​ລຳ—ພວກ​ເຂົາ​ໄດ້​ເນລະ​ເທດ​ຜູ້​ທີ່​ກັບ​ໃຈ, ຜູ້​ຊຶ່ງຈາກ​ນັ້ນ​ໄດ້​ມາ​ລວມກັບ​ຜູ້ຄົນ​ຂອງ​ອຳ​ໂມນ​ທີ່​ເຈີ​ຊອນ—ແອວ​ມາ​ເສົ້າສະຫລົດ​ໃຈ​ຍ້ອນ​ວ່າ​ຄວາມ​ຊົ່ວ​ຮ້າຍ​ຂອງ​ປະຊາ​ຊົນ. ປະມານ 74 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":34,"nextNo":36,"chapterTitle":"ແອວ​ມາ 35","prevTitle":"ແອວ​ມາ 34","nextTitle":"ແອວ​ມາ 36","verses":[{"vNo":1,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ແອມ​ມິວ​ເລັກ​ກ່າວ​ຂໍ້ຄວາມ​ນີ້​ຈົບ​ແລ້ວ, ພວກ​ເຂົາ​ກໍ​ໄດ້​ອອກ​ໄປ​ຈາກ​ຝູງ​ຊົນ ແລະ ຂ້າມ​ໄປ​ຫາ​ແຜ່ນດິນ​ເຈີ​ຊອນ."},{"vNo":2,"txt":"ແທ້​ຈິງ​ແລ້ວ, ຫລັງ​ຈາກ​ລາວ​ໄດ້​ສິດສອນ​ພຣະ​ຄຳ​ແກ່​ຊາວ​ໂຊ​ລຳ​ແລ້ວ, ພວກ​ອ້າຍ​ນ້ອງ​ທີ່​ໄປ​ນຳ​ກັນ​ກໍ​ໄດ້​ຂ້າມ​ໄປ​ຫາ​ແຜ່ນ​ດິນ​ເຈີ​ຊອນ​ຄື​ກັນ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຊາວ​ໂຊ​ລຳສ່ວນ​ຫລາຍ​ຜູ້​ທີ່​ດີ​ເດັ່ນ​ໄດ້​ປຶກສາ​ຫາລື​ກັນ​ກ່ຽວກັບ​ພຣະ​ຄຳ ຊຶ່ງພວກ​ເຂົາ​ໄດ້​ຮັບ​ການ​ສິດສອນ​ມາ, ແລະ ພວກ​ເຂົາ​ກໍ​ມີ​ຄວາມ​ຄຽດ​ແຄ້ນ​ຍ້ອນ​ວ່າ​ພຣະ​ຄຳ​ໄດ້​ທຳລາຍ​ອາຊີບ​ຂອງ​ພວກ​ເຂົາ; ດັ່ງນັ້ນພວກ​ເຂົາ​ຈຶ່ງ​ບໍ່​ຍອມ​ເຊື່ອ​ຟັງ​ພຣະ​ຄຳ​ເລີຍ."},{"vNo":4,"txt":"ແລະ ພວກ​ເຂົາ​ໄດ້​ສົ່ງ​ຄົນ​ໄປ​ເຕົ້າ​ໂຮມ​ຜູ້ຄົນ​ທັງ​ໝົດ​ທົ່ວ​ແຜ່ນດິນ​ມາ, ແລະ ໄດ້​ປຶ​ກສາ​ກັບ​ຜູ້ຄົນ​ເຫລົ່ານັ້ນກ່ຽວ​ກັບ​ພຣະ​ຄຳ​ທີ່​ໄດ້​ເວົ້າ​ໄວ້."},{"vNo":5,"txt":"ບັດ​ນີ້ຜູ້​ປົກຄອງ ແລະ ພວກ​ປະ​ໂລຫິດ​ທັງຫລາຍ ແລະ ຜູ້​ສິດສອນ​ທັງຫລາຍ​ບໍ່​ຍອມ​ໃຫ້​ຜູ້ຄົນ​ຮູ້ຈັກ​ກ່ຽວ​ກັບ​ຄວາມ​ປາ​ຖະໜາ​ຂອງ​ຕົນ; ດັ່ງນັ້ນ ພວກ​ເຂົາ​ຈຶ່ງ​ຮູ້ຈັກ​ຄວາມ​ລັບ​ໃນ​ຈິດ​ໃຈ​ຂອງ​ຜູ້ຄົນ​ທັງ​ໝົດ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ພວກ​ເຂົາ​ຮູ້ຈັກ​ຈິດ​ໃຈ​ຂອງ​ຜູ້ຄົນ​ທັງ​ໝົດ​ແລ້ວ, ຜູ້​ທີ່​ເຫັນ​ດີ​ກັບ​ຄຳ​ເວົ້າຂອງ​ແອວ​ມາ ແລະ ອ້າຍ​ນ້ອງ​ຂອງ​ເພິ່ນ​ກໍ​ຖືກ​ຂັບ​ໄລ່​ອອກ​ຈາກ​ແຜ່ນດິນ; ແລະ ມັນ​ມີ​ຜູ້​ຄົນ​ເປັນ​ຈຳນວນ​ຫລວງຫລາຍ​ທີ່​ໄດ້​ຂ້າມ​ໄປ​ຫາ​ແຜ່ນດິນ​ເຈີ​ຊອນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ ແລະ ອ້າຍ​ນ້ອງ​ຂອງ​ເພິ່ນ​ໄດ້​ປ​ະຕິ​ບັດ​ສາ​ດສ​ະໜາ​ກິດ​ແກ່​ພວກ​ເຂົາ​ເຫລົ່ານັ້ນ."},{"vNo":8,"txt":"ບັດ​ນີ້ຜູ້ຄົນ​ທີ່​ເປັນ​ຊາວ​ໂຊ​ລຳ​ໄດ້​ມີ​ຄວາມ​ຄຽດ​ແຄ້ນ​ໃຫ້​ຜູ້ຄົນ​ຂອງ​ອຳ​ໂມນ​ຜູ້ຢູ່​ໃນ​ເຈີ​ຊອນ, ແລະ ຜູ້​ປົກຄອງ​ທີ່​ເປັນ​ຫົວໜ້າ​ຂອງ​ຊາວ​ໂຊ​ລຳ, ຊຶ່ງ​ເປັນ​ຄົນ​ຊົ່ວ​ຫລາຍ​ທີ່​ສຸດ​ໄດ້​ສົ່ງ​ຄົນ​ໄປ​ຫາ​ຜູ້ຄົນ​ຂອງ​ອຳ​ໂມນ ແລະ ແຈ້ງ​ຄວາມ​ປະສົງ​ວ່າ ພວກ​ເຂົາ​ຕ້ອງ​ຂັບ​ໄລ່​ຄົນ​ທັງ​ໝົດ ຊຶ່ງໜີ​ມາ​ຈາກ​ໂຊ​ລຳ​ອອກ​ຈາກ​ແຜ່ນດິນ​ໄປ."},{"vNo":9,"txt":"ແລະ ລາວ​ໄດ້​ຂູ່ເຂັນ​ພວກ​ເຂົາ. ແລະ ບັດ​ນີ້​ຜູ້ຄົນ​ຂອງ​ອຳ​ໂມນ​ບໍ່​ໄດ້​ຢ້ານກົວ​ຄຳ​ເວົ້າຂອງ​ພວກ​ເຂົາ​ເລີຍ; ດັ່ງນັ້ນ ພວກ​ເຂົາ​ຈຶ່ງ​ບໍ່​ຍອມ​ຂັບ​ໄລ່​ພວກ​ທີ່​ໜີ​ມານັ້ນ​ໄປ, ແຕ່​ວ່າ​ພວກ​ເຂົາ​ໄດ້​ຕ້ອນຮັບ​ຊາວ​ໂຊ​ລຳ​ຜູ້​ທີ່​ທຸກ​ຍາກ​ທັງ​ໝົດ​ທີ່​ຂ້າມ​ມາ​ຫາ​ພວກ​ເຂົາ; ແລະ ພວກ​ເຂົາ​ໄດ້​ບຳລຸງ​ລ້ຽງ ແລະ ມອບ​ເຄື່ອງ​ນຸ່ງຫົ່ມ​ໃຫ້​ພວກ​ນັ້ນ, ແລະ ໄດ້​ມອບ​ທີ່​ດິນ​ໃຫ້​ແກ່​ພວກ​ນັ້ນ ເພື່ອ​ເປັນ​ມູນ​ມໍລະດົກ; ແລະ ພວກ​ເຂົາ​ໄດ້​ຊ່ອຍ​ເຫລືອ​ຕາມ​ຄວາມ​ຂັດ​ສົນ​ຂອງ​ພວກ​ນັ້ນ."},{"vNo":10,"txt":"ບັດ​ນີ້ສິ່ງ​ເຫລົ່າ​ນີ້​ໄດ້​ຍຸ​ຍົງ​ຊາວ​ໂຊ​ລຳ​ໃຫ້​ຄຽດ​ແຄ້ນ​ໃຫ້​ຜູ້ຄົນ​ຂອງ​ອຳ​ໂມນ, ແລະ ພວກ​ເຂົາ​ໄດ້​ເຂົ້າຮ່ວມ​ກັບ​ຊາວ​ເລ​ມັນ ແລະ ຍຸ​ຍົງ​ພວກ​ນັ້ນ​ໃຫ້​ຄຽດ​ແຄ້ນ​ນຳ​ກັນ."},{"vNo":11,"txt":"ແລະ ດ້ວຍ​ເຫດ​ນີ້ ຊາວ​ໂຊ​ລຳ ແລະ ຊາວ​ເລ​ມັນ​ຈຶ່ງ​ເລີ່ມ​ກໍ່​ສົງຄາມ​ກັບ​ຜູ້ຄົນ​ຂອງ​ອຳ​ໂມນ ແລະ​ ກັບ​ຊາວ​ນີ​ໄຟ​ນຳ​ອີກ."},{"vNo":12,"txt":"ແລະ ປີ​ທີ​ສິບ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ແບບ​ນີ້."},{"vNo":13,"txt":"ແລະ ຜູ້ຄົນ​ຂອງ​ອຳ​ໂມນ​ໄດ້​ໜີ​ຈາກ​ແຜ່ນດິນ​ເຈີ​ຊອນ, ແລະ ໄປ​ຫາ​ແຜ່ນດິນ​ມີ​ເລັກ ແລະ ໄດ້​ມອບທີ່​ດິນ​ໃນ​ແຜ່ນດິນ​ເຈີ​ຊອນ​ໃຫ້​ກອງທັບ​ຂອງ​ຊາວ​ນີ​ໄຟ ເພື່ອ​ຈະ​ໄດ້​ຕໍ່​ສູ້ກັບ​ກອງທັບ​ຂອງ​ຊາວ​ເລ​ມັນ ແລະ ກອງທັບ​ຂອງ​ຊາວ​ໂຊ​ລຳ; ແລະ ສົງຄາມ​ລະຫວ່າງ​ຊາວ​ເລ​ມັນ​ກັບ​ຊາວ​ນີ​ໄຟ​ກໍ​ເລີ່ມ​ມີ​ຂຶ້ນດັ່ງ​ນີ້, ໃນ​ປີ​ທີ​ສິບ​ແປ​ດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ; ແລະ ຕໍ່​ໄປ​ນີ້​ຈະ​ເປັນ​ເລື່ອງ​ລາວ​ກ່ຽວ​ກັບ​ສົງຄາມ​ຂອງ​ພວກ​ເຂົາ."},{"vNo":14,"txt":"ແລະ ແອວ​ມາ, ແລະ ອຳ​ໂມນ, ແລະ ພີ່​ນ້ອງ​ຂອງ​ເຂົາ​ເຈົ້າ, ແລະ ພ້ອມ​ດ້ວຍ​ລູກ​ຊາຍ​ສອງ​ຄົນ​ຂອງ​ແອວ​ມາ​ກໍ​ໄດ້​ກັບ​ຄືນ​ໄປ​ຫາ​ແຜ່ນດິນ​ເຊ​ລາ​ເຮັມລາ, ຫລັງ​ຈາກ​ທີ່​ໄດ້ເປັນ​ເຄື່ອງມື​ໃນ​ພຣະຫັດ​ຂອງ​ພຣະ​ເຈົ້າ​ໃນ​ການນຳພາ​ຊາວ​ໂຊ​ລຳ​ຫລາຍ​ຄົນ​ມາຫາການ​ກັບ​ໃຈ; ແລະ ຫລາຍ​ຕໍ່ຫລາຍ​ຄົນທີ່ຖືກ​ນຳ​ມາ​ຫາ​ການ​ກັບ​ໃຈ​ກໍ​ຖືກ​ຂັບ​ໄລ່​ອອກ​ຈາກ​ແຜ່ນດິນ​ຂອງ​ຕົນ; ແຕ່​ວ່າ​ພວກ​ເຂົາ​ໄດ້​ມີ​ທີ່​ດິນ​ເປັນ​ມູນ​ມໍລະດົກຂອງ​ຕົນ​ຢູ່​ໃນ​ແຜ່ນດິນ​ເຈີ​ຊອນ, ແລະ ພວກ​ເຂົາ​ກໍ​ໄດ້​ຈັບ​ອາວຸດ​ເພື່ອ​ປ້ອງ​ກັນ​ຕົນ​ເອງ, ແລະ ເມຍ​ຂອງ​ຕົນ, ແລະ ລູກຂອງຕົນ, ແລະ ແຜ່ນດິນ​ຂອງ​ຕົນ."},{"vNo":15,"txt":"ບັດ​ນີ້​ແອວ​ມາ, ໂດຍມີ​ຄວາມ​ໂສກ​ເສົ້າ​ເພາະຄວາມ​ຊົ່ວ​ຮ້າຍ​ຂອງ​ຜູ້ຄົນ​ຂອງ​ເພິ່ນ, ແທ້​ຈິງ​ແລ້ວ, ເພາະ​ສົງຄາມ ແລະ ການ​ຂ້າ​ຟັນ ແລະ ການ​ຂັດ​ແຍ້ງ​ກັນ ຊຶ່ງມີ​ຢູ່​ໃນ​ບັນດາ​ຜູ້ຄົນ; ແລະ ເພິ່ນ​ໄດ້​ປະກາດ​ພຣະ​ຄຳ, ຫລື ສົ່ງ​ປະກາດ​ພຣະ​ຄຳ​ໄປ​ໃນ​ບັນດາ​ຜູ້ຄົນ​ໃນ​ທຸກ​ຫົວ​ເມືອງ, ໂດຍ​ເຫັນ​ວ່າ​ໃຈ​ຂອງ​ຜູ້ຄົນ​ເລີ່ມ​ດື້​ດ້ານ​ຂຶ້ນ; ແລະ ພວກ​ເຂົາ​ບໍ່ພໍ​ໃຈ​ຍ້ອນ​ວ່າ​ຄວາມ​ເຄັ່ງ​ຄັດ​ຂອງ​ພຣະ​ຄຳ, ດັ່ງນັ້ນ​ມັນ​ຈຶ່ງ​ເຮັດ​ໃຫ້ໃຈ​ຂອງ​ເພິ່ນ​ເສົ້າ​ໂສກ​ຢ່າງ​ຍິ່ງ."},{"vNo":16,"txt":"ດັ່ງນັ້ນ, ເພິ່ນຈຶ່ງ​ໃຫ້​ພວກ​ລູກ​ຊາຍ​ຂອງ​ເພິ່ນ​ມາ​ຫາ​ເພິ່ນ, ເພື່ອ​ເພິ່ນ​ຈະ​ໄດ້​ມອບ​ໜ້າ​ທີ່ຂອງ​ເພິ່ນ​ໃຫ້​ເຂົາທຸກ​ຄົນ​ເປັນ​ສ່ວນ​ຕົວ, ຊຶ່ງກ່ຽວ​ກັບ​ຄວາມ​ຊອບ​ທຳ. ແລະ ພວກ​ເຮົາ​ມີ​ເລື່ອງ​ລາວ​ກ່ຽວ​ກັບ​ຄຳ​ສັ່ງ​ຂອງ​ແອວ​ມາ ຊຶ່ງ​ໄດ້​ໃຫ້​ແກ່​ພວກ​ລູກ​ຊາຍ​ຂອງ​ເພິ່ນ ຕາມ​ບັນທຶກ​ຂອງ​ເພິ່ນ​ເອງ."}]}