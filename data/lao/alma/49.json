{"heading":"ການ​ຮຸກ​ຮານ​ຂອງ​ຊາວ​ເລ​ມັນ​ບໍ່​ສາມາດ​ທີ່​ຈະ​ຍຶດ​ເອົາ​ເມືອງ​ອຳ​ໂມນ​ໄນ​ຮາ ແລະ ເມືອງ​ໂນ​ອາ​ທີ່​ເປັນ​ດ່ານ​ປ້ອງ​ກັນ​ໄປ​ໄດ້—ອະ​ມາ​ລີ​ໄຄ​ຢາ​ສາບ​ແຊ່ງ​ພຣະ​ເຈົ້າ ແລະ ສາບານ​ວ່າ​ຈະ​ກິນ​ເລືອດ​ຂອງ​ໂມ​ໂຣ​ໄນ—ຮີ​ລາມັນ ແລະ ພີ່ນ້ອງ​ຂອງ​ເພິ່ນ​ຮັກສາ​ສາດສະໜາ​ຈັກ​ໃຫ້​ເຂັ້ມ​ແຂງ​ຕໍ່​ໄປ. ປະມານ 72 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":48,"nextNo":50,"chapterTitle":"ແອວ​ມາ 49","prevTitle":"ແອວ​ມາ 48","nextTitle":"ແອວ​ມາ 50","verses":[{"vNo":1,"txt":"ແລະ ບັດ​ນີ້ເຫດການ​ໄດ້​ບັງ​ເກີດ​ຂຶ້ນໃນ​ເດືອນ​ທີ​ສິບ​ເອັດ​ຂອງ​ປີ​ທີ​ສິບ​ເກົ້າ, ໃນ​ວັນ​ທີ​ສິບ​ຂອງ​ເດືອນ​ນີ້ ມີ​ຄົນ​ເຫັນ​ກອງທັບ​ຂອງ​ຊາວ​ເລ​ມັນ​ຍົກ​ໄປ​ທາງ​ແຜ່ນດິນ​ອຳ​ໂມນ​ໄນ​ຮາ."},{"vNo":2,"txt":"ແລະ ຈົ່ງ​ເບິ່ງ, ເມືອງ​ນີ້​ຖືກ​ສ້າງ​ຂຶ້ນ​ໃໝ່ ແລະ ໂມ​ໂຣ​ໄນ​ໄດ້​ຕັ້ງກອງທັບ​ໄວ້​ໃກ້​ຊາຍ​ແດນ​ຂອງ​ເມືອງ​ນີ້, ແລະ ພວກ​ເຂົາ​ໄດ້​ຄູນ​ດິນຂຶ້ນ​ໂດຍ​ຮອບ​ເພື່ອ​ປ້ອງ​ກັນ​ຕົນ​ເອງ​ຈາກ​ລູກ​ທະນູ ແລະ ກ້ອນ​ຫີນ​ຂອງ​ຊາວ​ເລ​ມັນ; ເພາະ​ຈົ່ງ​ເບິ່ງ, ພວກ​ເຂົາ​ໄດ້​ຕໍ່ສູ້​ດ້ວຍ​ກ້ອນ​ຫີນ ແລະ ດ້ວຍ​ລູກ​ທະນູ."},{"vNo":3,"txt":"ຈົ່ງ​ເບິ່ງ, ຂ້າພະ​ເຈົ້າກ່າວ​ວ່າ ເມືອງ​ອຳ​ໂມນ​ໄນ​ຮາ​ໄດ້​ຖືກ​ສ້າງ​ຂຶ້ນ​ໃໝ່​ແລ້ວ. ຂ້າພະ​ເຈົ້າກ່າວ​ກັບ​ພວກ​ທ່ານ​ວ່າ, ແທ້​ຈິງ​ແລ້ວ, ມັນ​ໄດ້​ສ້າງ​ຂຶ້ນ​ໃໝ່​ເປັນ​ບາງ​ສ່ວນ​ຍ້ອນ​ວ່າ​ເມືອງ​ນີ້​ໄດ້​ຖືກ​ຊາວ​ເລ​ມັນ​ທຳລາຍ​ມາ​ເທື່ອ​ໜຶ່ງ​ແລ້ວ ເພາະ​ຄວາມ​ຊົ່ວ​ຮ້າຍ​ຂອງ​ຜູ້ຄົນ, ດັ່ງນັ້ນ​ພວກ​ເຂົາຈຶ່ງ​ຄິດ​ວ່າ​ມັນ​ຈະ​ເປັນ​ເຫຍື່ອ​ອັນ​ງ່າຍ​ດາຍ​ສຳລັບ​ພວກ​ເຂົາ​ອີກ."},{"vNo":4,"txt":"ແຕ່​ຈົ່ງ​ເບິ່ງ, ພວກ​ເຂົາ​ຜິດ​ຫວັງ​ຫລາຍ​ທີ່​ສຸດ; ເພາະ​ຈົ່ງ​ເບິ່ງ, ຊາວ​ນີ​ໄຟ​ໄດ້​ຂຸດ​ດິນ​ເຮັດ​ເປັນ​ຄັນ​ຄູ​ໄວ້​ໂດຍ​ຮອບ, ຊຶ່ງຄັນ​ຄູນັ້ນສູງ​ສົມຄວນ​ຈົນ​ວ່າ​ຊາວ​ເລ​ມັນ​ແກວ່ງ​ກ້ອນ​ຫີນ ແລະ ຍິງ​ທະນູ​ຂ້າມ​ໄປ​ບໍ່​ໄດ້, ທັງ​ຈະ​ເຂົ້າ​ໂຈມ​ຕີ​ກໍ​ບໍ່​ໄດ້ ນອກ​ຈາກ​ຈະ​ເຂົ້າ​ໄປ​ທາງ​ປະຕູ​ເທົ່າ​ນັ້ນ."},{"vNo":5,"txt":"ບັດ​ນີ້​ເມື່ອ​ນາຍ​ທະຫານ​ຊັ້ນຫົວໜ້າ​ຂອງ​ຊາວ​ເລ​ມັນ​ເຫັນ​ດັ່ງນັ້ນ ກໍ​ແປກ​ໃຈ​ຢ່າງ​ຍິ່ງ​ເພາະ​ປັນຍາ​ຂອງ​ຊາວ​ນີ​ໄຟ​ໃນ​ການ​ຕຽມ​ບ່ອນ​ປ້ອງ​ກັນ​ຕົວ​ຂອງ​ພວກ​ເຂົາ."},{"vNo":6,"txt":"ບັດ​ນີ້ພວກ​ຜູ້ນຳ​ຂອງ​ຊາວ​ເລ​ມັນ​ຄິດ​ວ່າ, ຍ້ອນ​ຄວາມ​ຫລວງຫລາຍ​ຂອງ​ຜູ້ຄົນ​ຂອງ​ນີ​ໄຟ, ແທ້​ຈິງ​ແລ້ວ, ພວກ​ເຂົາ​ຄິດ​ວ່າ ພວກ​ເຂົາ​ຈະ​ມີ​ຊ່ອງ​ທາງ​ເພື່ອ​ເຂົ້າ​ໂຈມ​ຕີຊາວ​ນີ​ໄຟ​ຄື​ກັນ​ກັບ​ທີ່​ເຄີຍ​ກະທຳ​ມາ​ແລ້ວ; ແທ້​ຈິງ​ແລ້ວ, ພວກ​ເຂົາ​ກໍ​ໄດ້​ຕຽມ​ພ້ອມ​ຄື​ກັນ, ພວກ​ເຂົາ​ມີ​ໂລ່ ແລະ ມີ​ແຜ່ນ​ປົກ​ເອິກ; ແລະ ພວກ​ເຂົາ​ກໍ​ໄດ້​ໃສ່​ເຄື່ອງນຸ່ງ​ທີ່​ເຮັດ​ດ້ວຍ​ໜັງ, ແທ້​ຈິງ​ແລ້ວ, ເປັນ​ເຄື່ອງນຸ່ງ​ທີ່​ໜາ​ເພື່ອ​ປົກ​ປິດຄວາມ​ເປືອຍ​ເປົ່າ​ຂອງ​ພວກ​ເຂົາ."},{"vNo":7,"txt":"ແລະ ໂດຍ​ທີ່​ຕຽມ​ພ້ອມ​ຮຽບຮ້ອຍ​ດັ່ງນັ້ນ ພວກ​ເຂົາ​ຈຶ່ງ​ຄິດ​ວ່າ​ພວກ​ເຂົາ​ຈະ​ເອົາ​ຊະນະ ແລະ ຈະ​ເອົາ​ພີ່ນ້ອງ​ຂອງ​ພວກ​ເຂົາ​ໄປ​ຫາ​ແອກ​ແຫ່ງ​ຄວາມ​ເປັນ​ຂ້າ​ທາດ, ຫລື ຂ້າ​ຖິ້ມ​ໄດ້​ຢ່າງ​ງ່າຍດາຍ, ຫລື ຈະ​ທຳລາຍ​ສັດຕູ​ເສຍ​ໃຫ້​ໝົດ​ຕາມ​ຄວາມ​ພໍ​ໃຈ​ຂອງ​ພວກ​ເຂົາ."},{"vNo":8,"txt":"ແຕ່​ຈົ່ງ​ເບິ່ງ, ພວກ​ເຂົາ​ເກີດ​ມີ​ຄວາມ​ແປກ​ປະຫລາດ​ໃຈ​ຫລາຍ​ທີ່​ສຸດ ເມື່ອ​ພວກ​ເຂົາ​ເຫັນ​ວ່າ​ຊາວ​ນີ​ໄຟ​ໄດ້​ຕຽມ​ຕໍ່ສູ້​ກັບ​ພວກ​ເຂົາ​ໃນ​ວິທີ​ທີ່​ບໍ່​ເຄີຍ​ໄດ້​ຮູ້​ໄດ້​ເຫັນ​ມາ​ກ່ອນ​ໃນ​ບັນດາ​ລູກ​ຫລານ​ຂອງ​ລີ​ໄຮ. ບັດ​ນີ້ພວກ​ເຂົາ​ຕຽມ​ຕໍ່ສູ້​ກັບ​ຊາວ​ເລ​ມັນ​ຕາມ​ຄຳ​ສັ່ງ​ຂອງ​ໂມ​ໂຣ​ໄນ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ ຫລື ຊາວ​ອະ​ມາ​ລີ​ໄຄ​ຢາແປກ​ປະຫລາດ​ໃຈຢ່າງ​ຍິ່ງ​ກັບ​ການ​ຕຽມ​ສົງຄາມ​ຂອງ​ເຂົາ​ເຈົ້າ."},{"vNo":10,"txt":"ບັດ​ນີ້, ຖ້າ​ຫາກ​ກະສັດ​ອະ​ມາ​ລີ​ໄຄ​ຢາ​ໄດ້​ລົງ​ມາ​ຈາກ​ແຜ່ນ​ດິນ​ນີ​ໄຟ​ເພື່ອເປັນ​ຜູ້ນຳ​ກອງທັບ​ຂອງ​ລາວ, ລາວ​ອາດ​ຈະ​ໃຫ້​ຊາວ​ເລ​ມັນ​ໂຈມ​ຕີ​ຊາວ​ນີ​ໄຟ​ໃນ​ເມືອງ​ອຳ​ໂມນ​ໄນ​ຮາ​ທັນທີ; ເພາະວ່າ​ລາວ​ບໍ່​ໄດ້​ຄິດ​ເຖິງ​ເລືອດ​ເນື້ອ​ຂອງ​ຜູ້ຄົນ​ຂອງ​ລາວ​ເລີຍ."},{"vNo":11,"txt":"ແຕ່​ຈົ່ງ​ເບິ່ງ, ອະ​ມາ​ລີ​ໄຄ​ຢາ​ບໍ່​ໄດ້​ລົງ​ມາ​ສູ້​ຮົບ. ແລະ ຈົ່ງ​ເບິ່ງ, ນາຍ​ທະຫານ​ຊັ້ນຫົວໜ້າ​ຂອງ​ລາວ​ບໍ່​ກ້າ​ເຂົ້າ​ໂຈມ​ຕີ​ຊາວ​ນີ​ໄຟ​ໃນ​ເມືອງ​ອຳ​ໂມນ​ໄນ​ຮາ, ເພາະວ່າ​ໂມ​ໂຣ​ໄນ​ປ່ຽນ​ວິທີ​ດຳ​ເນີນ​ການ​ງານ​ໃນ​ບັນດາ​ຊາວ​ນີ​ໄຟ, ເຖິງ​ຂະໜາດ​ທີ່​ຊາວ​ເລ​ມັນ​ຜິດ​ຫວັງ​ໃນ​ສະຖານ​ທີ່ ຊຶ່ງ​ເຮັດ​ໃຫ້​ພວກ​ເຂົາ​ໄດ້​ຖອຍ​ໜີ​ໄປ​ເພາະ​ພວກ​ເຂົາ​ເຂົ້າ​ໄປ​ໂຈມ​ຕີ​ບໍ່​ໄດ້."},{"vNo":12,"txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ຖອຍ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ຍົກ​ຍ້າຍ​ຄ້າຍ​ຂອງ​ພວກ​ເຂົາ ແລະ ເດີນ​ທັບ​ໄປ​ທາງ​ແຜ່ນດິນ​ໂນ​ອາ, ໂດຍ​ຄິດ​ວ່າ​ບ່ອນ​ນັ້ນຈະ​ເປັນ​ບ່ອນ​ທີ່​ດີ​ທີ່​ສຸດ​ສຳລັບ​ພວກ​ເຂົາ​ທີ່​ຈະ​ຕໍ່ສູ້​ກັບ​ຊາວ​ນີ​ໄຟ."},{"vNo":13,"txt":"ເພາະ​ພວກ​ເຂົາ​ບໍ່​ຮູ້ຈັກ​ວ່າ​ໂມ​ໂຣ​ໄນ​ໄດ້​ເສີມ​ກຳລັງ​ໄວ້, ຫລື ສ້າງ​ຄ້າຍ​ຍາມ​ໄວ້​ທຸກ​ຫົວ​ເມືອງ​ໂດຍ​ຮອບ; ດັ່ງນັ້ນ, ພວກ​ເຂົາ​ຈຶ່ງ​ເດີນ​ທັບ​ໄປ​ຫາ​ແຜ່ນດິນ​ໂນ​ອາ ດ້ວຍ​ມີ​ຄວາມ​ຕັ້ງ​ໃຈ​ອັນ​ແນ່​ວ​ແນ່; ແທ້​ຈິງ​ແລ້ວ, ນາຍ​ທະຫານ​ຊັ້ນຫົວໜ້າ​ຂອງ​ພ​ວກ​ເຂົາ​ໄດ້​ອອກ​ມາ​ໃຫ້​ຄຳ​ສາບານ​ວ່າ ພວກ​ເຂົາ​ຈະ​ທຳລາ​ຍຜູ້ຄົນ​ໃນ​ເມືອງ​ນັ້ນ."},{"vNo":14,"txt":"ແຕ່​ຈົ່ງ​ເບິ່ງ, ມັນ​ເກີດ​ຄວາມ​ແປກ​ປະຫລາດ​ໃຈ​ຫລາຍ​ທີ່​ສຸດ​ແກ່​ພວກ​ເຂົາ, ເພາະວ່າ​ເມືອງ​ໂນ​ອາ ຊຶ່ງ​ແຕ່​ກ່ອນ​ເຄີຍ​ເປັນ​ບ່ອນ​ທີ່​ອ່ອນ​ແອ, ບັດ​ນີ້, ໂດຍ​ໃຊ້​ວິທີ​ຂອງ​ໂມ​ໂຣ​ໄນ, ມັນ​ຈຶ່ງ​ກາຍ​ມາ​ເປັນ​ບ່ອນ​ທີ່​ເຂັ້ມ​ແຂງ, ແທ້​ຈິງ​ແລ້ວ, ມັນ​ມີ​ຄວາມ​ເຂັ້ມ​ແຂງ​ຫລາຍ​ກວ່າ​ເມືອງ​ອຳ​ໂມນ​ໄນ​ຮາ​ອີກ​ຊ້ຳ."},{"vNo":15,"txt":"ແລະ ບັດ​ນີ້, ຈົ່ງ​ເບິ່ງນີ້​ຄື​ປັນຍາ​ຂອງ​ໂມ​ໂຣ​ໄນ; ເພາະ​ເພິ່ນ​ຄິດ​ວ່າ​ຊາວ​ເລ​ມັນ​ຈະ​ເດີນ​ທັບ​ໄປ​ຫາ​ບ່ອນ​ນັ້ນ​ເພື່ອ​ສູ້​ຮົບ ແລະ ຈະ​ຕົກ​ໃຈ​ເມື່ອ​ເຫັນ​ວ່າ​ເມືອງ​ອຳ​ໂມນ​ໄນ​ຮາ ແລະ ເມືອງ​ໂນ​ອາ ຊຶ່ງ​ແຕ່​ກ່ອນ​ເຄີຍ​ເປັນ​ຈຸດ​ອ່ອນ​ແອ​ທີ່​ສຸດ​ຂອງ​ແຜ່ນດິນ​ກັບ​ມາ​ເຂັ້ມ​ແຂງ​ຂຶ້ນ; ແລະ ມັນ​ເປັນ​ໄປ​ຕາມ​ຄວາມ​ປາ​ຖະໜາ​ຂອງ​ໂມ​ໂຣ​ໄນ​ດັ່ງ​ນີ້."},{"vNo":16,"txt":"ແລະ ຈົ່ງ​ເບິ່ງ, ໂມ​ໂຣ​ໄນ​ໄດ້​ແຕ່ງຕັ້ງ​ລີ​ໄຮ​ໃຫ້​ເປັນ​ຫົວໜ້າ​ນາຍ​ທະຫານ​ເພື່ອ​ບັງຄັບ​ບັນຊາ​ຜູ້ຄົນ​ຢູ່​ໃນ​ເມືອງ​ນັ້ນ; ແລະ ແມ່ນ​ລີ​ໄຮຜູ້​ດຽວ​ກັນ​ນີ້​ທີ່​ໄດ້​ຕໍ່ສູ້​ກັບ​ຊາວ​ເລ​ມັນ​ຢູ່​ໃນ​ຮ່ອມ​ພູ​ທາງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ."},{"vNo":17,"txt":"ແລະ ບັດ​ນີ້​ຈົ່ງ​ເບິ່ງ ເຫດການ​ໄດ້ບັງ​ເກີດ​ຂຶ້ນ, ຄື​ເວລາ​ຊາວ​ເລ​ມັນ​ຮູ້ຈັກ​ວ່າ​ລີ​ໄຮ​ເປັນ​ຜູ້​ບັງຄັບ​ບັນຊາ​ເມືອງ​ນີ້ ພວກ​ເຂົາ​ກໍ​ຜິດ​ຫວັງ​ອີກ, ເພາະ​ວ່າ​ພວກ​ເຂົາ​ຢ້ານ​ກົວ​ລີ​ໄຮ​ຫລາຍ​ທີ່​ສຸດ; ເຖິງ​ຢ່າງ​ໃດ​ກໍ​ຕາມ​ນາຍ​ທະຫານ​ຊັ້ນຫົວໜ້າ​ຂອງ​ພວກ​ເຂົາ​ໄດ້​ໃຫ້​ຄຳ​ສາບານ​ໄວ້​ແລ້ວ​ວ່າ ພວກ​ເຂົາ​ຈະ​ເຂົ້າ​ໂຈມ​ຕີ​ເມືອງ​ນີ້; ດັ່ງນັ້ນ, ພວກ​ເຂົາ​ຈຶ່ງ​ໄດ້​ຍົກ​ກອງທັບ​ຂອງ​ພວກ​ເຂົາ​ເຂົ້າມາ."},{"vNo":18,"txt":"ບັດ​ນີ້ ຈົ່ງ​ເບິ່ງ, ຊາວ​ເລ​ມັນ​ບໍ່​ສາມາດເຂົ້າ​ໄປ​ໃນ​ຄ້າຍ​ຍາມ​ຂອງ​ຊາວ​ນີ​ໄຟ​ບໍ່​ວ່າ​ຈະ​ເປັນ​ທາງ​ໃດ​ກໍ​ຕາມ, ນອກ​ຈາກ​ຈະ​ເປັນ​ທາງ​ປະຕູ​ເທົ່າ​ນັ້ນ ຍ້ອນວ່າ​ຄວາມ​ສູງ​ຂອງ​ຄັນ​ຄູ ຊຶ່ງຄູນ​ຂຶ້ນ​ໄວ້ ແລະ ຄວາມ​ເລິກ​ຂອງ​ຕະຄອງ ຊຶ່ງຂຸດ​ໄວ້​ໂດຍ​ຮອບ ນອກ​ຈາກ​ແຕ່ທາງ​ປະຕູເທົ່າ​ນັ້ນ."},{"vNo":19,"txt":"ແລະ ຊາວ​ນີ​ໄຟ​ໄດ້​ຕຽມ​ພ້ອມ​ຢູ່​ສະ​ເໝີ​ດັ່ງ​ນີ້ທີ່​ຈະ​ທຳລາຍ​ທຸກ​ຄົນ​ທີ່​ພະຍາຍາມ​ປີນ​ຂຶ້ນປ້ອມ​ຍາມ​ທາງ​ອື່ນ​ໂດຍ​ການ​ແກວ່ງກ້ອນ​ຫີນ ແລະ ຍິງ​ລູກ​ທະນູ​ໃສ່."},{"vNo":20,"txt":"ແລະ ນາຍ​ຍາມ​ໄດ້​ຕຽມ​ພ້ອມ​ຢູ່​ແບບ​ນີ້, ແທ້​ຈິງ​ແລ້ວ, ພວກ​ເຂົາ​ເປັນ​ຄົນ​ແຂງ​ແຮງ​ຫລາຍ​ທີ່​ສຸດ, ຊຶ່ງຕຽມ​ພ້ອມ​ດ້ວຍ​ດາບ ແລະ ກະ​ຖຸນ, ເພື່ອ​ຈະ​ໄດ້​ຟັນ​ທຸກ​ຄົນ​ທີ່​ພະຍາຍາມ​ບຸກ​ເຂົ້າມາ​ໃນ​ຄ້າຍ​ຍາມ​ທາງ​ປະຕູ​ຂອງ​ພວກ​ເຂົາ; ແລະ ພວກ​ເຂົາ​ໄດ້ຕຽມ​ພ້ອມ​ທີ່​ຈະ​ສູ້​ຮົບ​ກັບ​ຊາວ​ເລມັນດັ່ງ​ນີ້."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນາຍ​ທະຫານ​ຂອງ​ຊາວ​ເລ​ມັນ​ໄດ້​ຍົກ​ກອງທັບ​ມາ​ຢູ່​ໜ້າ​ທາງ​ເຂົ້າ ແລະ ເລີ່ມ​ຕໍ່​ສູ້​ກັບ​ຊາວ​ນີ​ໄຟ, ເພື່ອ​ຈະ​ໄດ້​ເຂົ້າ​ໄປ​ໃນ​ຄ້າຍ​ຍາມ​ຂອງ​ພວກ​ເຂົາ; ແຕ່​ຈົ່ງ​ເບິ່ງ, ພວກ​ເຂົາ​ຖືກ​ໄລ່​ອອກ​ໄປ​ຫລາຍ​ເທື່ອ, ເຖິງ​ຂະໜາດ​ທີ່​ພວກ​ເຂົາຖືກ​ຂ້າ​ຕາຍ​ເປັນ​ຈຳນວນ​ຫລວງຫລາຍ."},{"vNo":22,"txt":"ບັດ​ນີ້​ເວລາ​ພວກ​ເຂົາເຫັນ​ວ່າ​ພວກ​ເຂົາ​ບໍ່​ສາມາດ​ເອົາ​ຊະນະ​ຊາວ​ນີ​ໄຟ​ທາງ​ປະຕູ​ເຂົ້າ, ພວກ​ເຂົາ​ຈຶ່ງ​ເລີ່ມ​ຂຸດ​ຄັນ​ຄູ​ຂອງ​ຊາວ​ນີ​ໄຟ​ລົງ ເພື່ອ​ຈະ​ໄດ້​ມີ​ຫົນທາງ​ເຂົ້າ​ໄປ​ຫາ​ກອງ​ທັບ​ຂອງ​ພວກ​ຊາວ​ນີ​ໄຟ, ເພື່ອ​ຈະ​ໄດ້​ມີ​ໂອກາດ​ຕໍ່ສູ້​ຢ່າງ​ເທົ່າ​ທຽມ​ກັນ; ແຕ່​ຈົ່ງ​ເບິ່ງ, ໃນ​ຄວາມ​ພະຍາຍາມ​ເຫລົ່າ​ນີ້ ພວກ​ເຂົາ​ຖືກ​ກວາດ​ອອກ​ໄປ​ໂດຍ​ກ້ອນ​ຫີນ ແລະ ລູກ​ທະນູ ຊຶ່ງຖືກ​ຍິງມາ​ໃສ່​ພວກ​ເຂົາ; ແລະ ແທນ​ທີ່​ພວກ​ເຂົາ​ຈະ​ຖົມ​ຮ່ອງ​ພວກ​ນັ້ນ​ໂດຍ​ການ​ພັງ​ດິນ​ລົງ​ມາ ມັນ​ກັບ​ເຕັມ​ຂຶ້ນສ່ວນ​ໜຶ່ງ​ດ້ວຍ​ຄົນ​ຕາຍ ແລະ ຄົນ​ບາດ​ເຈັບ​ຂອງ​ພວກ​ເຂົາ."},{"vNo":23,"txt":"ແລະ ຊາວ​ນີ​ໄຟ​ຈຶ່ງ​ມີ​ອຳນາດ​ທັງ​ໝົດ​ເໜືອ​ກວ່າ​ສັດຕູ​ຂອງ​ພວກ​ເຂົາ​ແບບ​ນີ້; ແລະ ຊາວ​ເລ​ມັນ​ໄດ້​ພະຍາຍາມ​ຢູ່​ສະ​ເໝີ​ທີ່​ຈະ​ທຳລາຍ​ຊາວ​ນີ​ໄຟ​ຈົນ​ວ່າ​ນາຍ​ທະຫານ​ຊັ້ນຫົວໜ້າ​ຂອງ​ພວກ​ເຂົາ​ຖືກ​ຂ້າ​ຕາຍ​ຈົນ​ໝົດ; ແທ້​ຈິງ​ແລ້ວ, ຊາວ​ເລ​ມັນ​ຫລາຍ​ກວ່າ​ພັນ​ຄົນ​ຖືກ​ຂ້າ​ຕາຍ, ກົງກັນຂ້າມ, ທາງ​ຝ່າຍ​ຊາວ​ນີ​ໄຟ​ບໍ່​ມີຈັກຄົນ​ເລີຍ​ຖືກ​ຂ້າ​ຕາຍ."},{"vNo":24,"txt":"ມີ​ຢູ່​ປະມານ​ຫ້າ​ສິບ​ຄົນ​ເທົ່າ​ນັ້ນ​ໄດ້​ຮັບ​ບາດ​ເຈັບ, ຜູ້​ຊຶ່ງ​ເປີດ​ຮັບ​ລູກ​ທະນູ​ຂອງ​ຊາວ​ເລ​ມັນ​ທີ່ທາງ​ເຂົ້າ, ແຕ່​ພວກ​ເຂົາ​ຖືກ​ປ້ອງ​ກັນ​ໄວ້​ດ້ວຍ​ໂລ່​ຂອງ​ພວກ​ເຂົາ, ແລະ ແຜ່ນ​ປົກ​ເອິກຂອງ​ພວກ​ເຂົາ, ແລະ ເຄື່ອງ​ປ້ອງ​ກັນ​ຫົວ​ຂອງ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ໄດ້​ຮັບ​ບາດ​ເຈັບ​ຢູ່​ທີ່ຂາ, ຊຶ່ງຫລາຍ​ຄົນ​ໄດ້​ຮັບ​ບາດ​ເຈັບ​ສາຫັດ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນ, ຄື​ເວລາ​ຊາວ​ເລ​ມັນ​ເຫັນ​ວ່າ​ນາຍ​ທະຫານ​ຊັ້ນຫົວໜ້າ​ຂອງ​ຕົນ​ຖືກ​ຂ້າ​ຕາຍ​ໝົດ​ແລ້ວ ພວກ​ເຂົາ​ຈຶ່ງ​ໄດ້​ປົບ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ ເພື່ອ​ແຈ້ງ​ຄວາມ​ກ່ຽວ​ກັບ​ຄວາມ​ເສຍ​ຫາຍ​ອັນ​ໃຫຍ່​ຫລວງ​ຂອງ​ຕົນ ຕໍ່​ອະ​ມາ​ລີ​ໄຄ​ຢາ​ຜູ້​ເປັນ​ກະສັດ​ຂອງ​ພວກ​ເຂົາ, ຊຶ່ງ​ເປັນ​ຄົນ​ຂອງ​ນີ​ໄຟ​ໂດຍ​ກຳເນີດ."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ໂມ​ໂຫຮ້າຍ​ໃຫ້​ຜູ້ຄົນ​ຂອງ​ຕົນ​ຫລາຍ​ທີ່​ສຸດ, ຍ້ອນ​ວ່າ​ລາວ​ບໍ່​ໄດ້​ບັນລຸ​ຕາມ​ຄວາມ​ປາ​ຖະໜາ​ຂອງ​ລາວທີ່​ມີ​ກັບ​ຊາວ​ນີ​ໄຟ; ເພາະ​ລາວ​ບໍ່​ໄດ້​ເອົາ​ພວກ​ເຂົາ​ມາສູ່​ແອກ​ແຫ່ງ​ຄວາມ​ເປັນຂ້າ​ທາດ."},{"vNo":27,"txt":"ແທ້​ຈິງ​ແລ້ວ, ລາວມີ​ຄວາມ​ຄຽດ​ແຄ້ນ​ຫລາຍ​ທີ່​ສຸດ, ແລະ ລາວ​ໄດ້​ສາບ​ແຊ່ງ​ພຣະ​ເຈົ້າ ແລະ ໂມ​ໂຣ​ໄນ​ນຳ​ອີກ, ໂດຍ​ກ່າວ​ຄຳ​ສາບານ​ວ່າ ລາວ​ຈະ​ກິນ​ເລືອດ​ຂອງ​ເພິ່ນ; ແລະ ນີ້​ຍ້ອນ​ວ່າ​ໂມ​ໂຣ​ໄນ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ​ໃນ​ການ​ຕຽມ​ພ້ອມ​ເພື່ອ​ຄວາມ​ປອດ​ໄພ​ຂອງ​ຜູ້ຄົນ​ຂອງ​ເພິ່ນ."},{"vNo":28,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອີກ​ທາງ​ໜຶ່ງຜູ້ຄົນ​ຂອງ​ນີ​ໄຟ​ໄດ້​ຖະຫວາຍ​ຄວາມ​ຂອບ​ພຣະ​ໄທ​ແດ່​ພຣະ​ເຈົ້າຂອງ​ພວກ​ເຂົາ, ເພາະ​ອຳນາດ​ອັນ​ຫາ​ທີ່​ປຽບ​ບໍ່​ໄດ້​ຂອງ​ພຣະ​ອົງໃນ​ການ​ປົດ​ປ່ອຍ​ພວກ​ເຂົາ​ໃຫ້​ພົ້ນຈາກ​ກຳມື​ຂອງ​ສັດຕູ​ຂອງ​ພວກ​ເຂົາ."},{"vNo":29,"txt":"ແລະ ປີທີ​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":30,"txt":"ແທ້​ຈິງ​ແລ້ວ, ແລ​ະ ມັນ​ມີ​ສັນ​ຕິ​ສຸກ​ຕໍ່​ເນື່ອງ​ກັນ​ໄປ​ໃນ​ບັນດາ​ປະຊາຊົນຂອງ​ນີ​ໄຟ, ແລະ ມີ​ຄວາມ​ຈະ​ເລີນ​ຮຸ່ງ​ເຮືອງຢ່າງ​ຍິ່ງ​ຢູ່​ໃນ​ສາດສະ​ໜາ​ຈັກ ເພາະວ່າ​ຄວາມ​ເອົາ​ໃຈ​ໃສ່ ແລະ ຄວາມ​ພາກ​ພຽນ​ຂອງ​ພວກ​ເຂົາຊຶ່ງມີ​ຕໍ່​ພຣະ​ຄຳ​ຂອງ​ພຣະ​ເຈົ້າ ຊຶ່ງຮີ​ລາມັນ, ຊິບ​ລັນ, ແລະ ໂຄ​ຣິ​ອານ​ທັນ, ແລະ ອຳ​ໂມນ ແລະ ພີ່ນ້ອງ​ຂອງ​ເພິ່ນ​ໄດ້​ປະກາດ​ກັບ​ພວກ​ເຂົາ, ແທ້​ຈິງ​ແລ້ວ, ແລະ ໂດຍ​ຄົນ​ທັງ​ໝົດ​ຜູ້​ທີ່​ໄດ້​ຮັບ​ແຕ່ງຕັ້ງ​ໃຫ້​ມີ​ຖານະ​ອັນ​ສັກສິດ​ຂອງ​ພຣະ​ເຈົ້າ, ໂດຍ​ການ​ຮັບ​ບັບຕິ​ສະມາ​ໄວ້​ກັບ​ການ​ກັບ​ໃຈ, ແລະ ໄດ້​ອອກ​ໄປ​ສິດສອນ​ໃນ​ບັນດາ​ຜູ້ຄົນ."}]}