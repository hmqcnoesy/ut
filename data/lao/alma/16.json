{"heading":"ຊາວ​ເລ​ມັນ​ທຳ​ລາຍ​ຜູ້ຄົນ​ອຳ​ໂມນ​ໄນ​ຮາ—ໂຊ​ລຳ​ນຳພາ​ຊາວ​ນີ​ໄຟ​ເພື່ອ​ເອົາ​ຊະນະ​ຊາວ​ເລ​ມັນ—ແອວ​ມາ​ກັບ​ແອມ​ມິວ​ເລັກ ແລະ ຜູ້​ອື່ນໆ​ສິດສອນ​ພຣະ​ຄຳ—ພວກ​ເພິ່ນ​ສອນ​ວ່າ ຫລັງ​ຈາກ​ການ​ຟື້ນ​ຄືນ​ຊີວິດ​ຂອງ​ພຣະ​ຄຣິດ​ແລ້ວ ພຣະ​ອົງ​ຈະ​ມາ​ປະກົດ​ຕໍ່​ຊາວ​ນີ​ໄຟ. ປະມານ 81–77 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":15,"nextNo":17,"chapterTitle":"ແອວ​ມາ 16","prevTitle":"ແອວ​ມາ 15","nextTitle":"ແອວ​ມາ 17","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນໃນ​ປີ​ທີ​ສິບ​ເອັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໃນ​ວັນ​ທີ​ຫ້າ​ຂອງ​ເດືອນ​ສອງ, ມັນ​ມີ​ສັນຕິ​ສຸກ​ທີ່​ສຸດ​ຢູ່​ໃນ​ແຜ່ນດິນ​ເຊ​ລາ​ເຮັມລາ, ບໍ່​ມີ​ສົງຄາມ ແລະ ການ​ຂັດ​ແຍ້ງກັນ​ຕັ້ງຫລາຍ​ປີ​ຈົນ​ເຖິງ​ວັນ​ທີ​ຫ້າ​ຂອງ​ເດືອນ​ສອງ, ໃນ​ປີ​ທີ​ສິບ​ເອັດ​ຈຶ່ງ​ມີ​ສຽງ​ຮ້ອງ​ປ່າວ​ເລື່ອງ​ສົງຄາມ​ທີ່​ໄດ້​ຍິນ​ໄປ​ທົ່ວ​ແຜ່ນດິນ."},{"vNo":2,"txt":"ເພາະ​ຈົ່ງ​ເບິ່ງ, ກອງທັບຂອງ​ຊາວ​ເລ​ມັນ​ໄດ້ຍົກ​ເຂົ້າມາ​ທາງ​ດ້ານ​ຖິ່ນ​ແຫ້ງ​ແລ້ງ​ກັນດານ​ໃນ​ຊາຍ​ແດນ​ຂອງ​ແຜ່ນດິນ, ຈົນກະທັ້ງ​ເຂົ້າ​ໄປ​ໃນ​ເມືອງ​ອຳ​ໂມນ​ໄນ​ຮາ, ແລະ ເລີ່ມ​ຂ້າ​ຜູ້ຄົນ ແລະ ທຳລາຍ​ຕົວ​ເມືອງ."},{"vNo":3,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ, ກ່ອນ​ທີ່​ຊາວ​ນີ​ໄຟ​ຈະ​ລວມ​ກຳລັງ​ທະຫານ​ໃຫ້​ພຽງພໍ​ທີ່​ຈະ​ຂັບ​ໄລ່ພວກ​ສັດຕູ​ອອກ​ຈາກ​ແຜ່ນດິນ​ໄປ, ພວກ​ສັດຕູ​ກໍ​ໄດ້​ທຳລາຍ​ຜູ້ຄົນ​ທີ່ຢູ່​ໃນ​ເມືອງ​ອຳ​ໂມນ​ໄນ​ຮາ​ກ່ອນ​ແລ້ວ, ແລະ ໄດ້​ທຳລາຍ​ບາງ​ຄົນ​ທີ່ຢູ່​ຮອບ​ຊາຍ​ແດນ​ໂນ​ອາ​ນຳ​ອີກ, ແລະ ໄດ້​ຈັບ​ຄົນ​ອື່ນໆ​ໄປ​ເປັນ​ຊະ​ເລີຍ​ເຂົ້າໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":4,"txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ປາ​ຖະໜາ​ຈະ​ໄດ້​ຄົນ​ຜູ້​ທີ່​ຖືກ​ຈັບ​ໄປ​ເປັນ​ຊະ​ເລີຍ​ໃນ​ຖິ່ນ​ແຫ້ງ​ແລ້ງ​ກັນດານ​ຂອງ​ພວກ​ເຂົາ​ກັບ​ຄືນ​ມາ."},{"vNo":5,"txt":"ດັ່ງນັ້ນ, ຜູ້​ທີ່​ຖືກ​ແຕ່ງ​ຕັ້ງ​ໃຫ້​ເປັນ​ຫົວ​ໜ້າ​ນາຍ​ທະຫານ​ເບິ່ງ​ແຍງ​ກອງທັບ​ຊາວ​ນີ​ໄຟ, (ແລະ ຊື່​ລາວ​ວ່າ ໂຊ​ລຳ, ແລະ ລາວ​ມີ​ລູກ​ຊາຍ​ສອງ​ຄົນ, ລີ​ໄຮ ແລະ ເອ​ຮາ)—ບັດ​ນີ້​ໂຊ​ລຳ​ກັບ​ລູກ​ຊາຍ​ທັງ​ສອງ​ຂອງ​ລາວ​ຮູ້ຈັກ​ວ່າ ແອວ​ມາ​ເປັນ​ມະຫາ​ປະ​ໂລຫິດ​ເບິ່ງ​ແຍງ​ສາດສະ​ໜາ​ຈັກ, ແລະ ໂດຍ​ທີ່​ໄດ້​ຍິນ​ວ່າ ເພິ່ນ​ມີ​ວິນ​ຍານ​ແຫ່ງ​ການ​ທຳນາຍ​ຢູ່​ນຳ, ດັ່ງນັ້ນ ເຂົາ​ເຈົ້າຈຶ່ງ​ໄດ້​ໄປ​ຫາ​ເພິ່ນ​ໂດຍ​ປາ​ຖະ​ໜາ​ຈະ​ໄດ້​ຮູ້​ວ່າ ພຣະຜູ້​ເປັນ​ເຈົ້າຈະ​ພໍ​ພຣະ​ໄທ​ຫລື​ບໍ່ ທີ່​ເຂົາ​ເຈົ້າຈະ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເພື່ອ​ຊອກ​ຫາ​ພີ່ນ້ອງ​ຂອງ​ເຂົາ​ເຈົ້າ, ຜູ້​ທີ່​ຖືກ​ຊາວ​ເລ​ມັນ​ຈັບ​ໄປ​ເປັນ​ຊະ​ເລີຍ​ນັ້ນ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ທູນ​ຖາມ​ພຣະຜູ້​ເປັນ​ເຈົ້າກ່ຽວ​ກັບ​ເລື່ອງ​ນີ້. ແລະ ແອວ​ມາ​ກັບ​ຄືນ​ມາ ແລະ ເວົ້າກັບ​ເຂົາ​ເຈົ້າວ່າ: ຈົ່ງ​ເບິ່ງ, ຊາວ​ເລ​ມັນ​ຈະ​ຂ້າມ​ແນ່ນ້ຳ​ຊີ​ໂດນ​ທາງ​ດ້ານ​ໃຕ້​ຂອງ​ຖິ່ນ​ແຫ້ງ​ແລ້ງ​ກັນດານ, ຖັດຂຶ້ນ​ໄປ​ທາງ​ຊາຍ​ແດນ​ຂອງ​ແຜ່ນດິນ​ແມນ​ທາຍ. ແລະ ຈົ່ງ​ເບິ່ງ, ບ່ອນ​ນັ້ນພວກ​ເຈົ້າ​ຈະ​ເຫັນ​ພວກ​ເຂົາ​ທາງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ, ແລະ ບ່ອນ​ນັ້ນພຣະຜູ້​ເປັນ​ເຈົ້າຈະ​ປົດ​ປ່ອຍ​ພີ່ນ້ອງ​ຂອງ​ພວກ​ເຈົ້າ ຊຶ່ງຖືກ​ຊາວ​ເລ​ມັນ​ຈັບ​ໄປ​ເປັນ​ຊະ​ເລີຍ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂຊ​ລຳ​ກັບ​ລູກ​ຊາຍ​ຂອງລາວ​ໄດ້​ຂ້າມ​ແມ່ນ້ຳ​ຊີ​ໂດນ​ໄປ​ພ້ອມ​ກັບ​ກອງທັບ​ທະຫານ​ຂອງ​ລາວ, ແລະ ເດີນ​ທັບ​ກາຍ​ຊາຍ​ແດນ​ແມນ​ທາຍ​ໄປ​ໃນ​ຖິ່ນ​ແຫ້ງ​ແລ້ງ​ກັນ​ດານ​ທາງ​ດ້ານ​ໃຕ້ ຊຶ່ງຢູ່​ທາງ​ທາງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ."},{"vNo":8,"txt":"ແລະ ພວກ​ເຂົາ​ໄດ້​ເຂົ້າ​ໂຈມ​ຕີ​ກອງ​ທັບ​ຊາວ​ເລ​ມັນ, ແລະ ຊາວ​ເລ​ມັນ​ໄດ້​ກະ​ຈັດກະຈາຍ​ໄປ ແລະ ຖືກ​ຂັບ​ໄລ່​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ພວກ​ເຂົາ​ຈຶ່ງ​ໄດ້​ເອົາ​ພີ່ນ້ອງ​ຂອງ​ພວກ​ເຂົາ​ທີ່​ຖືກ​ຊາວ​ເລ​ມັນ​ຈັບ​ໄປ​ເປັນ​ຊະ​ເລີຍ​ນັ້ນຄືນ​ມາ, ແລະ ບໍ່​ມີ​ຜູ້​ໃດ​ຫາຍ​ສາບ​ສູນ​ໄປ​ເລີຍສຳລັບ​ຜູ້​ທີ່​ຖືກ​ຈັບ​ໄປ​ເປັນ​ຊະ​ເລີຍ​ນັ້ນ. ແລະ ພີ່ນ້ອງ​ຂອງ​ພວກ​ເຂົາ​ກໍ​ໄດ້​ພາ​ພວກ​ເຂົາ​ກັບ​ຄືນ​ໄປ​ຫາ​ແຜ່ນດິນ​ຂອງ​ພວກ​ເຂົາ​ຕາມ​ເດີມ."},{"vNo":9,"txt":"ແລະ ປີ​ທີ​ສິບ​ເອັດ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດັ່ງ​ນີ້, ໂດຍ​ທີ່​ຊາວ​ເລ​ມັນ​ຖືກ​ຂັບ​ໄລ່​ອອກ​ຈາກ​ແຜ່ນດິນ, ແລະ ຜູ້ຄົນ​ຂອງ​ອຳ​ໂມນ​ໄນ​ຮາ​ຖືກ​ທຳລາຍ; ແທ້​ຈິງ​ແລ້ວ, ຊາວ​ອຳ​ໂມນ​ໄນ​ຮາ​ທຸກ​ຄົນ​ທີ່​ມີ​ຊີວິດ​ຢູ່​ຖືກ​ທຳລາຍ​ໝົດ, ພ້ອມ​ທັງ​ເມືອງ​ໃຫຍ່​ຂອງ​ພວກ​ເຂົາ​ນຳ​ອີກ, ຊຶ່ງພວກ​ເຂົາ​ໄດ້​ເວົ້າວ່າ ພຣະ​ເຈົ້າຈະ​ທຳລາຍ​ບໍ່​ໄດ້, ເພາະ​ຄວາມ​ຍິ່ງ​ໃຫຍ່​ຂອງ​ມັນ."},{"vNo":10,"txt":"ແຕ່​ຈົ່ງ​ເບິ່ງ, ໃນ​ມື້​ດຽວ​ເທົ່າ​ນັ້ນກໍ​ເຫລືອ​ພຽງ​ແຕ່​ຄວາມ​ຫວ່າງ​ເປົ່າ; ແລະ ຊາກ​ສົບ​ຖືກ​ໝາ ແລະ ສັດປ່າ​ໃນ​ຖິ່ນ​ແຫ້ງ​ແລ້ງ​ກັນດານ​ສີກ​ກິນ."},{"vNo":11,"txt":"ເຖິງ​ຢ່າງ​ໃດ​ກໍ​ຕາມ, ຕໍ່​ມາ​ຫລາຍ​ມື້ ຊາກ​ສົບ​ຂອງ​ພວກ​ເຂົາ​ຍັງ​ກອງ​ກັນ​ຢູ່​ໃນ​ຜືນ​ແຜ່ນດິນ​ໂລກ​ນັ້ນ, ແລະ ຖືກ​ປົກ​ຄຸມ​ໄປ​ດ້ວຍ​ສິ່ງ​ຂອງ​ບາງໆ ແລະ ກິ່ນ​ຂອງ​ມັນ​ຮຸນ​ແຮງ​ທີ່​ສຸດ​ຈົນ​ວ່າ​ຜູ້ຄົນ​ບໍ່​ສາມາດ​ເຂົ້າ​ໄປ​ເປັນ​ເຈົ້າຂອງ​ແຜ່ນດິນ​ອຳ​ໂມນ​ໄນ​ຮາ​ເປັນ​ເວລາ​ຫລາຍ​ປີ. ມັນ​ຈຶ່ງ​ມີ​ຊື່ວ່າ​ແຜ່ນດິນ​ຮ້າງ​ຂອງ​ຊາວ​ນີຮໍ; ເພາະວ່າ​ຄົນ​ພວກ​ນັ້ນມີ​ອາຊີບ​ດຽວກັນ​ກັບ​ນີຮໍຜູ້​ຖືກ​ຂ້າ​ຕາຍ ແລະ ແຜ່ນດິນ​ຂອງ​ພວກ​ເຂົາ​ໄດ້​ຮ້າງເປົ່າ."},{"vNo":12,"txt":"ແລະ ຊາວ​ເລ​ມັນ​ບໍ່​ໄດ້​ມາ​ກໍ່​ສົງຄາມ​ກັບ​ຊາວ​ນີ​ໄຟ​ອີກ​ຈົນ​ເຖິງ​ປີ​ທີ​ສິບ​ສີ່​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ. ແລະ ຜູ້ຄົນ​ຂອງ​ນີ​ໄຟ​ມີ​ສັນຕິ​ສຸກ​ຕິດ​ຕໍ່​ກັນ​ທົ່ວ​ແຜ່ນດິນ​ເປັນ​ເວລາ​ສາມ​ປີ​ດັ່ງ​ນີ້."},{"vNo":13,"txt":"ແລະ ແອວ​ມາ​ກັບ​ແອມ​ມິວ​ເລັກ​ໄດ້​ອອກ​ໄປ​ສອນ​ເລື່ອງ​ການ​ກັບ​ໃຈ​ໃຫ້​ແກ່​ຜູ້ຄົນ​ໃນ​ພຣະ​ວິຫານ, ແລະ ໃນ​ບ່ອນ​ລີ້​ໄພ, ແລະ ໃນ​ທຳ​ມະ​ສາ​ລາ​ຂອງ​ພວກ​ເຂົາ​ນຳ​ອີກ, ຊຶ່ງຖືກ​ສ້າງ​ໄວ້​ຕາມ​ແບບ​ຂອງ​ຊາວ​ຢິວ."},{"vNo":14,"txt":"ແລະ ຄົນ​ຫລາຍ​ຕໍ່​ຫລາຍ​ຄົນ​ທີ່​ຍອມ​ຟັງ​ຄຳ​ເວົ້າຂອງ​ພວກ​ເພິ່ນ, ພວກ​ເພິ່ນ​ກໍ​ໄດ້​ໃຫ້​ພຣະ​ຄຳ​ຂອງ​ພຣະ​ເຈົ້າ​ແກ່​ພວກ​ເຂົາ​ຕໍ່​ໄປ​ໂດຍ​ບໍ່​ເຫັນ​ແກ່​ຜູ້​ໃດ​ຜູ້​ໜຶ່ງ."},{"vNo":15,"txt":"ແລະ ແອວ​ມາກັບ​ແອມ​ມິວ​ເລັກ ແລະ ຄົນ​ອີກ​ຫລາຍ​ຄົນ​ທີ່​ໄດ້​ຮັບ​ເລືອກ​ເພື່ອ​ເຮັດ​ວຽກ​ງານ​ໄດ້​ອອກ​ໄປ​ດັ່ງນັ້ນ ເພື່ອ​ສິດສອນ​ພຣະ​ຄຳ​ທົ່ວ​ແຜ່ນດິນ. ແລະ ການ​ສ້າງ​ຕັ້ງ​ສາດສະໜາ​ຈັກ​ຈຶ່ງ​ກວ້າງ​ຂວາງ​ທົ່ວ​ແຜ່ນດິນ​ທຸກ​ພາກ​ໂດຍ​ຮອບ, ໃນ​ບັນດາ​ຜູ້ຄົນ​ທັງ​ໝົດ​ຂອງ​ຊາວ​ນີ​ໄຟ."},{"vNo":16,"txt":"ແລະ ບໍ່ມີ​ຄວາມ​ບໍ່ສະ​ເໝີ​ພາບ​ໃນ​ບັນດາ​ພວກ​ເຂົາ; ພຣະຜູ້​ເປັນ​ເຈົ້າ​ໄດ້ຖອກເທ​ພຣະ​ວິນ​ຍານ​ຂອງ​ພຣະ​ອົງ​ລົງ​ມາ​ທົ່ວ​ແຜ່ນດິນ​ເພື່ອ​ຕຽມ​ຈິດ​ໃຈ​ຂອງ​ລູກ​ຫລານ​ມະນຸດ, ຫລື ເພື່ອ​ຕຽມ​ໃຈ​ຂອງ​ພວກ​ເຂົາ ເພື່ອ​ຮັບ​ພຣະ​ຄຳ ຊຶ່ງຈະ​ສິດສອນ​ໃນ​ບັນດາ​ພວກ​ເຂົາ​ໃນ​ເວລາ​ແຫ່ງ​ການສະ​ເດັດ​ມາ​ຂອງ​ພຣະ​ອົງ—"},{"vNo":17,"txt":"ເພື່ອ​ພວກ​ເຂົາ​ຈະ​ບໍ່​ໄດ້​ດື້​ດ້ານ​ຕໍ່​ພຣະ​ຄຳ, ເພື່ອ​ພວກ​ເຂົາ​ຈະ​ບໍ່​ໄດ້​ເປັນ​ຄົນ​ທີ່​ບໍ່​ເຊື່ອ​ຖື, ແລະ ໄປ​ຫາ​ຄວາມ​ພິນາດ, ແຕ່​ເພື່ອ​ພວກ​ເຂົາ​ຈະ​ໄດ້​ຮັບ​ພຣະ​ຄຳ​ດ້ວຍ​ຄວາມ​ປິ​ຕິ​ຍິນ​ດີ, ແລະ ຄື​ກັນ​ກັບ​ກິ່ງ​ງ່າ​ທີ່​ຖືກ​ຕໍ່​ເຂົ້າກັບ​ແນວ​ອະ​ງຸ່ນ​ແທ້ ເພື່ອ​ພວກ​ເຂົາ​ຈະ​ໄດ້​ເຂົ້າ​ໄປ​ໃນ​ທີ່​ພັກຂອງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":18,"txt":"ບັດ​ນີ້ພວກ​ປະ​ໂລຫິດ​ເຫລົ່ານັ້ນ ຊຶ່ງ​ໄດ້​ອອກ​ໄປ​ໃນ​ບັນດາ​ຜູ້ຄົນ​ໄດ້​ສິດສອນ​ໂທດ​ຂອງ​ການ​ເວົ້າຕົວະ, ແລະ ການຫລອກລວງ, ແລະ ການ​ອິດສາ​ບັງ​ບຽດ, ແລະ ການ​ຜິດ​ຖຽງ​ກັນ, ແລະ ການ​ມີ​ເຈດ​ຕະນາ​ຮ້າຍ, ແລະ ການ​ໝິ່ນປະໝາດ, ແລະ ການ​ຂີ້ລັກ​ມັກ​ສົກ, ການ​ໂຈນ​ລະກຳ, ການ​ປຸ້ນ​ຈີ້, ການ​ຄາດ​ຕະກຳ, ການ​ຫລິ້ນ​ຊູ້, ແລະ ຕັນຫາ​ລາມົກ​ທຸກ​ຢ່າງ, ໂດຍ​ຮ້ອງ​ບອກ​ວ່າ ສິ່ງ​ເຫລົ່າ​ນີ້​ບໍ່​ຄວນ​ມີ​ເລີຍ—"},{"vNo":19,"txt":"ໂດຍ​ສິດສອນ​ເຖິງ​ສິ່ງ​ຈະ​ຕ້ອງ​ມາ​ເຖິງ​ໃນ​ບໍ່​ຊ້າ​ນີ້; ແທ້​ຈິງ​ແລ້ວ, ໂດຍ​ສິດສອນ​ເຖິງ​ການສະ​ເດັດ​ມາ​ຂອງ​ພຣະ​ບຸດ​ຂອງ​ພຣະ​ເຈົ້າ, ການ​ຮັບ​ທຸກ​ເວດທະນາ ແລະ ການ​ສິ້ນ​ພຣະ​ຊົນ​ຂອງ​ພຣະ​ອົງ, ແລະ ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ."},{"vNo":20,"txt":"ແລະ ຫລາຍ​ຄົນ​ໄດ້​ສອບ​ຖາມ​ກ່ຽວ​ກັບ​ສະຖານ​ທີ່​ທີ່​ພຣະ​ບຸດ​ຂອງ​ພຣະ​ເຈົ້າຈະ​ສະ​ເດັດ​ມາ; ແລະ ພວກ​ເຂົາ​ໄດ້​ຖືກ​ສອນ​ວ່າ ພຣະ​ອົງ​ຈະ​ປະກົດ​ຕໍ່​ພວກ​ເຂົາ​ຫລັງ​ຈາກ​ການ​ຟື້ນ​ຄືນ​ຊີວິດ​ຂອງ​ພຣະ​ອົງ; ແລະ ສິ່ງ​ນີ້​ຜູ້ຄົນ​ກໍ​ໄດ້​ຍິນ​ດ້ວຍ​ຄວາມ​ຊື່ນ​ຊົມ ແລະ ດີໃຈ​ຫລາຍ​ທີ່ສຸດ."},{"vNo":21,"txt":"ແລະ ບັດ​ນີ້​ຫລັງ​ຈາກ​ໄດ້​ຈັດ​ຕັ້ງ​ສາດສະໜາ​ຈັກ​ຂຶ້ນ​ທົ່ວ​ແຜ່ນດິນ​ແລ້ວ—ໂດຍ​ມີ​ໄຊຊະນະ​ເໜືອ​ມານ, ແລະ ພຣະ​ຄຳ​ຂອງ​ພຣະ​ເຈົ້າ​ໄດ້​ຖືກ​ສອນ​ໃນ​ຄວາມ​ບໍລິສຸດ​ທົ່ວ​ແຜ່ນ​ດິນ, ແລະ ພຣະຜູ້​ເປັນ​ເຈົ້າ​ໄດ້​ຖອກ​ເທ​ພຣະ​ພອນ​ຂອງ​ພຣະ​ອົງ​ລົງ​ມາ​ເທິງຜູ້ຄົນ—ປີ​ທີ​ສິບ​ສີ່​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."}]}