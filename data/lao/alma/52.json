{"heading":"ອາມ​ໂມ​ຣອນ​ຂຶ້ນ​ແທນ​ອະ​ມາ​ລີ​ໄຄ​ຢາ​ໃນ​ຖານະ​ເປັນ​ກະສັດ​ຂອງ​ຊາວ​ເລ​ມັນ—ໂມ​ໂຣ​ໄນ, ທີ​ອານ​ຄຳ, ແລະ ລີ​ໄຮ ນຳພາ​ຊາວ​ນີ​ໄຟ​ເພື່ອ​ເອົາ​ຊະນະ​ສົງຄາມ​ກັບ​ຊາວ​ເລ​ມັນ—ເມືອງ​ມິວ​ເລັກ​ຖືກ​ຍຶດກັບ​ຄືນ​ມາ, ແລະ ຢາ​ໂຄບ​ຄົນ​ເລ​ມັນ​ຖືກ​ຂ້າ​ຕາຍ. ປະມານ 66–64 ປີ ກ່ອນ ຄ.ສ.","prevAbbr":"alma","prevNo":51,"nextAbbr":"alma","nextNo":53,"chapterTitle":"ແອວ​ມາ ໕໒","verses":[{"vNo":"1 ","txt":"ແລະ ບັດ​ນີ້, ເຫດການ​ໄດ້​ບັງ​ເກີດຂຶ້ນ​ໃນ​ປີ​ທີ​ຊາວ​ຫົກ​ແຫ່ງ​ການ​ປົກ​ຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ຈົ່ງ​ເບິ່ງ, ເວລາ​ຊາວ​ເລ​ມັນ​ຕື່ນ​ຂຶ້ນມາ​ໃນ​ຕອນ​ເຊົ້າ, ຊຶ່ງ​ເປັນ​ມື້​ທຳ​ອິດ​ຂອງ​ເດືອນ​ໜຶ່ງ, ຈົ່ງ​ເບິ່ງ, ພວກ​ເຂົາ​ໄດ້​ເຫັນ​ອະ​ມາ​ລີ​ໄຄ​ຢາ​ຕາຍ​ຢູ່​ໃນ​ຜ້າ​ເຕັ້ນ​ຂອງ​ລາວ; ແລະ ພວກ​ເຂົາ​ກໍ​ໄດ້​ເຫັນ​ອີກ​ວ່າ​ທີ​ອານ​ຄຳ​ຕຽມ​ພ້ອມ​ແລ້ວ​ທີ່​ຈະ​ສູ້​ຮົບ​ກັບ​ພວກ​ເຂົາ​ໃນ​ມື້ນັ້ນ."},{"vNo":"2 ","txt":"ແລະ ບັດ​ນີ້, ເວລາ​ຊາວ​ເລ​ມັນ​ເຫັນ​ດັ່ງນີ້​ແລ້ວ ພວກ​ເຂົາ​ກໍ​ຕົກ​ໃຈ ແລະ ມີ​ຄວາມ​ຢ້ານ​ກົວ​ຫລາຍ; ແລະ ພວກ​ເຂົາ​ຈຶ່ງ​ໄດ້​ເລີກລົ້ມ​ແຜນການ​ຂອງ​ພວກ​ເຂົາ​ທີ່​ຈະ​ເດີນ​ທັບ​ໄປ​ຫາ​ແຜ່ນດິນ​ທາງ​ເໜືອ, ແລະ ພວກ​ເຂົາ​ໄດ້​ຖອຍ​ກອງທັບ​ທັງ​ໝົດ​ເຂົ້າ​ໄປ​ໃນ​ເມືອງ​ມິວ​ເລັກ, ແລະ ເຂົ້າ​ໄປ​ຫາ​ທີ່​ກຳ​ບັງ​ໃນ​ຄ້າຍ​ຂອງ​ພວກ​ເຂົາ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນ້ອງ​ຊາຍ​ຂອງ​ອະ​ມາ​ລີ​ໄຄ​ຢາ​ໄດ້​ຖືກ​ແຕ່ງຕັ້ງ​ໃຫ້​ເປັນ​ກະສັດ​ປົກຄອງ​ຜູ້ຄົນ; ແລະ ລາວ​ມີ​ຊື່ວ່າ ອາມ​ໂມ​ຣອນ; ກະສັດ​ອາມ​ໂມ​ຣອນ​ນ້ອງ​ຊາຍ​ຂອງ​ກະສັດ​ອະ​ມາ​ລີ​ໄຄ​ຢາຈຶ່ງ​ໄດ້​ຖືກ​ແຕ່ງຕັ້ງ​ໃຫ້​ປົກຄອງ​ແທນ​ດັ່ງນີ້."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອາມ​ໂມ​ຣອນ​ໄດ້​ສັ່ງ​ໃຫ້​ຜູ້ຄົນ​ປົກຄອງ​ຫົວ​ເມືອງ​ເຫລົ່ານັ້ນ​ໄວ້, ເພາະ​ພວກ​ເຂົາ​ໄດ້​ເມືອງ​ເຫລົ່ານັ້ນ​ມາ​ດ້ວຍ​ການ​ເສຍ​ເລືອດ​ເນື້ອ; ເພາະ​ກ່ອນ​ທີ່​ພວກ​ເຂົາ​ຈະ​ໄດ້​ເມືອງ​ໃດ​ມາ ພວກ​ເຂົາ​ຕ້ອງ​ໄດ້​ນອງ​ເລືອດ​ຢ່າງ​ຫລວງຫລາຍ."},{"vNo":"5 ","txt":"ແລະ ບັດ​ນີ້, ທີ​ອານ​ຄຳ​ເຫັນ​ວ່າ​ຊາວ​ເລ​ມັນ​ຕັ້ງ​ໃຈ​ທີ່​ຈະ​ຮັກສາ​ເມືອງ​ເຫລົ່າ​ນັ້ນ ແລະ ພາກສ່ວນ​ຕ່າງໆ​ຂອງ​ແຜ່ນດິນ​ທີ່​ພວກ​ເຂົາ​ໄດ້ມາ, ແລະ ໂດຍ​ທີ່​ໄດ້​ເຫັນ​ຄວາມ​ຫລວງຫລາຍ​ຂອງ​ຈຳນວນ​ຜູ້ຄົນ, ທີ​ອາ​ນຄຳຈຶ່ງ​ຄິດ​ວ່າ​ມັນ​ບໍ່​ສົມຄວນ​ທີ່​ລາວ​ຈະ​ເຂົ້າ​ໂຈມ​ຕີ​ພວກ​ເຂົາ​ໃນ​ຄ້າຍ​ເຫລົ່ານັ້ນ."},{"vNo":"6 ","txt":"ແຕ່​ລາວ​ໄດ້​ຈັດ​ວາງ​ກຳລັງ​ທະຫານ​ຂອງ​ລາວ​ໄວ້​ໂດ​ຍຮອບ, ຄື​ກັນ​ກັບ​ວ່າ​ກຳລັງ​ຕຽມ​ເຮັດ​ເສິກ; ແທ້​ຈິງ​ແລ້ວ, ລາວ​ກຳລັງ​ຕຽມ​ປ້ອງ​ກັນ​ຕົວ​ໃຫ້​ພົ້ນຈາກ​ພວກ​ນັ້ນ, ໂດຍ​ສ້າງ​ກຳ​ແພງ​ຂຶ້ນ​ໂດຍ​ຮອບ ແລະ ຕຽມ​ບ່ອນ​ຕັ້ງກຳລັງ​ໄວ້."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ຕຽມ​ສົງຄາມ​ຢູ່​ສະ​ເໝີ ຈົນ​ກວ່າ​ໂມ​ໂຣ​ໄນ​ສົ່ງ​ທະຫານ​ຈຳນວນ​ຫລວງຫລາຍ​ໄປ​ເພີ່ມ​ກຳລັງ​ຂອງ​ລາວ."},{"vNo":"8 ","txt":"ແລະ ໂມ​ໂຣ​ໄນ​ໄດ້​ອອກ​ຄຳ​ສັ່ງ​ມາ​ຫາ​ລາວອີກ​ວ່າ ລາວ​ຄວນ​ກັກ​ຂັງ​ຊະ​ເລີຍ​ເສິກ​ທັງ​ໝົດ​ທີ່​ຕົກ​ຢູ່​ໃນ​ກຳມື​ຂອງ​ລາ​ວ​ໄວ້; ເພາະວ່າ​ຊາວ​ເລ​ມັນ​ໄດ້​ຈັບ​ເອົາ​ຊະ​ເລີຍ​ເສິກ​ເປັນ​ຈຳນວນ​ຫລວງຫລາຍ​ໄປ, ຄື​ລາວ​ຕ້ອງ​ກັກ​ຂັງ​ຊະ​ເລີຍ​ເສິກ​ຂອງ​ຊາວ​ເລ​ມັນ​ທັງ​ໝົດ​ໄວ້​ເພື່ອ​ເປັນ​ການ​ໄຖ່​ເອົາ​ພວກ​ທີ່​ຊາວ​ເລ​ມັນ​ໄດ້​ຈັບ​ໄປ​ນັ້ນ."},{"vNo":"9 ","txt":"ແລະ ເພິ່ນ​ໄດ້​ສັ່ງ​ມາ​ອີກ​ວ່າ ລາວ​ຄວນ​ຕັ້ງ​ດ່ານ​ຄ້າຍ​ໄວ້​ໃນ​ແຜ່ນ​ດິນ​ອຸດົມ​ສົມບູນ, ແລະ ຍຶດ​ເສັ້ນ​ທາງ​ແຄບ​ຊຶ່ງ​ເສື່ອມ​ຕໍ່​ໄປ​ຫາ​ແຜ່ນ​ດິນ​ທາງ​ເໜືອ​ໄວ້, ຖ້າ​ບໍ່​ດັ່ງ​ນັ້ນ ຊາວ​ເລ​ມັນ​ຈະ​ຍຶດ​ເອົາ​ຈຸດ​ນັ້ນ ແລະ ຈະ​ມີ​ອຳນາດ​ລົບ​ກວນ​ພວກ​ເຂົາ​ທຸກໆ​ດ້ານ."},{"vNo":"10 ","txt":"ແລະ ໂມ​ໂຣ​ໄນ​ສັ່ງ​ມາ​ຫາ​ລາວ​ອີກ, ໂດຍ​ປາ​ຖະໜາ​ຢາກ​ໃຫ້​ລາວ​ໝັ້ນຄົງ​ຢູ່​ໃນ​ການ​ປົກ​ປັກ​ຮັກສາ​ແຜ່ນດິນ​ສ່ວນ​ນີ້ ແລະ​ໃຫ້​ພະຍາຍາມ​ຫາ​ໂອກາດ​ໂດຍ​ທຸກ​ວິທີ​ທາງ​ທີ່​ຈະ​ສ້າງ​ຄວາມ​ເສຍ​ຫາຍ​ໃຫ້​ແກ່​ຊາວ​ເລ​ມັນ​ໃນ​ແຜ່ນດິນ​ສ່ວນນີ້​ໃຫ້​ຫລາຍ​ທີ່​ສຸດ​ເທົ່າ​ທີ່​ຈະ​ມີ​ກຳລັງ​ເຮັດ​ໄດ້ ເພື່ອ​ວ່າ​ລາວຈະ​ໄດ້​ຍຶດ​ເມືອງ​ຕ່າງໆ​ຄືນ​ມາ ເຖິງ​ແມ່ນ​ວ່າ​ມັນ​ຈະ​ໄດ້​ມາ​ໂດຍ​ກົນອຸບາຍ​ເລ້​ຫລ່ຽມ ຫລື ໂດຍ​ວິທີ​ໃດ​ກໍ​ຕາມ; ແລະ ໃຫ້​ລາວ​ຕັ້ງ​ຄ້າຍ ແລະ ເສີມ​ກຳລັງ​ຂຶ້ນຕາມ​ຫົວ​ເມືອງ​ຕ່າງໆ​ທີ່​ຍັງ​ບໍ່​ໄດ້​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ​ເທື່ອ."},{"vNo":"11 ","txt":"ແລະ ເພິ່ນ​ໄດ້​ບອກ​ລາວ​ວ່າ, ຂ້າພະ​ເຈົ້າຢາກ​ມາ​ຫາ​ທ່ານ, ແຕ່​ຈົ່ງ​ເບິ່ງ, ຊາວ​ເລ​ມັນ​ໄດ້​ເຂົ້າມາ​ໂຈມ​ຕີ​ພວກ​ເຮົາ​ຢູ່​ທາງ​ຊາຍ​ແດນ​ຂອງ​ແຜ່ນດິນ​ໃກ້​ທະ​ເລ​ທາງຕາ​ເວັນ​ຕົກ; ແລະ ຈົ່ງ​ເບິ່ງ, ຂ້າພະ​ເຈົ້າຕ້ອງ​ໄປ​ຕໍ່ຕ້ານ​ພວກ​ເຂົາ, ດັ່ງນັ້ນ ຂ້າພະ​ເຈົ້າຈຶ່ງ​ມາ​ຫາ​ທ່ານ​ບໍ່​ໄດ້."},{"vNo":"12 ","txt":"ບັດ​ນີ້, ກະສັດ (ອາມ​ໂມ​ຣອນ) ໄດ້​ອອກ​ຈາກ​ແຜ່ນດິນ​ເຊ​ລາ​ເຮັມ​ລາ​ໄປ, ແລະ ໄດ້​ເຮັດ​ໃຫ້​ເປັນ​ທີ່​ຮູ້​ແກ່​ລາ​ຊິນີກ່ຽວ​ກັບ​ການ​ຕາຍ​ຂອງ​ອ້າຍ​ຂອງ​ລາວ, ແລະ ລາວ​ໄດ້​ເຕົ້າ​ໂຮມ​ຄົນ​ເປັນ​ຈຳນວນ​ຫລວງຫລາຍ, ແລະ ໄດ້​ເດີນ​ທັບ​ອອກ​ໄປ​ສູ້​ຮົບ​ກັບ​ຊາວ​ນີ​ໄຟ​ທີ່​ຊາຍ​ແດນ​ໃກ້​ທະ​ເລ​ທາງຕາ​ເວັນ​ຕົກ."},{"vNo":"13 ","txt":"ແລະ ລາວ​ພະຍາຍາມ​ລົບ​ກວນ​ຊາວ​ນີ​ໄຟ​ຢູ່​ດັ່ງນັ້ນ, ແລະ ເພື່ອຈະ​ຖອນ​ກຳ​ລັງ​ສ່ວນ​ໜຶ່ງ​ຂອງ​ພວກ​ເຂົາ​ໄປ​ຍັງ​ແຜ່ນ​ດິນ​ສ່ວນ​ນັ້ນ ໃນຂະນະ​ທີ່​ລາວ​ສັ່ງ​ຄົນ​ທີ່​ລາວ​ປະ​ໄວ້​ໃຫ້​ດູ​ແລ​ເມືອງ​ທີ່​ໄດ້​ມາ, ໃຫ້​ພວກ​ເຂົາລົບ​ກວນ​ຊາວ​ນີ​ໄຟ​ຕາມ​ຊາຍ​ແດນ​ໃກ້​ທະ​ເລ​ທາງຕາ​ເວັນ​ອອກ​ນຳ​ອີກ, ແລະ ໃຫ້​ເຂົ້າຍຶດ​ເອົາ​ແຜ່ນດິນ​ຂອງພວກ​ເຂົາໃຫ້​ໄດ້​ຫລາຍ​ທີ່​ສຸດ​ເທົ່າ​ທີ່​ພວກ​ເຂົາ​ຈະ​ເຮັດ​ໄດ້, ຕາມ​ກຳລັງ​ຂອງ​ກອງທັບ​ຂອງ​ຕົນ."},{"vNo":"14 ","txt":"ແລະ ຊາວ​ນີ​ໄຟ​ຈຶ່ງ​ຢູ່​ໃນ​ສະພາບ​ທີ່​ເປັນ​ອັນຕະລາຍ​ດັ່ງ​ນີ້ໃນ​ທ້າຍ​ປີ​ທີ​ຊາວ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ."},{"vNo":"15 ","txt":"ແຕ່​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນ​ໃນ​ປີ​ທີ​ຊາວ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ຄື​ທີ​ອານ​ຄຳ, ໂດຍ​ຄຳ​ສັ່ງຂອງໂມ​ໂຣ​ໄນ—ຜູ້​ທີ່​ຈັດຕັ້ງກອງທັບ​ຂຶ້ນ​ເພື່ອ​ປ້ອງ​ກັນຊາຍ​ແດນ​ທາງ​ໃຕ້ ແລະ ທາງຕາ​ເວັນ​ຕົກ​ຂອງ​ແຜ່ນດິນ, ແລະ ໄດ້​ເລີ່ມ​ເດີນ​ທັບ​ຂອງ​ເພິ່ນ​ມຸ້ງ​ໜ້າ​ໄປ​ຫາ​ແຜ່ນດິນ​ອຸດົມ​ສົມບູນ, ເພື່ອ​ວ່າ​ເພິ່ນ​ຈະ​ໄດ້​ຊ່ອຍ​ເຫລືອ​ທີ​ອານ​ຄຳ ແລະ ກອງທັບ​ຂອງ​ລາວ​ໃນ​ການ​ໄປ​ຕີເອົາ​ເມືອງ​ທີ່​ສູນ​ເສຍ​ໄປ​ນັ້ນຄືນ​ມາ—"},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທີ​ອານ​ຄຳ​ໄດ້​ຮັບ​ຄຳ​ສັ່ງ​ໃຫ້​ເຂົ້າຕີ​ເອົາ​ເມືອງ​ມິວ​ເລັກ, ແລະ ໃຫ້​ຕີ​ເອົາ​ມັນຄືນ​ມາ​ຖ້າ​ຫາກ​ເປັນ​ໄປ​ໄດ້."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທີ​ອານ​ຄຳ​ໄດ້​ຕຽມ​ພ້ອມ​ທີ່​ຈະ​ເຂົ້າ​ໂຈມ​ຕີ​ເມືອງ​ມິວ​ເລັກ, ແລະ ໄດ້​ອອກ​ເດີນທາງ​ພ້ອມ​ດ້ວຍ​ກອງ​ທະຫານ​ຂອງ​ລາວ​ເພື່ອ​ໄປ​ສູ້​ຮົບ​ກັບ​ຊາວ​ເລມັນ; ແຕ່​ລາວ​ເຫັນ​ວ່າ​ມັນ​ເປັນ​ໄປ​ບໍ່​ໄດ້​ທີ່​ຈະ​ເອົາ​ຊະນະ​ພວກ​ສັດຕູ ໃນ​ຂະນະ​ທີ່​ພວກ​ນັ້ນຢູ່​ໃນ​ບ່ອນ​ປ້ອງ​ກັນ​ຂອງ​ພວກ​ເຂົາ; ດັ່ງນັ້ນ ລາວ​ຈຶ່ງ​ໄດ້​ເລີກລົ້ມ​ແຜນການ​ຂອງ​ລາວ ແລະ ກັບ​ຄືນ​ໄປ​ຫາ​ເມືອງ​ອຸດົມ​ສົມບູນຄື​ເກົ່າ, ເພື່ອ​ລໍ​ຖ້າ​ການ​ມາ​ຂອງ​ໂມ​ໂຣ​ໄນ, ເພື່ອ​ລາວ​ຈະ​ໄດ້​ຮັບ​ກຳລັງ​ເພີ່ມ​ກອງທັບ​ຂອງ​ລາວ​ອີກ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ມາ​ຮອດ​ແຜ່ນດິນ​ອຸດົມ​ສົມບູນພ້ອມ​ດ້ວຍ​ກອງທັບ​ຂອງ ເພິ່ນ, ໃນ​ຕອນ​ທ້າຍ​ປີ​ທີ​ຊາວ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງນີ​ໄຟ."},{"vNo":"19 ","txt":"ແລະ ໃນຕົ້ນປີ​ທີ​ຊາວ​ແປດ, ໂມ​ໂຣ​ໄນ ແລະ ທີ​ອານຄຳ​ພ້ອມ​ດ້ວຍ​ນາຍ​ທະຫານ​ຊັ້ນຫົວໜ້າ​ຫລາຍ​ຄົນ​ໄດ້​ມີ​ກອງ​ປະ​ຊຸມ​ປຶກສາ​ຫາລື​ກັນ​ເລື່ອງ​ສົງຄາມ—ວ່າ​ພວກ​ຕົນ​ຈະ​ເຮັດ​ແນວ​ໃດ ເພື່ອ​ຈະ​ໃຫ້​ຊາວ​ເລ​ມັນ​ອອກ​ມາ​ສູ້​ຮົບ​ກັບ​ຕົນ; ຫລື ຊອກ​ຫາ​ວິທີ​ໃດ​ວິທີ​ໜຶ່ງ​ທີ່​ຈະ​ລໍ້​ໃຫ້​ພວກ​ນັ້ນອອກ​ມາ​ຈາກ​ທີ່​ໝັ້ນຂອງ​ພວກ​ເຂົາ, ເພື່ອ​ຕົນ​ຈະ​ໄດ້​ປຽບ​ສັດຕູ ແລະ ຍຶດ​ເອົາ​ເມືອງ​ມິວ​ເລັກ​ນັ້ນກັບ​ຄືນ​ມາ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ ພວກ​ເຂົາ​ໄດ້​ສົ່ງ​ຄະນະ​ທູດ​ໄປ​ຫາ​ກອງທັບ​ຂອງ​ຊາວ​ເລ​ມັນ, ຊຶ່ງປົກ​ປ້ອງ​ເມືອງ​ມິວ​ເລັກຢູ່ ເພື່ອ​ສັ່ງ​ຄວາມ​ໄປ​ຫາ​ຫົວໜ້າ​ຂອງ​ຊາວ​ເລ​ມັນ​ຜູ້​ມີ​ຊື່ວ່າ ຢາ​ໂຄບ, ໂດຍ​ປາ​ຖະໜາ​ໃຫ້​ລາວ​ພ້ອມ​ດ້ວຍ​ກອງທັບ​ຂອງ​ລາວ​ອອກ​ມາ ເພື່ອ​ມາ​ພົບ​ກັບ​ຕົນ​ຢູ່​ໃນ​ທົ່ງ​ຮາບ ຊຶ່ງຢູ່​ລະຫວ່າງ​ສອງ​ເມືອງ​ນັ້ນ. ແຕ່​ຈົ່ງ​ເບິ່ງຢາ​ໂຄບຜູ້​ເປັນ​ຊາວ​ໂຊ​ລຳ​ບໍ່​ຍອມ​ອອກ​ມາ​ພ້ອມ​ດ້ວຍ​ກອງທັບ​ຂອງ​ລາວ, ເພື່ອ​ພົບ​ກັບ​ພວກ​ນັ້ນຢູ່​ໃນ​ບ່ອນ​ທີ່​ຮາບ​ພຽງ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂມ​ໂຣ​ໄນ​ໂດຍ​ໝົດ​ຫວັງ​ທີ່ຈະ​ໄດ້​ພົບ​ກັບ​ຊາວ​ເລ​ມັນ​ຢູ່​ໃນ​ບ່ອນ​ຊຶ່ງບໍ່​ມີ​ຜູ້​ໃດ​ໄດ້​ປຽບ​ກັນ, ດັ່ງນັ້ນ, ເພິ່ນ​ຈຶ່ງ​ຕົກລົງ​ໃຈ​ເຮັດ​ຕາມ​ແຜນ​ທີ່​ເພິ່ນ​ຈະ​ຫລອກ​ລວງ​ຊາວ​ເລ​ມັນ​ໃຫ້​ອອກ​ມາ​ຈາກ​ທີ່ໝັ້ນຂອງ​ພວກ​ເຂົາ."},{"vNo":"22 ","txt":"ດັ່ງນັ້ນ ເພິ່ນ​ຈຶ່ງ​ໄດ້​ໃຫ້​ທີ​ອານ​ຄຳ​ນຳ​ເອົາ​ທະຫານ​ຈຳນວນ​ໜ້ອຍ​ໜຶ່ງ​ເດີນ​ທັບ​ລົງ​ໄປ​ໃກ້​ຝັ່ງ​ທະ​ເລ; ແລະ ໃນ​ຕອນ​ກາງຄືນ ໂມ​ໂຣ​ໄນ​ພ້ອມ​ດ້ວຍ​ກອງທັບ​ຂອງ​ເພິ່ນ​ໄດ້​ເດີນ​ທັບ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ທາງ​ຕາ​ເວັນ​ຕົກ​ຂອງ​ເມືອງ​ມິວ​ເລັກ; ແລະ ໃນ​ມື້​ໃໝ່​ຕໍ່ມາ, ເມື່ອ​ທະຫານ​ຍາມ​ຂອງ​ຊາວ​ເລ​ມັນ​ເຫັນ​ທີ​ອານ​ຄຳ, ພວກ​ເຂົາ​ຈຶ່ງ​ໄດ້​ແລ່ນ​ໄປ​ບອກ​ຢາ​ໂຄບ​ຜູ້​ເປັນ​ນາຍ​ຂອງ​ພວກ​ເຂົາ."},{"vNo":"23 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກອງທັບ​ຂອງ​ຊາວ​ເລ​ມັນ​ໄດ້​ຍົກ​ທັບ​ມາ​ຕໍ່ສູ້​ກັບ​ທີ​ອານ​ຄຳ, ໂດຍ​ຄິດ​ວ່າ​ຈຳນວນ​ຄົນ​ຂອງ​ລາວ​ບໍ່​ຫລາຍ ແລະ ພວກ​ເຂົາ​ຈະ​ເອົາ​ຊະນະ​ທີ​ອານ​ຄຳ​ໄດ້. ແລະ ໃນ​ເມື່ອ​ທີ​ອານ​ຄຳ​ເຫັນ​ກອງທັບ​ຂອງ​ຊາວ​ເລ​ມັນ​ຍົກ​ມາ​ຕໍ່ສູ້​ກັບ​ຕົນ ລາວ​ກໍ​ເລີ່ມ​ຖອຍ​ທັບຂອງ​ລາວ​ລົງ​ໄປ​ຫາ​ຫາດ​ຊາຍ​ທະ​ເລຂຶ້ນ​ໄປ​ທາງ​ເໜືອ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເວລາ​ຊາວ​ເລ​ມັນ​ເຫັນ​ວ່າ​ທີ​ອານ​ຄຳ​ຖອຍ​ໜີ​ໄປ, ພວກ​ເຂົາ​ຈຶ່ງ​ມີ​ກຳລັງ​ໃຈ ແລະ ໄລ່​ຕາມ​ໄປ​ຢ່າງ​ບໍ່​ຢຸດ​ຢັ້ງ. ແລະ ຂະນະ​ທີ່​ທີ​ອານ​ຄຳ​ກຳລັງ​ລໍ້​ຊາວ​ເລ​ມັນ​ຜູ້​ກຳລັງ​ໄລ່​ຕາມ​ພວກ​ເຂົາ​ມາ​ໂດຍ​ບໍ່​ມີ​ປະ​ໂຫຍດ​ຢູ່​ນັ້ນ, ຈົ່ງ​ເບິ່ງ, ໂມ​ໂຣ​ໄນ​ກໍ​ໄດ້​ສັ່ງ​ໃຫ້​ພາກ​ສ່ວນ​ໜຶ່ງ​ຂອງ​ກອງທັບ​ຊຶ່ງ​ຢູ່​ກັບ​ເພິ່ນ​ຍົກ​ເຂົ້າ​ໄປ​ໃນ​ເມືອງ ແລະ ເຂົ້າຍຶດ​ເອົາ​ເມືອງ​ນັ້ນ."},{"vNo":"25 ","txt":"ແລະ ພວກ​ເຂົາໄດ້​ເຂົ້າຍຶດ​ເອົາ​ເມືອງດັ່ງນັ້ນ ແລະ ໄດ້​ຂ້າ​ຄົນ​ທັງ​ໝົດ​ທີ່​ໄດ້​ປະ​ໄວ້​ປ້ອງ​ກັນ​ເມືອງ​ນັ້ນ, ແທ້​ຈິງ​ແລ້ວ, ໄດ້​ຂ້າ​ຄົນ​ທັງ​ໝົດ​ທີ່​ບໍ່​ຍອມ​ມອບ​ອາວຸດ​ສົງຄາມ​ຂອງ​ພວກ​ເຂົາ."},{"vNo":"26 ","txt":"ແລະ ໂມ​ໂຣ​ໄນ​ຈຶ່ງ​ໄດ້​ເມືອງ​ມິວ​ເລັກ​ຄືນ​ມາ​ໂດຍ​ພາກສ່ວນ​ໜຶ່ງ​ຂອງ​ກອງທັບ​ຂອງ​ເພິ່ນ​ດັ່ງ​ນີ້, ໃນ​ເວລາ​ດຽວກັນ​ນັ້ນ ເພິ່ນ​ໄດ້​ເດີນ​ທັບ​ໄປ​ພ້ອມ​ກຳລັງ​ທີ່​ເຫລືອ​ຢູ່​ເພື່ອ​ພົບ​ກັບ​ຊາວ​ເລ​ມັນ ເວລາ​ພວກ​ເຂົາ​ກັບ​ຄືນ​ມາ​ຈາກ​ການ​ໄລ່​ຕາມ​ທີ​ອານ​ຄຳ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ໄດ້​ໄລ່​ຕາມ​ທີ​ອານ​ຄຳ​ຈົນ​ມາ​ຮອດ​ໃກ້​ເມືອງ​ອຸດົມ​ສົມບູນ, ແລະ ເມື່ອ​ພວກ​ເຂົາ​ໄດ້​ພົບ​ກັບ​ລີ​ໄຮ ແລະ ກອງທັບ​ຈຳນວນ​ໜ້ອຍ​ໜຶ່ງ, ຊຶ່ງຖືກ​ປະ​ໄວ້​ປ້ອງ​ກັນ​ເມືອງ​ອຸດົມສົມບູນ."},{"vNo":"28 ","txt":"ແລະ ບັດ​ນີ້​ຈົ່ງ​ເບິ່ງ, ເວລາ​ນາຍ​ທະຫານ​ຊັ້ນຫົວໜ້າ​ຂອງ​ຊາວ​ເລ​ມັນ​ເຫັນ​ລີ​ໄຮ​ພ້ອມ​ດ້ວຍ​ກອງທັບ​ຂອງ​ລາວ​ມາ​ຕໍ່ສູ້​ກັບ​ຕົນ, ພວກ​ເຂົາ​ກໍ​ໄດ້​ໜີ​ໄປ​ດ້ວຍ​ຄວາມ​ສັບສົນ​ຫລາຍ, ເພາະ​ຢ້ານ​ວ່າພວກ​ຕົນ​ຈະ​ເຂົ້າ​ເມືອງ​ມິວ​ເລັກ​ບໍ່​ທັນ​ກ່ອນ​ທີ່​ລີ​ໄຮ​ຈະ​ຕິດຕາມ​ມາ​ທັນ; ເພາະວ່າ​ພວກ​ເຂົາ​ອ່ອນ​ເພຍ​ຫລາຍ​ຍ້ອນ​ການ​ເດີນ​ທັບ, ແລະ ຄົນ​ຂອງ​ລີ​ໄຮ​ຍັງ​ແຂງ​ແຮງ​ຢູ່."},{"vNo":"29 ","txt":"ບັດ​ນີ້ຊາວ​ເລ​ມັນ​ບໍ່​ຮູ້ຈັກ​ວ່າ​ໂມ​ໂຣ​ໄນ​ກຳລັງ​ລີ້​ຢູ່​ທາງ​ຫລັງ​ຂອງ​ຕົນ​ພ້ອມ​ດ້ວຍ​ກອງທັບ​ຂອງ​ເພິ່ນ; ແລະ ພວກ​ເຂົາມີ​ແຕ່​ຟາງ​ຢ້ານ​ລີ​ໄຮ ແລະ ທະຫານ​ຂອງ​ລາວ."},{"vNo":"30 ","txt":"ບັດ​ນີ້​ລີ​ໄຮ​ບໍ່​ປາ​ຖະໜາ​ທີ່​ຈະ​ຕິດຕາມ​ໄປ​ໃຫ້​ທັນ​ພວກ​ເຂົາ ຈົນ​ກວ່າ​ພວກ​ເຂົາ​ຈະ​ໄດ້​ພົບ​ກັບ​ໂມ​ໂຣ​ໄນ ແລະ ກອງທັບ​ຂອງ​ເພິ່ນ​ເສຍ​ກ່ອນ."},{"vNo":"31 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກ່ອນ​ທີ່​ຊາວ​ເລ​ມັນ​ຈະ​ຖອຍ​ໄປ​ໄດ້​ໄກ ກໍ​ຖືກ​ຊາວ​ນີ​ໄຟ​ລ້ອມ​ໄວ້​ດ້ານ​ໜຶ່ງ​ໂດຍ​ທະຫານ​ຂອງ​ໂມ​ໂຣ​ໄນ, ແລະ ອີກ​ດ້ານ​ໜຶ່ງ​ແມ່ນ​ທະຫານ​ຂອງ​ລີ​ໄຮ, ຊຶ່ງທັງ​ໝົດ​ນີ້​ຍັງ​ແຂງ​ແຮງ​ໝົດ ແລະ ມີ​ກຳລັງ​ເຕັມທີ່; ແຕ່​ວ່າ​ຊາວ​ເລ​ມັນ​ອ່ອນ​ເພຍຫລາຍ​ຍ້ອນ​ການ​ເດີນ​ທັບ​ມາ​ໄກ."},{"vNo":"32 ","txt":"ແລະ ໂມ​ໂຣ​ໄນ​ໄດ້​ສັ່ງ​ຄົນ​ຂອງ​ເພິ່ນ​ໃຫ້​ໂຈມ​ຕີ​ຊາວ​ເລ​ມັນ​ຈົນ​ວ່າ​ພວກ​ເຂົາ​ຈະ​ຍອມ​ມອບ​ອາວຸດ​ຂອງ​ພວກ​ເຂົາ​ໃຫ້."},{"vNo":"33 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຢາ​ໂຄບໂດຍ​ທີ່​ເປັນ​ຜູ້ນຳ​ຂອງ​ຊາວ​ເລ​ມັນ, ໂດຍ​ທີ່​ເປັນ​ຊາວ​ໂຊ​ລຳ ແລະ ໂດຍ​ທີ່​ມີ​ວິນຍານທີ່​ບໍ່​ຍອມ​ເສຍ​ໄຊ, ລາວ​ຈຶ່ງ​ໄດ້​ນຳ​ເອົາ​ຊາວ​ເລ​ມັນ​ອອກ​ໄປ​ສູ້​ຮົບ​ກັບ​ໂມ​ໂຣ​ໄນ​ດ້ວຍ​ຄວາມ​ໂມ​ໂຫ​ຮ້າຍ."},{"vNo":"34 ","txt":"ໂດຍ​ທີ່​ໂມ​ໂຣ​ໄນ​ຢູ່​ໃນ​ເສັ້ນທາງ​ເດີນ​ທັບ​ຂອງ​ພວກ​ເລ​ມັນ, ດັ່ງນັ້ນ ຢາ​ໂຄບ​ຈຶ່ງ​ຕັ້ງ​ໃຈ​ຈະ​ຂ້າ​ພວກ​ເຂົາ ແລະ ຕີ​ຜ່າອອກ​ໄປ​ຫາ​ເມືອງ​ມິວ​ເລັກ. ແຕ່​ຈົ່ງ​ເບິ່ງ, ໂມ​ໂຣ​ໄນ ແລະ ທະຫານ​ຂອງ​ເພິ່ນ​ມີ​ກຳລັງ​ຫລາຍ​ກວ່າ; ດັ່ງນັ້ນ ຊາວ​ນີ​ໄຟ​ຈຶ່ງ​ບໍ່​ເປີດ​ທາງ​ໃຫ້​ແກ່​ຊາວ​ເລ​ມັນ."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້ຕໍ່ສູ້​ກັນ​ຢ່າງ​ດຸ​ເດືອດ​ທັງ​ສອງ​ຝ່າຍ; ແລະ ທັງ​ສອງ​ຝ່າຍ​ມີ​ຄົນ​ຖືກ​ຂ້າ​ຕາຍ​ເປັນ​ຈຳນວນ​ຫລວງ​ຫລາຍ; ແທ້​ຈິງ​ແລ້ວ, ແລະ ໂມ​ໂຣ​ໄນ​ໄດ້​ຮັບ​ບາດ​ເຈັບ ແລະ ຢາ​ໂຄບ​ຖືກ​ຂ້າ​ຕາຍ."},{"vNo":"36 ","txt":"ແລະ ລີ​ໄຮ​ໄດ້​ອ້ອມ​ເຂົ້າຕີ​ທາງ​ດ້ານ​ຫລັງ​ຂອງ​ພວກ​ສັດຕູ​ດ້ວຍ​ກອງ​ທະຫານ​ທີ່​ມີ​ກຳລັງ​ຂອງ​ລາວ, ດ້ວຍ​ຄວາມ​ໂມ​ໂຫທີ່​ສຸດ​ຈົນ​ເຮັດ​ໃຫ້​ກອງທັບ​ຫລັງ​ຂອງ​ຊາວ​ເລ​ມັນ​ຍອມ​ມອບ​ອາວຸດ​ແຫ່ງ​ສົງຄາມ​ຂອງ​ຕົນ; ແລະ ສ່ວນ​ທີ່​ເຫລືອ​ຢູ່​ນັ້ນກໍ​ສັບສົນ​ກັນ​ຢູ່​ບໍ່​ຮູ້​ວ່າ​ຈະ​ໜີ​ໄປ ຫລື ຈະ​ຕໍ່ສູ້."},{"vNo":"37 ","txt":"ບັດ​ນີ້​ໂມ​ໂຣ​ໄນ​ເຫັນ​ຄວາມ​ສັບສົນ​ຂອງ​ຊາວ​ເລ​ມັນ, ເພິ່ນ​ຈຶ່ງ​ໄດ້​ເວົ້າກັບ​ພວກ​ເຂົາ​ວ່າ: ຖ້າ​ຫາກ​ພວກ​ເຈົ້າຈະ​ນຳ​ເອົາ​ອາວຸດ​ແຫ່ງ​ສົງຄາມ​ມາ​ມອບ​ໃຫ້​ແກ່​ພວກ​ເຮົາ, ຈົ່ງ​ເບິ່ງ ພວກ​ເຮົາ​ຈະ​ໄວ້​ຊີວິດ​ຂອງ​ພວກ​ເຈົ້າ."},{"vNo":"38 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຊາວ​ເລ​ມັນ​ໄດ້​ຍິນ​ຂໍ້ຄວາມ​ນີ້​ແລ້ວ, ນາຍ​ທະຫານ​ຊັ້ນຫົວໜ້າ​ຂອງ​ພວກ​ເຂົາ​ທັງ​ໝົດ​ທີ່​ບໍ່​ໄດ້​ຖືກ​ຂ້າ​ຕາຍ ຈຶ່ງ​ໄດ້​ອອກ​ມາ ແລະ ໂຍນ​ອາວຸດ​ແຫ່ງ​ສົງຄາມ​ໄວ້​ທີ່​ຕີນ​ຂອງ​ໂມ​ໂຣ​ໄນ, ແລະ ໄດ້​ສັ່ງ​ໃຫ້​ທະຫານ​ຂອງ​ຕົນ​ກະທຳ​ແບບ​ດຽວ​ກັນ."},{"vNo":"39 ","txt":"ແຕ່​ຈົ່ງ​ເບິ່ງ, ມີ​ຫລາຍ​ຄົນ​ທີ່​ບໍ່​ຍອມ​ເຮັດ; ແລະ ພວກ​ທີ່​ບໍ່​ຍອມ​ມອບ​ດາບ​ຂອງ​ພວກ​ເຂົາ​ໃຫ້​ໂມ​ໂຣ​ໄນ ຈຶ່ງ​ໄດ້​ຖືກ​ຈັບ ແລະ ມັດ​ໄວ້, ແລະ ອາວຸດ​ທຸກ​ຢ່າງ​ກໍ​ຖືກ​ຍຶດ​ໄປ, ແລະ ພວກ​ເຂົາ​ໄດ້​ຖືກ​ບັງຄັບ​ໃຫ້​ເດີນທາງ​ພ້ອມ​ດ້ວຍ​ພີ່ນ້ອງ​ຂອງ​ພວກ​ເຂົາ​ໄປ​ຫາ​ແຜ່ນດິນ​ອຸດົມ​ສົມບູນ."},{"vNo":"40 ","txt":"ແລະ ບັດ​ນີ້ຈຳນວນ​ຊະ​ເລີຍ​ເສິກ​ທີ່​ຈັບ​ໄດ້​ນັ້ນມີ​ຈຳນວນ​ຫລາຍ​ກວ່າ​ຈຳນວນຂອງ​ຜູ້​ທີ່ຖືກ​ຂ້າ​ຕາຍ, ແທ້​ຈິງ​ແລ້ວ, ມັນ​ມີ​ຈຳນວນ​ຫລາຍ​ກວ່າ​ຄົນ​ທັງ​ສອງ​ຝ່າຍ​ທີ່​ຖືກ​ຂ້າ​ຕາຍ​ໄປ​ນັ້ນ."}]}