{"heading":"ຊີວິດ​ທີ່​ເປັນ​ມະຕະ​ເປັນ​ເວລາ​ແຫ່ງ​ການ​ທົດ​ລອງ​ເພື່ອ​ໃຫ້​ມະນຸດ​ສາມາດ​ກັບ​ໃຈ ແລະ ຮັບ​ໃຊ້​ພຣະ​ເຈົ້າ—ການ​ຕົກ​ໄດ້​ນຳ​ເອົາ​ຄວາມ​ຕາຍ​ທາງ​ໂລກ ແລະ ທາງ​ວິນ​ຍານ​ມາ​ຫາ​ມະນຸດ​ທຸກ​ຄົນ—ການ​ໄຖ່​ມາ​ເຖິງ​ຜ່ານ​ການກັບ​ໃຈ—ພຣະ​ເຈົ້າ​ເອງ​ໄດ້​ຊົດ​ໃຊ້​ແທນ​ບາບ​ຂອງ​ໂລກ—ຄວາມ​ເມດ​ຕາ​ແມ່ນ​ສຳລັບ​ຜູ້​ທີ່​ກັບ​ໃຈ—ສ່ວນ​ຄົນ​ອື່ນໆ​ແມ່ນ​ຂຶ້ນ​ກັບ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ—ຄວາມ​ເມດ​ຕາ​ເກີດ​ຂຶ້ນ​ເພາະ​ການ​ຊົດ​ໃຊ້—ຜູ້​ທີ່ກັບ​ໃຈ​ຢ່າງ​ແທ້​ຈິງ​ເທົ່ານັ້ນທີ່​ຈະ​ລອດ. ປະມານ 74 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":41,"nextNo":43,"chapterTitle":"ແອວ​ມາ 42","prevTitle":"ແອວ​ມາ 41","nextTitle":"ແອວ​ມາ 43","verses":[{"vNo":1,"txt":"ແລະ ບັດ​ນີ້, ລູກ​ຂອງ​ພໍ່, ພໍ່​ເຫັນ​ວ່າມັນ​ຍັງ​ມີ​ສິ່ງ​ທີ່​ເຮັດ​ໃຫ້​ຈິດ​ໃຈ​ຂອງ​ລູກ​ກັງວົນ​ຢູ່, ຊຶ່ງລູກ​ບໍ່​ອາດ​ເຂົ້າ​ໃຈ​ໄດ້—​ຊຶ່ງ​ກ່ຽວ​ກັບ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ​ໃນ​ການ​ລົງ​ໂທດ​ຄົນ​ບາບ; ເພາະ​ລູກ​ພະ​ຍາຍາມ​ຄິດ​ວ່າ​ມັນ​ບໍ່​ເປັນ​ການ​ຍຸດ​ຕິ​ທຳ​ທີ່​ຈະ​ສົ່ງ​ຄົນ​ບາບ​ໄປ​ຫາ​ສະພາບ​ແຫ່ງ​ຄວາມ​ທຸກ​ທໍລະມານ."},{"vNo":2,"txt":"ບັດ​ນີ້​ຈົ່ງ​ເບິ່ງ, ລູກ​ຂອງ​ພໍ່, ພໍ່​ຈະ​ອະທິບາຍ​ເລື່ອງ​ນີ້​ແກ່​ລູກ. ເພາະ​ຈົ່ງ​ເບິ່ງ, ຫລັງ​ຈາກ​ອົງ​ພຣະ​ຜູ້​ເປັນ​ເຈົ້າ​ໄດ້ສົ່ງບິດາ​ມານ​ດາຜູ້​ທຳ​ອິດ​ຂອງ​ພວກ​ເຮົາ​ອອກ​ຈາກ​ສວນ​ເອ​ເດນ​ເພື່ອ​ໄຖດິນ, ເພາະ​ຈາກ​ດິນ​ນັ້ນ​ເຂົາ​ເຈົ້າໄດ້​ອອກ​ມາ—​ແທ້​ຈິງ​ແລ້ວ, ພຣະ​ອົງ​ໄດ້​ຂັບ​ໄລ່​ເຂົາ​ເຈົ້າອອກ​ໄປ, ແລະ ວາງ​ເຄ​ຣູ​ບີມ​ໄວ້​ທີ່​ປາຍ​ສວນ​ເອ​ເດນ​ທາງຕາ​ເວັນອອກ, ພ້ອມ​ດ້ວຍດາບ​ທີ່​ເປັນ​ແປວ​ໄຟ​ຊຶ່ງຫັນ​ໄປ​ໄດ້​ທຸກ​ທາງ, ເພື່ອ​ຮັກສາ​ຕົ້ນ​ໄມ້​ແຫ່ງ​ຊີວິດ—"},{"vNo":3,"txt":"ບັດ​ນີ້, ພວກ​ເຮົາ​ເຫັນ​ວ່າ​ມະນຸດ​ມາ​ເປັນ​ເໝືອນ​ດັ່ງ​ພຣະ​ເຈົ້າ, ຮູ້​ຄວາມ​ດີ ແລະ ຄວາມ​ຊົ່ວ; ເພື່ອ​ເຂົາ​ຈະ​ບໍ່​ໄດ້​ຍື່ນ​ມື​ອອກ​ໄປ ແລະ ປິດ​ເອົາ​ໝາກ​ໄມ້​ຈາກ​ຕົ້ນ​ໄມ້​ແຫ່ງ​ຊີວິດ​ອີກ, ແລະ ກິນ ແລະ ມີ​ຊີວິດ​ຢູ່​ຕະຫລອດ​ການ, ອົງ​ພຣະຜູ້​ເປັນ​ເຈົ້າຈຶ່ງ​ໄດ້​ວາງ​ເຄ​ຣູ​ບີມ​ກັບ​ດາບ​ທີ່​ເປັນ​ແປວ​ໄຟ​ໄວ້, ເພື່ອ​ເຂົາ​ຈະ​ບໍ່​ໄດ້​ກິນ​ໝາກ​ໄມ້​ນັ້ນ—"},{"vNo":4,"txt":"ແລະ ພວກ​ເຮົາ​ຈຶ່ງ​ເຫັນ, ວ່າ​ມັນ​ມີ​ເວລາ​ທີ່​ປະທານ​ໃຫ້​ມະນຸດ​ເພື່ອ​ກັບ​ໃຈ, ແທ້​ຈິງ​ແລ້ວ, ມັນ​ມີ​ເວລາ​ແຫ່ງ​ການ​ທົດ​ລອງ, ແມ່ນ​ເວລາ​ທີ່​ຈະ​ກັບ​ໃຈ ແລະ ຮັບ​ໃຊ້​ພຣະ​ເຈົ້າ."},{"vNo":5,"txt":"ເພາະ​ຈົ່ງ​ເບິ່ງ, ຖ້າ​ຫາກ​ອາ​ດາມ​ໄດ້​ຍື່ນ​ມື​ຂອງ​ລາວ​ອອກ​ໄປ ແລະ ປິດ​ເອົາ​ໝາກ​ໄມ້​ຈາກ​ຕົ້ນ​ໄມ້​ແຫ່ງ​ຊີວິດ, ລາວ​ຈະ​ມີ​ຊີວິດ​ຊົ່ວ​ນິລັນດອນ, ຕາມ​ພຣະ​ຄຳ​ຂອງ​ພຣະ​ເຈົ້າ, ຈະ​ບໍ່​ມີ​ໄລຍະ​ເວລາ​ເພື່ອ​ການ​ກັບ​ໃ​ຈ; ແທ້​ຈິງ​ແລ້ວ, ແລະ ພຣະ​ຄຳ​ຂອງ​ພຣະ​ເຈົ້າຈະ​ບໍ່​ມີ​ຄວາມ​ໝາຍ, ແລະ ແຜນ​ແຫ່ງ​ຄວາມ​ລອດ​ອັນ​ຍິ່ງ​ໃຫຍ່​ຈະລົ້ມ​ເຫລວ​ໄປ."},{"vNo":6,"txt":"ແຕ່​ຈົ່ງ​ເບິ່ງ, ມັນ​ມີ​ກຳນົດ​ທີ່​ຈະ​ໃຫ້​ມະນຸດ​ຕາຍ—ສະນັ້ນ, ດັ່ງ​ທີ່​ເຂົາ​ເຈົ້າໄດ້​ຖືກ​ຕັດ​ອອກ​ຈາກ​ຕົ້ນ​ໄມ້​ແຫ່ງ​ຊີວິດ ແລ້ວ​ເຂົາ​ເຈົ້າ​ຈະ​ຖືກ​ຕັດ​ອອກ​ຈາກ​ຜືນ​ແຜ່ນດິນ​ໂລກ​ນຳ​ອີກ—ແລະ ມະນຸດ​ຈະ​ຫລົງ​ທາງ​ຕະຫລອດ​ໄປ, ແທ້​ຈິງ​ແລ້ວ, ເຂົາ​ກາຍເປັນ​ມະນຸດ​ທີ່​ຕົກ​ໄປ."},{"vNo":7,"txt":"ແລະ ບັດ​ນີ້, ລູກ​ເຫັນ​ຈາກ​ເລື່ອງ​ນີ້​ວ່າບິດາ​ມານ​ດາ​ຜູ້​ທຳ​ອິດ​ຂອງ​ພວກ​ເຮົາ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ ທັງ​ທາງ​ໂລກ ແລະ ທາງ​ວິນ​ຍານ​ແລ້ວ; ແລະ ເຂົາ​ເຈົ້າຈຶ່ງ​ເຫັນ​ໄດ້​ວ່າ ເຂົາ​ເຈົ້າກາຍ​ມາ​ເປັນ​ຄົນ​ທີ່​ຂຶ້ນຢູ່​ກັບ​ການ​ກະທຳ​ຕາມ​ຄວາມ​ປະສົງ​ຂອງ​ຕົນ​ເອງ."},{"vNo":8,"txt":"ບັດນີ້​ຈົ່ງ​ເບິ່ງ, ມັນ​ບໍ່​ສົມຄວນ​ທີ່​ຈະ​ກູ້​ມະ​ນຸດ​ຄືນ​ຈາກ​ຄວາມ​ຕາຍ​ທາງ​ໂລກ, ເພາະ​ມັນ​ຈະ​ທຳ​ລາຍແຜນ​ແຫ່ງ​ຄວາມ​ສຸກ​ອັນ​ຍິ່ງ​ໃຫຍ່."},{"vNo":9,"txt":"ສະນັ້ນ, ຍ້ອນ​ຈິດ​ວິນ​ຍານ​ຕາຍ​ບໍ່​ໄດ້, ແລະ ການ​ຕົກ​ນຳ​ເອົາ​ຄວາມ​ຕາຍ​ທັງ​ທາງ​ວິນ​ຍານ ແລະ ທາງ​ໂລກ​ມາ​ຫາ​ມະນຸດຊາດ​ທັງ​ປວງ​ຄື, ພວກເຂົາ​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ, ມັນ​ຈຶ່ງ​ສົມຄວນ​ທີ່​ຈະກູ້​ມະນຸດຊາດ​ຄືນ​ຈາກ​ຄວາມ​ຕາຍ​ທາງ​ວິນ​ຍານ​ນີ້."},{"vNo":10,"txt":"ສະນັ້ນ, ເມື່ອ​ພວກ​ເຂົາ​ກາຍ​ເປັນ​ຄົນ​ມີ​ກາມ​ມະ​ລົມ, ຕັນຫາ​ໜ້າ​ມືດ, ແລະ ຕ່ຳ​ຊ້າ ໂດຍ​ທຳ​ມະ​ຊາດ, ສະພາບ​ແຫ່ງ​ການ​ທົດ​ລອງ​ນີ້​ຈຶ່ງ​ກັບ​ເປັນ​ສະພາບ​ໃຫ້​ພວກ​ເຂົາ​ຕຽມ​ຕົວ; ມັນ​ກັບ​ເປັນ​ສະພາບ​ເພື່ອ​ການ​ຕຽມ​ຕົວ."},{"vNo":11,"txt":"ແລະ ບັດ​ນີ້​ຈົ່ງ​ຈຳ​ໄວ້, ລູກ​ຂອງ​ພໍ່, ຖ້າ​ຫາກ​ບໍ່​ແມ່ນ​ເພາະ​ແຜນ​ແຫ່ງ​ການ​ໄຖ່ (ຄື​ຖ້າ​ບໍ່​ມີ) ໃນ​ທັນທີ​ທີ່​ພວກ​ເຂົາ​ຕາຍ​ໄປ ຈິດ​ວິນ​ຍານ​ຂອງ​ພວກ​ເຂົາ​ຍ່ອມ​ເປັນ​ທຸກ, ໂດຍ​ທີ່​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະຜູ້​ເປັນ​ເຈົ້າ."},{"vNo":12,"txt":"ແລະ ບັດ​ນີ້, ບໍ່​ມີ​ວິທີ​ກູ້​ມະນຸດ​ຄືນ​ຈາກ​ສະພາບ​ທີ່​ຕົກ​ນີ້, ຊຶ່ງມະນຸດ​ນຳ​ມາ​ໃຫ້​ຕົວ​ເອງ ເພາະ​ຄວາມ​ບໍ່​ເຊື່ອ​ຟັງ​ຂອງ​ເຂົາ​ເອງ;"},{"vNo":13,"txt":"ສະນັ້ນ, ຕາມ​ຄວາມ​ຍຸດ​ຕິ​ທຳ​ແລ້ວ, ແຜນ​ແຫ່ງການ​ໄຖ່​ຈະ​ເກີດ​ຂຶ້ນບໍ່​ໄດ້, ເວັ້ນ​ເສຍ​ແຕ່​ໂດຍ​ເງື່ອນ​ໄຂ​ຂອງ​ການ​ກັບ​ໃຈ​ຂອງ​ມະນຸດ​ໃນ​ສະພາບ​ແຫ່ງ​ການ​ທົດ​ລອງ​ນີ້, ແທ້​ຈິງ​ແລ້ວ, ສະພາບ​ແຫ່ງ​ການ​ທົດ​ລອງ​ນີ້; ເພາະ​ຖ້າ​ຫາກ​ມັນ​ບໍ່​ເປັນ​ໄປ​ຕາມ​ເງື່ອນ​ໄຂ​ເຫລົ່າ​ນີ້, ຄວາມ​ເມດ​ຕາ​ຈະ​ເກີດ​ຜົນ​ບໍ່​ໄດ້​ເວັ້ນ​ເສຍ​ແຕ່​ຈະ​ທຳລາຍ​ວຽກ​ງານ​ແຫ່ງ​ຄວາມ​ຍຸດ​ຕິ​ທຳ​ເສຍ. ບັດ​ນີ້​ວຽກ​ງານ​ແຫ່ງ​ຄວາມ​ຍຸດ​ຕິ​ທຳ​ຈະ​ຖືກ​ທຳລາຍ​ບໍ່​ໄດ້; ຖ້າ​ຫາກ​ເປັນ​ເຊັ່ນ​ນັ້ນ, ພຣະ​ເຈົ້າກໍ​ຈະ​ເລີກ​ເປັນ​ພຣະ​ເຈົ້າ."},{"vNo":14,"txt":"ແລະ ພວກ​ເຮົາ​ຈຶ່ງ​ເຫັນ​ວ່າ​ມະນຸດ​ຊາດ​ທັງ​ໝົດ​ຕົກ​ແລ້ວ, ດັ່ງນັ້ນ ພວກ​ເຂົາ​ຢູ່​ໃນ​ກຳມື​ແຫ່ງ​ຄວາມ​ຍຸດ​ຕິ​ທຳ; ແທ້​ຈິງ​ແລ້ວ, ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ, ຊຶ່ງ​ສົ່ງ​ພວກ​ເຂົາ​ໄປ​ໃຫ້​ຖືກ​ຕັດ​ອອກ​ຈາກ​ທີ່​ປະ​ທັບ​ຂອງ​ພຣະ​ອົງ​ຕະຫລອດ​ການ."},{"vNo":15,"txt":"ແລະ ບັດ​ນີ້, ແຜນ​ແຫ່ງ​ຄວາມ​ເມດ​ຕາ​ຈະ​ເກີດ​ຂຶ້ນບໍ່​ໄດ້​ຖ້າ​ຫາກ​ບໍ່ມີ​ການ​ຊົດ​ໃຊ້​ເກີດ​ຂຶ້ນ; ສະນັ້ນ ພຣະ​ເຈົ້າ​ເອງ​ຈຶ່ງ​ຊົດ​ໃຊ້​ແທນ​ບາບ​ຂອງ​ໂລກ, ເພື່ອ​ນຳ​ແຜນ​ແຫ່ງ​ຄວາມ​ເມດ​ຕາ​ມາ, ເພື່ອ​ໃຫ້​ພຽງພໍ​ແກ່​ຂໍ້​ຮຽກຮ້ອງ​ຂອງ​ຄວາມ​ຍຸດ​ຕິ​ທຳ, ເພື່ອ​ພຣະ​ເຈົ້າຈະ​ເປັນ​ພຣະ​ເຈົ້າທີ່​ດີ​ພ້ອມ, ທ່ຽງ​ທຳ, ແລະ ເປັນ​ພຣະ​ເຈົ້າຜູ້​ເມດ​ຕາ​ນຳ​ອີກ."},{"vNo":16,"txt":"ບັດ​ນີ້, ການ​ກັບ​ໃຈ​ຈະ​ມາ​ສູ່ມະນຸດ​ບໍ່​ໄດ້​ຖ້າ​ຫາກ​ບໍ່ມີ​ການ​ລົງ​ໂທດ, ຊຶ່ງ​ເປັນ​ນິລັນດອນ​ດັ່ງ​ຊີວິດ​ຂອງ​ຈິດ​ວິນ​ຍານ​ຈະ​ເປັນ, ໂດຍ​ຕັ້ງ​ໄວ້​ກົງກັນຂ້າມ​ກັບ​ແຜນ​ແຫ່ງ​ຄວາມສຸກ, ຊຶ່ງ​ເປັນ​ນິລັນດອນ​ດັ່ງ​ຊີວິດ​ຂອງ​ຈິດ​ວິນ​ຍານ​ນຳ​ອີກ."},{"vNo":17,"txt":"ບັດ​ນີ້, ມະນຸດ​ຈະ​ກັບ​ໃຈ​ໄດ້​ແນວ​ໃດ​ຖ້າ​ຫາກ​ເຂົາ​ບໍ່​ໄດ້​ເຮັດ​ບາບ? ເຂົາ​ຈະ​ເຮັດ​ບາບ​ໄດ້​ແນວ​ໃດ​ຖ້າ​ຫາກ​ບໍ່​ມີ​ກົດ? ກົດ​ຈະ​ມີ​ໄດ້​ແນວ​ໃດ​ຖ້າ​ຫາກ​ບໍ່​ມີ​ການ​ລົງ​ໂທດ?"},{"vNo":18,"txt":"ບັດ​ນີ້, ມີ​ການ​ລົງ​ໂທດ​ຕັ້ງ​ໄວ້, ແລະ ມີ​ກົດ​ທີ່​ທ່ຽງ​ທຳ​ຕັ້ງ​ໄວ້, ຊຶ່ງນຳ​ຄວາມ​ສຳນຶກ​ຜິດ​ຂອງ​ຈິດ​ວິນ​ຍານ​ມາ​ຫາ​ມະ​ນຸດ."},{"vNo":19,"txt":"ບັດ​ນີ້, ຖ້າ​ຫາກ​ບໍ່​ມີ​ກົດ​ໃຫ້​ໄວ້—ຖ້າ​ຫາກ​ມະນຸດ​ກະທຳ​ຄາດ​ຕະກຳ ເຂົາ​ກໍ​ຄວນ​ຕາຍ—, ເຂົາ​ຈະ​ຢ້ານ​ບໍ​ວ່າ ເຂົາ​ຈະ​ຕາຍຖ້າ​ເຂົາ​ກະທຳ​ຄາດ​ຕະກຳ?"},{"vNo":20,"txt":"ແລະ ຖ້າ​ຫາກ​ບໍ່​ມີ​ກົດ​ໃຫ້​ໄວ້​ເພື່ອ​ຫ້າມ​ການ​ເຮັດ​ບາບ ມະນຸດ​ຈະ​ບໍ່​ຢ້ານ​ທີ່​ຈະ​ເຮັດ​ບາບ​ເລີຍ."},{"vNo":21,"txt":"ແລະ ຖ້າ​ຫາກ​ມັນ​ບໍ່​ມີ​ກົດ​ໃຫ້​ໄວ້, ຖ້າ​ຫາກ​ມະນຸດ​ເຮັດ​ບາບ ຄວາມ​ຍຸດ​ຕິ​ທຳ ແລະ ຄວາມ​ເມດ​ຕາ ຈະ​ເຮັດ​ຫຍັງ​ໄດ້, ເພາະ​ທັງ​ສອງ​ຢ່າງ​ນີ້​ຈະ​ບໍ່​ມີ​ສິດທິ​ເໜືອ​ກວ່າ​ມະນຸດ?"},{"vNo":22,"txt":"ແຕ່​ມີ​ກົດ​ໃຫ້​ໄວ້, ແລະ ມີ​ການ​ລົງ​ໂທດ​ຕັ້ງ​ໄວ້ ແລະ ໃຫ້​ມີ​ການ​ກັບ​ໃຈ, ຊຶ່ງການ​ກັບ​ໃຈ​ນີ້ ຄວາມ​ເມດ​ຕາ​ມີ​ສິດທິ; ບໍ່​ດັ່ງນັ້ນ, ຄວາມ​ຍຸດ​ຕິ​ທຳ​ຈະ​ມີ​ສິດ​ເໜືອ​ກວ່າ​ມະນຸດ ແລະ ບັງຄັບ​ກົດ, ແລະ ກົດ​ເຮັດ​ໃຫ້​ມີ​ການ​ລົງ​ໂທດ; ຖ້າ​ຫາກ​ບໍ່​ດັ່ງນັ້ນ, ວຽກ​ງານ​ແຫ່ງ​ຄວາມ​ຍຸດ​ຕິ​ທຳ​ຈະ​ຖືກ​ທຳລາຍ, ແລະ ພຣະ​ເຈົ້າກໍ​ຈະ​ເລີກ​ເປັນ​ພຣະ​ເຈົ້າ."},{"vNo":23,"txt":"ແຕ່​ພຣະ​ເຈົ້າຈະ​ບໍ່​ເລີກ​ເປັນ​ພຣະ​ເຈົ້າ, ແລະ ຄວາມ​ເມ​ດຕາ​ມີ​ສິດທິ​ໃນ​ຜູ້​ທີ່​ສຳນຶກ​ຜິດ, ແລະ ຄວາມ​ເມດ​ຕາ​ເກີດ​ຂຶ້ນ​ເພາະການ​ຊົດ​ໃຊ້; ແລະ ການ​ຊົດ​ໃຊ້​ເຮັດ​ໃຫ້​ເກີດ​ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ; ແລະ ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ​ນຳ​ມະນຸດ​ກັບ​ມາ​ຫາ​ທີ່​ປະ​ທັບ​ຂອງ​ພຣະ​ເຈົ້າ; ແລະ ຄົນ​ທັງ​ຫລາຍ​ຈຶ່ງ​ຖືກ​ນຳ​ກັບ​ຄືນ​ຫາ​ທີ່​ປະ​ທັບ​ຂອງ​ພຣະ​ອົງ, ເພື່ອ​ຈະ​ຖືກ​ພິພາກສາ​ຕາມ​ວຽກ​ງານ​ຂອງ​ພວກ​ເຂົາ, ອັນ​ເປັນ​ໄປ​ຕາມ​ກົດ​ແຫ່ງ​ຄວາມ​ຍຸດ​ຕິ​ທຳ."},{"vNo":24,"txt":"ເພາະ​ຈົ່ງ​ເບິ່ງ, ຄວາມ​ຍຸດ​ຕິ​ທຳ​ປະຕິບັດ​ຂໍ້​ຮຽກຮ້ອງ​ທັງ​ໝົດ​ຂອງ​ມັນ, ແລະ ຄວາມ​ເມດ​ຕາ​ມີ​ສິດທິ​ໃນ​ທຸກ​ຢ່າງ​ທີ່​ເປັນ​ຂອງ​ມັນ​ເອງ; ແລະ ດ້ວຍ​ປະການ​ນີ້, ມັນ​ຈຶ່ງ​ບໍ່​ມີ​ຜູ້​ໃດ​ລອດ ນອກ​ຈາກ​ຄົນ​ທີ່​ສຳນຶກ​ຜິດ​ຢ່າງ​ແທ້​ຈິງ."},{"vNo":25,"txt":"ລູກຄິດ​ວ່າ​ຄວາມ​ເມດ​ຕາ​ຂະ​ໂມຍ​ຄວາມ​ຍຸດ​ຕິ​ທຳ​ໄດ້​ບໍ? ພໍ່​ເວົ້າກັບ​ລູກ​ວ່າ, ບໍ່​ໄດ້; ບໍ່​ໄດ້​ເລີຍ​ແມ່ນ​ແຕ່​ໜ້ອຍ​ດຽວ. ຖ້າ​ຫາກ​ເປັນ​ເຊັ່ນ​ນັ້ນ, ພຣະ​ເຈົ້າ​ກໍ​ຈະ​ເລີກ​ເປັນ​ພຣະ​ເຈົ້າ​ແລ້ວ."},{"vNo":26,"txt":"ແລະ ດ້ວຍ​ເຫດ​ນີ້ ພຣະ​ເຈົ້າ​ຈຶ່ງ​ນຳ​ຈຸດ​ມຸ້ງ​ໝາຍ​ອັນ​ເປັນ​ນິລັນດອນ​ຂອງ​ພຣະ​ອົງ​ມາ, ຊຶ່ງ​ໄດ້ຕຽມ​ໄວ້​ນັບ​ຕັ້ງ​ແຕ່​ການວາງ​ຮາກ​ຖານ​ຂອງ​ໂລກ. ແລະ ດ້ວຍ​ເຫດ​ນີ້ ມັນ​ຈຶ່ງ​ເກີດ​ມີ​ຄວາມ​ລອດ ແລະ ການ​ໄຖ່​ຂອງ​ມະນຸດ, ແລະ ຄວາມ​ພິນາດ, ແລະ ຄວາມທຸກ​ທໍລະມານ​ຂອງ​ເຂົາ​ນຳ​ອີກ."},{"vNo":27,"txt":"ສະນັ້ນ, ໂອ້ ລູກ​ຂອງ​ພໍ່, ຜູ້​ໃດ​ກໍ​ຕາມ​ທີ່​ຈະ​ມາ ກໍ​ຈະ​ມາ​ໄດ້ ແລະ ດື່ມນ້ຳ​ແຫ່ງ​ຊີວິດ​ຢ່າງ​ມີ​ອິດ​ສະລະ; ແລະ ຜູ້​ໃດ​ກໍ​ຕາມ​ທີ່​ຈະ​ບໍ່​ມາ ຜູ້ນັ້ນກໍ​ຈະ​ບໍ່​ຖືກ​ບັງຄັບ​ໃຫ້​ມາ; ແຕ່​ໃນ​ວັນ​ສຸດ​ທ້າຍ ສິ່ງ​ທີ່​ເຂົາ​ໄດ້​ກະທຳ​ໄວ້​ຈະ​ກັບ​ຄືນ​ມາ​ຫາ​ເຂົາ."},{"vNo":28,"txt":"ຖ້າ​ຫາກ​ເຂົາ​ປາ​ຖະໜາ​ຈະ​ສ້າງ​ຄວາມ​ຊົ່ວ, ແລະ ບໍ່​ກັບ​ໃຈ​ໃນ​ວັນ​ເວລາ​ຂອງ​ເຂົາ, ຈົ່ງ​ເບິ່ງ, ຄວາມ​ຊົ່ວ​ຈະ​ເກີດ​ກັບ​ເຂົາ, ຊຶ່ງ​ເປັນຕາ​ມການ​ນຳ​ກັບ​ຄືນ​ມາ​ຂອງ​ພຣະ​ເຈົ້າ."},{"vNo":29,"txt":"ແລະ ບັດ​ນີ້, ລູກ​ຂອງ​ພໍ່, ພໍ່​ບໍ່​ຢາກ​ໃຫ້​ສິ່ງ​ເຫລົ່າ​ນີ້​ເປັນ​ທີ່​ກັງວົນ​ໃຈ​ຕໍ່​ລູກ​ອີກ​ຕໍ່​ໄປ, ແລະ ຂໍ​ໃຫ້​ບາບ​ຂອງ​ລູກ​ເທົ່າ​ນັ້ນ​ເປັນ​ສິ່ງ​ທີ່​ກັງວົນ​ໃຈ​ລູກ, ດ້ວຍ​ຄວາມ​ກັງວົນ​ນັ້ນ ມັນ​ຈະ​ນຳ​ລູກ​ລົງ​ມາ​ສູ່ການກັບ​ໃຈ."},{"vNo":30,"txt":"ໂອ້ ລູກ​ຂອງ​ພໍ່, ພໍ່​ປາ​ຖະໜາ​ວ່າ ລູກ​ຈະ​ບໍ່​ປະຕິ​ເສດ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າອີກ​ຕໍ່​ໄປ. ຈົ່ງ​ຢ່າ​ພະຍາຍາມ​ແກ້​ຄວາມ​ຜິດ​ເພາະ​ບາບ​ຂອງ​ລູກ, ໂດຍ​ປະຕິ​ເສດ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ; ແຕ່​ລູກ​ຈົ່ງ​ຍອມ​ໃຫ້​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ, ແລະ ພຣະ​ເມດ​ຕາ​ຂອງ​ພຣະ​ອົງ, ແລະ ຄວາມ​ອົດ​ກັ້ນ​ຂອງ​ພຣະ​ອົງ​ມີ​ອິດ​ທິພົນ​ຢ່າງ​ເຕັມທີ່​ຢູ່​ໃນ​ໃຈ​ຂອງ​ລູກ; ຂໍ​ໃຫ້​ມັນ​ນຳ​ລູກ​ລົງ​ມາ​ຕ່ຳ​ຢູ່​ກັບ​ຝຸ່ນ​ດິນ​ໃນ​ຄວາມ​ຖ່ອມຕົວ."},{"vNo":31,"txt":"ແລະ ບັດ​ນີ້, ໂອ້ ລູກ​ຂອງ​ພໍ່, ລູກ​ໄດ້​ຮັບ​ການ​ເອີ້ນ​ຈາກ​ພຣະ​ເຈົ້າ​ໃຫ້​ສິດສອນ​ພຣະ​ຄຳ​ແກ່​ຜູ້ຄົນ​ພວກ​ນີ້. ແລະ ບັດ​ນີ້, ລູກ​ຂອງ​ພໍ່, ຈົ່ງ​ໄປ​ເຖີດ, ຈົ່ງ​ປະກາດ​ພຣະ​ຄຳ​ດ້ວຍ​ຄວາມ​ຈິງ ແລະ ດ້ວຍ​ຄວາມ​ມີ​ສະຕິ, ເພື່ອ​ລູກ​ຈະ​ໄດ້​ນຳ​ຈິດ​ວິນ​ຍານ​ທັງຫລາຍ​ມາສູ່​ການ​ກັບ​ໃຈ, ເພື່ອ​ແຜນ​ແຫ່ງ​ຄວາມ​ເມດ​ຕາ​ອັນ​ຍິ່ງ​ໃຫຍ່​ຈະ​ມີ​ສິດທິ​ເໜືອ​ກວ່າ​ພວກ​ເຂົາ. ແລະ ຂໍ​ໃຫ້​ພຣະ​ເຈົ້າຈົ່ງ​ໂປດ​ປະທານ​ພອນ​ໃຫ້​ລູກ​ຈົນ​ວ່າ​ມັນ​ເປັນ​ໄປ​ຕາມ​ຄຳ​ເວົ້າຂອງ​ພໍ່​ດ້ວຍ​ເຖີດ. ອາ​ແມນ."}]}