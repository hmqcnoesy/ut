{"heading":"ລີ​ໄຮ​ເປັນ​ເຊື້ອສາຍ​ຂອງ​ມາ​ນາ​ເຊ—ແອມ​ມິວ​ເລັກ​ທວນຄືນ​ຄຳ​ສັ່ງ​ຂອງ​ທູດ​ທີ່​ສັ່ງ​ໃຫ້​ລາວ​ເບິ່ງ​ແຍງ​ແອວ​ມາ—ຄຳ​ອະທິຖານ​ຂອງ​ຄົນ​ຊອບ​ທຳ​ເປັນ​ເຫດ​ໃຫ້​ຜູ້ຄົນ​ໄດ້​ຮັບ​ການ​ໄວ້​ຊີວິດ—ທະນາຍຄວາມ ແລະ ຜູ້​ຕັດສິນ​ທີ່​ບໍ່​ຊອບ​ທຳ​ວາງ​ຮາກ​ຖານ​ແຫ່ງ​ການ​ທຳລາຍ​ຕໍ່​ຜູ້ຄົນ. ປະມານ 82 ປີ ກ່ອນ ຄ.ສ.","prevAbbr":"alma","prevNo":9,"nextAbbr":"alma","nextNo":11,"chapterTitle":"ແອວ​ມາ ໑໐","verses":[{"vNo":"1 ","txt":"ບັດ​ນີ້ ນີ້​ແມ່ນ​ຄຳ​ເວົ້າ​ຊຶ່ງ​ແອມ​ມິວ​ເລັກ​ໄດ້​ສິດສອນ​ຜູ້ຄົນ​ຜູ້​ຢູ່​ໃນ​ແຜ່ນດິນ​ອຳ​ໂມນ​ໄນ​ຮາ, ມີ​ຄວາມ​ວ່າ:"},{"vNo":"2 ","txt":"ຂ້າພະ​ເຈົ້າ​ຄື​ແອມ​ມິວ​ເລັກ; ຂ້າພະ​ເຈົ້າ​ເປັນ​ລູກ​ຊາຍ​ຂອງ​ກິດ​ໂດ​ນາ, ຜູ້​ເປັນ​ລູກ​ຊາຍ​ຂອງ​ອິດ​ຊະ​ມາ​ເອນ, ຜູ້​ຊຶ່ງ​ເປັນ​ຜູ້​ສືບ​ເຊື້ອສາຍ​ຂອງ​ອະ​ມີນາ​ໄດ; ແລະ ອະ​ມີນາ​ໄດ​ຜູ້​ດຽວ​ກັນ​ທີ່​ເປັນ​ຜູ້​ແປ​ຄວາມ​ໝາຍ​ຂອງ​ຂໍ້ຄວາມ​ທີ່ຢູ່​ໃນ​ກຳ​ແພງ​ພຣະ​ວິຫານ, ຊຶ່ງ​ໄດ້​ຂຽນ​ໄວ້​ໂດຍ​ນິ້ວພຣະຫັດ​ຂອງ​ພຣະ​ເຈົ້າ."},{"vNo":"3 ","txt":"ແລະ ອະ​ມີນາ​ໄດ​ເປັນ​ຜູ້​ສືບ​ເຊື້ອ​ສາຍ​ຂອງ​ນີ​ໄຟ, ຜູ້​ເປັນ​ລູກ​ຊາຍ​ຂອງ​ລີ​ໄຮ, ຜູ້​ອອກ​ຈາກ​ແຜ່ນດິນ​ເຢຣູ​ຊາເລັມ, ຊຶ່ງ​ເປັນ​ຜູ້​ສືບ​ເຊື້ອ​ສາຍ​ຂອງ​ມາ​ນາ​ເຊ​ຜູ້​ເປັນ​ລູກ​ຊາຍ​ຂອງ​ໂຢ​ເຊັບ, ຜູ້​ຖືກ​ຂາຍ​ໄປ​ຫາ​ເອຢິບ​ດ້ວຍ​ມື​ຂອງ​ພວກ​ອ້າຍ​ຂອງ​ລາວ."},{"vNo":"4 ","txt":"ແລະ ຈົ່ງ​ເບິ່ງ, ຂ້າພະ​ເຈົ້າ​ເອງ​ເປັນ​ຄົນ​ທີ່​ຖືກ​ນັບຖື​ພໍ​ສົມຄວນ​ໃນ​ບັນດາ​ຄົນ​ທັງຫລາຍ​ທີ່​ຮູ້ຈັກຂ້າພະ​ເຈົ້າ; ແທ້​ຈິງ​ແລ້ວ, ແລະ ຈົ່ງ​ເບິ່ງ, ຂ້າພະ​ເຈົ້າ​ມີ​ພີ່ນ້ອງ ແລະ ໝູ່​ຄູ່​ຫລາຍ​ຄົນ, ແລະ ຂ້າພະ​ເຈົ້າ​ມີ​ສິ່ງ​ຂອງ​ອັນ​ມີຄ່າ​ຢ່າງ​ຫລວງຫລາຍ​ດ້ວຍ​ການ​ຫັດຖະກຳ​ຂອງຂ້າພະ​ເຈົ້າ."},{"vNo":"5 ","txt":"ເຖິງ​ຢ່າງ​ໃດ​ກໍ​ຕາມ, ຫລັງ​ຈາກ​ທັງ​ໝົດ​ນີ້, ຂ້າພະ​ເຈົ້າ​ກໍ​ບໍ່​ເຄີຍ​ຮູ້ຈັກ​ຫຍັງ​ຫລາຍ​ກ່ຽວ​ກັບ​ທາງ​ຂອງ​ພຣະຜູ້​ເປັນ​ເຈົ້າ, ແລະ ຄວາມ​ລຶກລັບ ແລະ ອຳນາດ​ອັນ​ໜ້າ​ອັດສະຈັນ​ຂອງ​ພຣະ​ອົງ. ຂ້າພະ​ເຈົ້າ​ໄດ້​ເວົ້າວ່າ ຂ້າພະ​ເຈົ້າ​ບໍ່​ເຄີຍ​ຮູ້​ກ່ຽວ​ກັບ​ເລື່ອງ​ເຫລົ່າ​ນີ້​ຫລາຍ; ແຕ່​ຈົ່ງ​ເບິ່ງ, ຂ້າພະ​ເຈົ້າ​ຜິດ, ເພາະຂ້າພະ​ເຈົ້າ​ໄດ້​ເຫັນ​ຄວາມ​ລຶກລັບ​ຂອງ​ພຣະ​ອົງ ແລະ ອຳນາດ​ອັນ​ໜ້າ​ອັດສະຈັນ​ຂອງ​ພຣະ​ອົງ​ມາ​ຫລາຍ​ແລ້ວ; ແທ້​ຈິງ​ແລ້ວ, ແມ່ນ​ເປັນ​ການ​ປົກ​ປັກ​ຮັກສາ​ຊີວິດ​ຂອງ​ຜູ້ຄົນ​ພວກ​ນີ້."},{"vNo":"6 ","txt":"ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າ​ໄດ້​ເຮັດ​ໃຈ​ແຂງ​ກະດ້າງ, ເພາະວ່າຂ້າພະ​ເຈົ້າ​ຖືກ​ຮຽກຮ້ອງ​ຫລາຍ​ເທື່ອ​ແລ້ວ ແລະ ຂ້າພະ​ເຈົ້າ​ບໍ່​ຍອມ​ຟັງ; ດັ່ງນັ້ນ ຂ້າພະ​ເຈົ້າ​ຈຶ່ງ​ຮູ້​ກ່ຽວ​ກັບ​ເລື່ອງ​ເຫລົ່າ​ນີ້, ເຖິງ​ຢ່າງ​ໃດ​ກໍ​ຕາມ, ຂ້າພະ​ເຈົ້າ​ຍັງ​ບໍ່​ຍອມຮັບ​ຮູ້; ດັ່ງນັ້ນ ຂ້າພະ​ເຈົ້າ​ຈຶ່ງ​ກະບົດ​ຕໍ່​ພຣະ​ເຈົ້າ​ໃນ​ຄວາມ​ຊົ່ວ​ຮ້າຍ​ຂອງ​ໃຈ​ຂອງຂ້າພະ​ເຈົ້າ, ຈົນ​ເຖິງ​ວັນ​ທີ​ສີ່​ຂອງ​ເດືອນ​ທີ​ເຈັດ​ນີ້, ຊຶ່ງຢູ່​ໃນ​ປີ​ທີ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":"7 ","txt":"ໃນ​ຂະນະ​ທີ່ຂ້າພະ​ເຈົ້າ​ກຳລັງ​ເດີນ​ທາງ​ໄປ​ຢ້ຽມຢາມ​ຍາດ​ພີ່ນ້ອງ​ທີ່ຢູ່​ໃກ້​ຄຽງ​ຜູ້​ໜຶ່ງ, ຈົ່ງ​ເບິ່ງ ທູດ​ອົງ​ໜຶ່ງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ປະກົດ​ຕໍ່​ໜ້າຂ້າພະ​ເຈົ້າ ແລະ ກ່າວ​ວ່າ: ແອມ​ມິວ​ເລັກ, ຈົ່ງ​ກັບ​ຄືນ​ໄປ​ເຮືອນ​ຂອງ​ເຈົ້າ ເພາະວ່າ​ເຈົ້າຈະ​ໄດ້​ບົວລະບັດ​ສາດສະດາ​ຜູ້​ໜຶ່ງ​ຂອງ​ພຣະຜູ້​ເປັນ​ເຈົ້າ; ແທ້​ຈິງ​ແລ້ວ, ຄື​ສາດສະດາ​ທີ່​ບໍລິສຸດ​ຜູ້​ຖືກ​ເລືອກ​ຈາກ​ພຣະ​ເຈົ້າ; ເພາະ​ເພິ່ນ​ໄດ້​ຖື​ສິນ​ອົດ​ເຂົ້າ​ມາ​ຫລາຍ​ມື້​ແລ້ວ; ເພາະ​ບາບ​ຂອງ​ຜູ້ຄົນພວກນີ້ ແລະ ເພິ່ນ​ໄດ້​ອຶດຫິວ, ແລະ ຈົ່ງ​ໃຫ້​ເຈົ້າຮັບ​ເອົາ​ເພິ່ນ​ເຂົ້າ​ໄປ​ໃນ​ເຮືອນ​ຂອງ​ເຈົ້າ ແລະ ບົວລະບັດ​ເພິ່ນ, ແລະ ເພິ່ນ​ຈະ​ໃຫ້​ພອນ​ແກ່​ເຈົ້າ ແລະ ເຮືອນ​ຊານ​ຂອງ​ເຈົ້າ; ແລະ ພອນ​ຂອງ​ພຣະຜູ້​ເປັນ​ເຈົ້າຈະ​ສະຖິດ​ຢູ່​ກັບ​ເຈົ້າ ແລະ ເຮືອນ​ຊານ​ຂອງ​ເຈົ້າ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຮັດ​ຕາມ​ຄຳ​ເວົ້າ​ຂອງ​ທູດ​ອົງ​ນັ້ນ, ແລ້ວ​ໄດ້​ກັບ​ຄືນ​ໄປ​ເຮືອນ​ຂອງ​ຂ້າພະ​ເຈົ້າ. ແລະ ຂະນະ​ທີ່​ຂ້າພະ​ເຈົ້າ​ກຳລັງ​ເດີນ​ທາງ​ກັບ​ໄປ​ນັ້ນ ຂ້າພະ​ເຈົ້າ​ໄດ້​ພົບ​ກັບ​ຄົນ​ຜູ້​ທີ່​ທູດ​ໄດ້​ເວົ້າ​ກັບ​ຂ້າພະ​ເຈົ້າ​ວ່າ: ເຈົ້າ​ຈົ່ງ​ຮັບ​ເອົາ​ເພິ່ນ​ເຂົ້າ​ໄປ​ໃນ​ເຮືອນ​ຂອງ​ເຈົ້າ—ແລະ ຈົ່ງ​ເບິ່ງ ເປັນ​ຄົນ​ຜູ້​ດຽວ​ກັນ​ນີ້​ທີ່​ເວົ້າ​ກັບ​ພວກເຈົ້າ​ກ່ຽວ​ກັບ​ເລື່ອງ​ຂອງ​ພຣະ​ເຈົ້າ."},{"vNo":"9 ","txt":"ແລະ ທູດ​ກ່າວ​ກັບຂ້າພະ​ເຈົ້າ​ວ່າ ເພິ່ນ​ເປັນ​ຄົນ​ບໍລິສຸດ; ສະນັ້ນ ຂ້າພະ​ເຈົ້າ​ຈຶ່ງ​ຮູ້​ວ່າ​ເພິ່ນ​ເປັນ​ຄົນ​ບໍລິສຸດ ເພາະ​ທູດ​ຂອງ​ພຣະ​ເຈົ້າ​ໄດ້​ກ່າວ​ໄວ້."},{"vNo":"10 ","txt":"ແລະ ອີກ​ຢ່າງ​ໜຶ່ງຂ້າພະ​ເຈົ້າ​ຮູ້​ວ່າ ເລື່ອງ​ທີ່​ເພິ່ນ​ໃຫ້​ຖ້ອຍ​ຄຳ​ໄປ​ນັ້ນ​ເປັນຄວາມ​ຈິງ; ເພາະ​ຈົ່ງ​ເບິ່ງ ຂ້າພະ​ເຈົ້າ​ກ່າວ​ກັບ​ພວກ​ເຈົ້າວ່າ ຕາບ​ໃດ​ທີ່​ພຣະຜູ້​ເປັນ​ເຈົ້າຍັງ​ຊົງ​ພຣະ​ຊົນ​ຢູ່, ພຣະ​ອົງ​ຈະ​ສົ່ງ​ທູດ​ຂອງ​ພຣະ​ອົງ​ລົງ​ມາ ເພື່ອ​ເຮັດ​ໃຫ້​ເລື່ອງ​ເຫລົ່າ​ນີ້​ເຫັນ​ແຈ້ງ​ຕໍ່ຂ້າພະ​ເຈົ້າ; ແລະ ສິ່ງ​ນີ້​ພຣະ​ອົງ​ໄດ້​ກະທຳ​ໃນ​ຂະນະ​ທີ່​ແອວ​ມາ​ຜູ້​ນີ້​ຢູ່​ທີ່​ເຮືອນ​ຂອງຂ້າພະ​ເຈົ້າ."},{"vNo":"11 ","txt":"ເພາະ​ຈົ່ງ​ເບິ່ງ, ແອວ​ມາ​ໄດ້​ໃຫ້​ພອນ​ແກ່​ເຮືອນ​ຊານຂອງຂ້າພະ​ເຈົ້າ, ແລະ ເພິ່ນ​ໄດ້​ໃຫ້​ພອນ​ແກ່ຂ້າພະ​ເຈົ້າ​ນຳ​ອີກ, ແລະ ຜູ້ຍິງ​ຂອງຂ້າພະ​ເຈົ້າ, ແລະ ລູກ​ຂອງຂ້າພະ​ເຈົ້າ, ແລະ ບິດາຂອງ​ຂ້າພະ​ເຈົ້າ ແລະ ຍາດພີ່ນ້ອງ​ຂອງຂ້າພະ​ເຈົ້າ; ແທ້​ຈິງ​ແລ້ວ, ຈົນກະທັ້ງ​ແມ່ນ​ແຕ່​ຍາດ​ພີ່ນ້ອງ​ຂອງຂ້າພະ​ເຈົ້າ​ທັງ​ໝົດ ເພິ່ນ​ກໍ​ໄດ້​ໃຫ້​ພອນ​ແກ່​ພວກ​ເຂົາ, ແລະ ພອນ​ຂອງ​ພຣະຜູ້​ເປັນ​ເຈົ້າສະຖິດ​ຢູ່​ກັບ​ພວກ​ເຮົາ​ຕາມ​ຄຳ​ເວົ້າທີ່​ເພິ່ນ​ໄດ້​ເວົ້າ​ໄວ້."},{"vNo":"12 ","txt":"ແລະ ບັດ​ນີ້, ເມື່ອ​ແອມ​ມິວ​ເລັກ​ເວົ້າຂໍ້ຄວາມ​ນີ້​ແລ້ວ ຜູ້ຄົນ​ເລີ່ມ​ແປກ​ໃຈ​ໂດຍ​ທີ່​ເຫັນ​ວ່າ​ມີ​ພະຍານ​ຫລາຍ​ກວ່າ​ໜຶ່ງ​ຄົນ​ທີ່​ໃຫ້​ຂໍ້ຄວາມ​ກ່ຽວ​ກັບ​ເລື່ອງ​ທີ່​ພວກ​ເຂົາ​ຖືກ​ກ່າວ​ຫາ, ແລະ ກ່ຽວ​ກັບ​ເລື່ອງ​ທີ່​ຈະ​ມາ​ເຖິງ​ນຳ​ອີກ, ອັນ​ເປັນ​ໄປ​ຕາມ​ວິນ​ຍານ​ແຫ່ງ​ການ​ທຳນາຍ​ຊຶ່ງມີ​ຢູ່​ກັບ​ພວກ​ເພິ່ນ."},{"vNo":"13 ","txt":"ເຖິງ​ຢ່າງ​ໃດ​ກໍ​ຕາມ, ຍັງ​ມີ​ບາງ​ຄົນ​ໃນ​ບັນດາ​ພວກ​ນັ້ນທີ່​ຄິດ​ຈະ​ຖາມ​ພວກ​ເພິ່ນ, ຄື​ໂດຍ​ເລ້​ຫລ່ຽມ​ອັນ​ສະຫລາດ​ແກມ​ໂກງ​ຂອງ​ພວກ​ເຂົາ​ເພື່ອ​ພວກ​ເຂົາຈະ​ໄດ້​ຈັບ​ຜິດ​ໃນ​ຄຳ​ຂອງພວກ​ເພິ່ນ, ເພື່ອ​ຈະ​ໄດ້​ມີ​ພະຍານ​ປັກປຳພວກ​ເພິ່ນ, ເພື່ອ​ຈະ​ໄດ້​ສົ່ງ​ພວກ​ເພິ່ນ​ໄປ​ໃຫ້​ຜູ້​ຕັດສິນ​ຂອງ​ພວກ​ເຂົາ ເພື່ອ​ພວກ​ເພິ່ນ​ຈະ​ໄດ້​ຖືກ​ຕັດສິນ​ຕາມ​ກົດໝາຍ, ແລະ ເພື່ອ​ພວກ​ເພິ່ນ​ຈະ​ໄດ້​ຖືກ​ຂ້າ ຫລື ຖືກ​ເອົາ​ເຂົ້າຄຸກ, ຕາມຄວາມ​ຜິດ​ຊຶ່ງພວກ​ເຂົາ​ຈະ​ເຮັດ​ໃຫ້​ເຫັນ ຫລື ເປັນ​ພະຍານ​ປັກປຳ​ພວກ​ເພິ່ນ​ໄດ້."},{"vNo":"14 ","txt":"ບັດ​ນີ້​ຄົນ​ເຫລົ່າ​ນັ້ນ​ທີ່​ພະຍາຍາມ​ທຳລາຍ​ແອວ​ມາ​ກັບ​ແອມ​ມິວ​ເລັກ​ເປັນ​ພວກ​ທະນາຍ​ຄວາມ​ທີ່​ຖືກ​ຈ້າງ ຫລື ຖືກ​ກຳນົດ​ໂດຍ​ຜູ້​ຄົນ​ທີ່​ດຳ​ເນີນ​ກົດ​ໝາຍ​ໃນ​ເວລາ​ທີ່​ພວກ​ເຂົາ​ມີ​ການ​ພິຈາລະນາ​ຄະດີ, ຫລື ໃນ​ການ​ພິຈາລະນາ​ຄວາມ​ຜິດ​ຂອງ​ຜູ້​ຄົນ​ຕໍ່​ໜ້າ​ຜູ້​ຕັດສິນ."},{"vNo":"15 ","txt":"ບັດ​ນີ້ພວກທະ​ນາຍ​ຄວາມ​ເຫລົ່າ​ນີ້​ເປັນ​ພວກ​ທີ່​ຮຽນ​ຮູ້​ໃນ​ການ​ໃຊ້​ຄວາມ​ສະຫລາດ​ແກມ​ໂກ​ງທຸກ​ຢ່າງ​ຕໍ່​ຜູ້ຄົນ; ແລະ ນີ້​ກໍ​ເພື່ອ​ເຮັດ​ໃຫ້​ພວກ​ເຂົາ​ມີ​ຄວາມ​ສາມາດ​ເພື່ອ​ຈະ​ຊຳນິ​ຊຳນານ​ໃນ​ວິຊາ​ຊີບ​ຂອງ​ພວກ​ເຂົາ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ເລີ່ມ​ຖາມ​ແອມ​ມິວ​ເລັກ, ໂດຍ​ການ​ກະທຳ​ເຊັ່ນ​ນັ້ນພວກ​ເຂົາ​ຈະ​ໄດ້​ເຮັດ​ໃຫ້​ລາວ​ປ່ຽນ​ແປງ​ຄຳ​ເວົ້າຂອງ​ລາວ, ຫລື ໃຫ້​ແອມ​ມິວ​ເລັກ​ມີ​ຄວາມ​ບໍ່​ແນ່​ໃຈ​ໃນ​ສິ່ງ​ທີ່​ລາວ​ຈະ​ເວົ້າ."},{"vNo":"17 ","txt":"ແລະ ບັດ​ນີ້​ພວກ​ເຂົາ​ບໍ່​ຮູ້ຈັກ​ວ່າ ແອມ​ມິວ​ເລັກ​ຮູ້ຈັກ​ເຖິງ​ແຜນ​ການ​ຂອງ​ພວກ​ເຂົາ​ແລ້ວ. ແຕ່​ເຫດການ​ໄດ້​ບັງ​ເກີດ​ຂຶ້ນ ໃນ​ຂະນະ​ທີ່​ພວກ​ເຂົາ​ເລີ່ມ​ສອບ​ຖາມ​ລາວ​ນັ້ນ, ລາວ​ໄດ້​ຮູ້ຈັກ​ຄວາມ​ນຶກ​ຄິດ​ຂອງ​ພວກ​ເຂົາ​ແລ້ວ, ແລະ ລາວ​ໄດ້​ກ່າວ​ກັບ​ພວກ​ເຂົາ​ວ່າ: ໂອ້ ພວກ​ເຈົ້າ​ລຸ້ນ​ທີ່​ຊົ່ວ ແລະ ເສຍ​ຄົນ​ເອີຍ, ພວກ​ທະນາຍ​ຄວາມ​ທີ່​ໜ້າ​ຊື່​ໃຈ​ຄົດ, ເພາະ​ພວກ​ເຈົ້າ​ກຳລັງ​ວາງ​ຮາກ​ຖານ​ຂອງ​ມານ; ເພາະ​ພວກ​ເຈົ້າ​ກຳລັງ​ວາງ​ກັບ​ດັກ ແລະ ບ້ວງ ເພື່ອ​ຈະ​ຈັບ​ເອົາ​ຄົນ​ບໍລິສຸດ​ຂອງ​ພຣະ​ເຈົ້າ."},{"vNo":"18 ","txt":"ພວກ​ເຈົ້າ​ກຳລັງ​ວາງ​ແຜນ​ບິດ​ເບືອນ​ເສັ້ນທາງ​ຂອງ​ຄົນ​ຊອບ​ທຳ, ແລະ ເພື່ອ​ນຳ​ເອົາ​ພຣະ​ພິ​ໂລດ​ຂອງ​ພຣະ​ເຈົ້າ​ລົງ​ມາ​ເທິງ​ຫົວ​ຂອງ​ພວກ​ເຈົ້າ, ຈົນ​ວ່າ​ຜູ້​ຄົນ​ພວກ​ນີ້​ໄດ້​ຮັບ​ຄວາມ​ພິນາດ."},{"vNo":"19 ","txt":"ແທ້​ຈິງ​ແລ້ວ, ໂມ​ໄຊ​ຢາຜູ້​ເປັນ​ກະ​ສັດ​ຄົນ​ສຸດ​ທ້າຍ​ຂອງ​ພວກ​ເຮົາ​ໄດ້​ກ່າວ​ໄວ້​ດີ​ແລ້ວ​ຕອນ​ເພິ່ນ​ກຳລັງ​ຈະ​ມອບ​ລາຊາ​ອານາຈັກ, ໂດຍ​ທີ່​ບໍ່​ມີ​ໃຜ​ຈະ​ຮັບ​ເລີຍ, ອັນ​ເປັນ​ເຫດ​ໃຫ້​ຜູ້ຄົນ​ພວກ​ນີ້​ໄດ້​ຮັບ​ການ​ປົກຄອງ​ໂດຍ​ສຽງ​ຂອງ​ຕົນ​ເອງ—ແທ້​ຈິງ​ແລ້ວ, ເພິ່ນ​ໄດ້​ເວົ້າ​ໄວ້​ດີ​ແລ້ວ​ວ່າ ຖ້າ​ຫາກ​ເວລາ​ມາ​ເຖິງ ເມື່ອ​ສຽງ​ຂອງ​ຜູ້ຄົນ​ພວກ​ນີ້​ຈະ​ເລືອກ​ເອົາ​ຄວາມ​ຊົ່ວ​ຮ້າຍ ນັ້ນຄື​ຖ້າ​ຫາກ​ເວລາ​ຈະ​ມາ​ເຖິງ​ເມື່ອ​ຜູ້ຄົນ​ພວກ​ນີ້​ຈະ​ຕົກ​ໄປ​ຫາ​ການ​ລ່ວງ​ລະ​ເມີດ, ແລ້ວ​ພວກ​ເຂົາ​ຈະ​ສຸກ​ເພື່ອ​ຄວາມ​ພິນາດ."},{"vNo":"20 ","txt":"ແລະ ບັດ​ນີ້ຂ້າພະ​ເຈົ້າ​ກ່າວ​ກັບ​ພວກ​ເຈົ້າວ່າ ພຣະຜູ້​ເປັນ​ເຈົ້າພິພາກສາ​ເລື່ອງ​ຄວາມ​ຊົ່ວ​ຮ້າຍ​ຂອງ​ພວກ​ທ່ານ​ດີ​ແລ້ວ; ພຣະ​ອົງ​ຮຽກຮ້ອງ​ຜູ້ຄົນ​ພວກ​ນີ້​ໂດຍ​ສຽງ​ທູດ​ຂອງ​ພຣະ​ອົງ​ດີ​ແລ້ວ​ວ່າ: ເຈົ້າຈົ່ງ​ກັບ​ໃຈ, ກັບ​ໃຈ​ເຖີດ, ເພາະວ່າ​ອານາຈັກ​ແຫ່ງ​ສະຫວັນ​ມາ​ຮອດ​ແລ້ວ."},{"vNo":"21 ","txt":"ແທ້​ຈິງ​ແລ້ວ, ພຣະ​ອົງ​ຮຽກຮ້ອງ​ດີ​ແລ້ວ​ໂດຍ​ສຽງ​ທູດ​ຂອງ​ພຣະ​ອົງ​ວ່າ: ເຮົາ​ຈະ​ລົງ​ມາ​ໃນ​ບັນດາ​ຜູ້ຄົນຂອງ​ເຮົາ, ພ້ອມ​ດ້ວຍ​ຄວາມ​ທ່ຽງ​ທຳ ແລະ ຄວາມ​ຍຸດ​ຕິ​ທຳ​ໃນ​ພຣະຫັດ​ຂອງ​ເຮົາ."},{"vNo":"22 ","txt":"ແທ້​ຈິງ​ແລ້ວ, ແລະ ຂ້າພະ​ເຈົ້າ​ກ່າວ​ກັບ​ພວກ​ເຈົ້າວ່າ ຖ້າ​ຫາກ​ບໍ່​ແມ່ນ​ຍ້ອນ​ຄຳ​ອະ​ທິຖານ​ຂອງ​ຄົນ​ທີ່​ຊອບ​ທຳຊຶ່ງຢູ່​ໃນ​ແຜ່ນດິນ​ນີ້​ແລ້ວ, ວ່າ​ແມ່ນ​ແຕ່​ຂະ​ນະ​ນີ້ພວກ​ເຈົ້າກໍ​ຈະ​ຖືກ​ຢ້ຽມຢາມ​ດ້ວຍ​ຄວາມ​ພິນາດ​ໝົດ; ບໍ່​ແມ່ນ​ແຕ່ຈະ​ເປັນດ້ວຍນ້ຳຖ້ວມ​ດັ່ງ​ທີ່​ເປັນ​ມາ​ແລ້ວກັບ​ຜູ້​ຄົນ​ໃນ​ວັນ​ເວລາ​ຂອງ​ໂນ​ອາ, ແຕ່​ຈະ​ເປັນ​ດ້ວຍ​ຄວາມ​ອຶດ​ຢາກ, ແລະ ດ້ວຍ​ໂລກລະ​ບາດ, ແລະ ດ້ວຍ​ດາບ."},{"vNo":"23 ","txt":"ແຕ່​ເປັນ​ຍ້ອນ​ຄຳ​ອະທິຖານ​ຂອງ​ຄົນ​ຊອບ​ທຳ​ທີ່​ພວກ​ເຈົ້າ​ໄດ້​ຮັບ​ການ​ໄວ້​ຊີວິດ; ສະນັ້ນຖ້າ​ຫາກ​ພວກ​ເຈົ້າຈະ​ຂັບ​ໄລ່​ຄົນ​ທີ່​ຊອບ​ທຳ​ອອກ​ໄປ​ຈາກ​ບັນດາ​ພວກ​ເຈົ້າ ແລ້ວ​ເມື່ອນັ້ນພຣະ​ເຈົ້າຈະ​ບໍ່​ຫ້າມ​ພຣະຫັດ​ຂອງ​ພຣະ​ອົງ; ແຕ່​ໃນ​ຄວາມ​ຄຽດ​ແຄ້ນ​ອັນ​ຮ້າຍ​ແຮງ​ຂອງ​ພຣະ​ອົງ, ພຣະ​ອົງ​ຈະ​ສະ​ເດັດ​ມາ​ລົງ​ໂທດ​ພວກ​ເຈົ້າ; ເມື່ອນັ້ນພວກ​ເຈົ້າຈະ​ຖືກ​ລົງ​ໂທດ​ດ້ວຍ​ຄວາມ​ອຶດ​ຢາກ, ດ້ວຍ​ໂລກລະບາດ, ແລະ ດ້ວຍ​ດາບ; ແລະ ເວລາ​ນັ້ນຈະ​ມາ​ຮອດ​ໃນ​ບໍ່​ຊ້າ​ນີ້​ຖ້າ​ຫາກ​ພວກ​ເຈົ້າບໍ່ກັບ​ໃຈ."},{"vNo":"24 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ຄຽດ​ແຄ້ນ​ໃຫ້​ແອມ​ມິວ​ເລັກ​ຫລາຍ​ຂຶ້ນ, ແລະ ພວກ​ເຂົາ​ຮ້ອງ​ອອກ​ມາ, ມີ​ຄວາມ​ວ່າ: ຊາຍ​ຄົນ​ນີ້​ໝິ່ນ​ປະ​ໝາດ​ກົດ​ອັນ​ທ່ຽງ​ທຳ​ຂອງ​ພວກ​ເຮົາ ແລະ ທະນາຍຄວາມ​ຜູ້​ສະຫລາດ​ຂອງ​ພວກ​ເຮົາ ຊຶ່ງພວກ​ເຮົາ​ໄດ້​ເລືອກ​ໄວ້."},{"vNo":"25 ","txt":"ແຕ່​ແອມ​ມິວ​ເລັກ​ໄດ້​ເດ່​ມື​ຂອງ​ລາວ​ອອກ​ໄປ ແລະ ຮ້ອງ​ດ້ວຍ​ສຸດ​ກຳລັງ​ຕໍ່​ພວກ​ເຂົາ, ມີ​ຄວາມ​ວ່າ: ໂອ້ ພວກ​ເຈົ້າລຸ້ນທີ່ຊົ່ວ ແລະ ເສຍ​ຄົນ​ເອີຍ, ເປັນ​ດ້ວຍ​ເຫດ​ໃດ​ຊາ​ຕານ​ຈຶ່ງ​ມີ​ອຳນາດ​ເໜືອ​ໃຈ​ຂອງ​ພວກ​ເຈົ້າ? ເປັນ​ດ້ວຍ​ເຫດ​ໃດ​ພວກ​ເຈົ້າຈຶ່ງ​ຍອມ​ຕົວ​ໃຫ້​ມັນ ຈົນ​ວ່າ​ມັນ​ມີ​ອຳນາດ​ເໜືອ​ກວ່າ​ພວກ​ເຈົ້າ, ຈົນ​ເຮັດ​ໃຫ້​ຕາ​ຂອງ​ພວກ​ເຈົ້າບອດ, ເພື່ອ​ພວກ​ເຈົ້າຈະ​ບໍ່​ເຂົ້າ​ໃຈ​ຄຳ​ເວົ້າຊຶ່ງ​ເວົ້າ​ໄປ​ຕາມ​ຄວາມ​ຈິງ​ແທ້ໆ?"},{"vNo":"26 ","txt":"ເພາະ​ຈົ່ງ​ເບິ່ງ, ຂ້າພະ​ເຈົ້າ​ໄດ້​ໃຫ້​ຖ້ອຍ​ຄຳ​ທີ່​ຕໍ່ຕ້ານ​ກັບ​ກົດໝາຍ​ຂອງ​ພວກ​ເຈົ້າບໍ? ພວກ​ເຈົ້າບໍ່​ເຂົ້າ​ໃຈ; ພວກ​ເຈົ້າ​ເວົ້າວ່າ ຂ້າພະ​ເຈົ້າ​ເວົ້າຕໍ່ຕ້ານ​ກົດໝາຍ​ຂອງ​ພວກ​ເຈົ້າ; ແຕ່ຂ້າພະ​ເຈົ້າ​ບໍ່​ໄດ້​ເຮັດ​ຢ່າງ​ນັ້ນ, ຂ້າພະ​ເຈົ້າ​ເວົ້າສະໜັບສະໜູນ​ກົດໝາຍ​ຂອງ​ພວກ​ເຈົ້າ, ເພື່ອ​ກ່າວ​ໂທດ​ພວກ​ເຈົ້າ."},{"vNo":"27 ","txt":"ແລະ ບັດ​ນີ້​ຈົ່ງ​ເບິ່ງ, ຂ້າພະ​ເຈົ້າ​ກ່າວ​ກັບ​ພວກ​ເຈົ້າ​ວ່າ, ຮາກ​ຖານ​ຂອງ​ຄວາມ​ພິນາດ​ກຳລັງ​ເລີ່ມ​ຂຶ້ນ​ກັບ​ຜູ້ຄົນ​ພວກ​ນີ້​ໂດຍ​ຄວາມ​ບໍ່​ຊອບ​ທຳ​ຂອງ​ພວກ​ທະນາຍ​ຄວາມ ແລະ ຜູ້​ຕັດສິນ​ຂອງ​ພວກ​ເຈົ້າ."},{"vNo":"28 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ແອມ​ມິວ​ເລັກ​ເວົ້າຂໍ້ຄວາມ​ນີ້​ແລ້ວ ຜູ້ຄົນ​ໄດ້​ຮ້ອງ​ຕໍ່ຕ້ານ​ລາວ, ມີ​ຄວາມ​ວ່າ: ບັດ​ນີ້ພວກ​ເຮົາ​ຮູ້ຈັກ​ແລ້ວ​ວ່າ ຊາຍ​ຄົນ​ນີ້​ເປັນ​ລູກ​ຂອງ​ມານ ເພາະວ່າ​ລາວ​ເວົ້າຕົວະ​ພວກ​ເຂົາ; ເພາະວ່າ​ລາວ​ໄດ້​ເວົ້າຕໍ່ຕ້ານ​ກົດໝາຍ​ຂອງ​ພວກ​ເຂົາ. ແລະ ບັດ​ນີ້ລາວ​ກ່າວ​ວ່າ ລາວ​ບໍ່​ໄດ້​ເວົ້າຕໍ່​ຕ້ານ."},{"vNo":"29 ","txt":"ແລະ ອີກ​ຢ່າງ​ໜຶ່ງ, ລາວ​ໝິ່ນ​ປະ​ໝາດ​ພວກ​ທະນາຍ​ຄວາມ ແລະ ຜູ້​ຕັດ​ສິນ​ຂອງ​ພວ​ກ​ເຮົາ."},{"vNo":"30 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ພວກ​ທະນາຍຄວາມ​ໄດ້​ເກັບ​ໃສ່​ໃຈ​ຂອງ​ພວກ​ເຂົາໄວ້ ເພື່ອ​ພວກ​ເຂົາ​ຈະ​ໄດ້​ຈົດ​ຈຳ​ສິ່ງ​ເຫລົ່າ​ນີ້​ໄວ້​ເພື່ອ​ຟ້ອງ​ລາວ."},{"vNo":"31 ","txt":"ແລະ ມີ​ຄົນ​ໜຶ່ງ​ໃນ​ບັນດາ​ຜູ້ຄົນ​ນັ້ນຜູ້​ມີ​ຊື່ວ່າ ຊີ​ເອ​ສຣອມ. ບັດ​ນີ້​ຊີ​ເອ​ສຣອມ​ເປັນ​ຄົນ​ທີ່​ໄດ້​ກ່າວ​ໂທດ​ແອມ​ມິວ​ເລັກ ແລະ ແອວ​ມາ​ຫລາຍ​ກວ່າ​ຄົນ​ອື່ນ, ເພາະ​ລາວ​ເປັນ​ຜູ້​ມີ​ຄວາມ​ຊຳນານ​ທີ່​ສຸດ​ຜູ້​ໜຶ່ງ ໂດຍ​ທີ່​ມີ​ທຸລະ​ກິດ​ຫລາຍ​ຢ່າງ​ໃນ​ບັນດາ​ຜູ້ຄົນ."},{"vNo":"32 ","txt":"ບັດ​ນີ້ຈຸດປະສົງ​ຂອງ​ພວກ​ທະ​ນາຍ​ຄວາມ​ເຫລົ່າ​ນີ້​ຄື ເພື່ອ​ຫາ​ຜົນ​ປະ​ໂຫຍດ; ແລະ ພວກ​ເຂົາ​ໄດ້​ຮັບ​ຜົນ​ປະ​ໂຫຍດ​ຕາມ​ວຽກ​ງານ​ຂອງ​ພວກ​ເຂົາ."}]}