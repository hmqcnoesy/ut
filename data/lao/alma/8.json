{"heading":"ແອວ​ມາ​ສິດສອນ ແລະ ໃຫ້​ບັບຕິ​ສະມາ​ຢູ່​ໃນ​ເມືອງ​ມີ​ເລັກ—ເພິ່ນ​ຖືກ​ປະຕິ​ເສດ​ຢູ່​ໃນ​ເມືອງ​ອຳ​ໂມນ​ໄນ​ຮາ ແລະ ໄດ້​ໜີ​ໄປ—ທູດ​ອົງ​ໜຶ່ງ​ສັ່ງ​ໃຫ້​ເພິ່ນ​ກັບ​ຄືນ​ໄປ ແລະ ປ່າວ​ຮ້ອງ​ເລື່ອງ​ການ​ກັບ​ໃຈ​ຕໍ່​ຜູ້ຄົນ—ເພິ່ນ​ໄດ້​ຮັບ​ຕ້ອນ​ໂດຍ​ແອມ​ມິວ​ເລັກ, ແລະ ທັງ​ສອງ​ໄດ້​ສິດສອນ​ຢູ່​ໃນ​ເມືອງ​ອຳ​ໂມນ​ໄນ​ຮາ. ປະມານ 82 ປີ ກ່ອນ ຄ.ສ.","prevAbbr":"alma","prevNo":7,"nextAbbr":"alma","nextNo":9,"chapterTitle":"ແອວ​ມາ ໘","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ກັບ​ມາ​ຈາກ​ແຜ່ນ​ດິນ​ກີ​ເດ​ໂອນ​ຫລັງ​ຈາກ​ສິດສອນ​ຜູ້ຄົນ​ຂອງ​ກີ​ເດ​ໂອນ​ຫລາຍ​ເລື່ອງ ຊຶ່ງ​ບໍ່​ສາມາດ​ຂຽນ​ໄວ້​ໄດ້, ໄດ້​ຈັດ​ຕັ້ງ​ສາດສະໜາ​ຈັກ​ຄື​ກັນ​ກັບ​ທີ່​ເພິ່ນ​ໄດ້​ເຮັດ​ມາ​ກ່ອນ​ແລ້ວ​ໃນ​ແຜ່ນດິນ​ເຊ​ລາ​ເຮັມລາ, ແທ້​ຈິງ​ແລ້ວ, ເພິ່ນ​ກັບ​ຄືນ​ມາ​ບ້ານ​ຂອງ​ເພິ່ນ​ທີ່​ເຊ​ລາ​ເຮັມລາ ເພື່ອ​ພັກຜ່ອນ​ຈາກ​ວຽກ​ງານ​ທີ່​ເພິ່ນ​ໄດ້​ເຮັດ​ໄປ​ນັ້ນ."},{"vNo":"2 ","txt":"ແລະ ປີ​ທີ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":"3 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ໃນ​ຕົ້ນ​ປີ​ທີ​ສິບ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ຄື​ແອວ​ມາ​ໄດ້​ອອກ​ຈາກ​ເມືອງ​ນັ້ນ ແລະ ໄດ້​ອອກ​ເດີນທາງ​ຂ້າມ​ໄປ​ຫາ​ແຜ່ນດິນ​ມີ​ເລັກ​ທາງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ​ທາງ​ຕາ​ເວັນ​ຕົກ​ໃກ້​ກັບ​ຊາຍ​ແດນ​ຂອງ​ຖິ່ນ​ແຫ້ງ​ແລ້ງ​ກັນ​ດານ."},{"vNo":"4 ","txt":"ແລະ ເພິ່ນ​ໄດ້​ເລີ່ມ​ສິດ​ສອນ​ໃນ​ແຜ່ນດິນ​ມີ​ເລັກ​ຕາມ​ຖານະ​ອັນ​ສັກສິດ​ຂອງ​ພຣະ​ເຈົ້າ, ຊຶ່ງ​ໂດຍ​ຖານະ​ນັ້ນ​ເພິ່ນ​ຖືກ​ເອີ້ນ; ແລະ ເພິ່ນ​ເລີ່ມ​ສິດສອນ​ຜູ້ຄົນ​ທົ່ວ​ແຜ່ນດິນ​ມີ​ເລັກ."},{"vNo":"5 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ມາ​ຫາ​ເພິ່ນ​ຈາກ​ທຸກ​ບ່ອນ​ຂອງ​ແຜ່ນດິນ ຊຶ່ງຢູ່​ໃກ້​ກັບ​ຖິ່ນ​ແຫ້ງ​ແລ້ງ​ກັນດານ. ແລະ ພວກ​ເຂົາ​ໄດ້​ຮັບ​ບັບຕິ​ສະ​ມາ​ກັນ​ທົ່ວ​ແຜ່ນດິນ​ນັ້ນ;"},{"vNo":"6 ","txt":"ສະນັ້ນຫລັງ​ຈາກ​ເພິ່ນ​ສິ້ນ​ສຸດ​ວຽກ​ງານ​ຂອງ​ເພິ່ນ​ທີ່​ມີ​ເລັກ ເພິ່ນ​ໄດ້ອອກ​ຈາກ​ບ່ອນ​ນັ້ນ, ແລະ ໄດ້ເດີນທາງ​ສາມມື້​ໄປ​ທາງ​ເໜືອ​ຂອງ​ແຜ່ນດິນ​ມີ​ເລັກ; ແລະ ເພິ່ນ​ໄດ້​ມາ​ຮອດ​ເມືອງ​ໜຶ່ງ​ຊຶ່ງມີ​ຊື່ວ່າ ອຳ​ໂມນ​ໄນ​ຮາ."},{"vNo":"7 ","txt":"ບັດ​ນີ້ມັນ​ເປັນ​ທຳນຽມ​ຂອງ​ຜູ້ຄົນຂອງ​ນີ​ໄຟ​ທີ່​ຈະ​ເອີ້ນ​ຊື່​ແຜ່ນດິນ ຫລື ເມືອງ​ຂອງ​ພວກ​ເຂົາ ແລະ ໝູ່​ບ້ານ​ຂອງ​ພວກ​ເຂົາ, ແທ້​ຈິງ​ແລ້ວ, ຈົນກະທັ້ງໝູ່​ບ້ານ​ເລັກ​ນ້ອຍ​ທັງ​ໝົດ​ຂອງ​ພວກ​ເຂົາ​ຕາມ​ຊື່​ຂອງ​ຜູ້​ທີ່​ເປັນ​ເຈົ້າຂອງ​ທຳ​ອິດ; ແລະ ຈຶ່ງ​ເປັນ​ເຊັ່ນ​ດຽວ​ກັນ​ນີ້​ກັບ​ແຜ່ນດິນ​ອຳ​ໂມນ​ໄນ​ຮາ."},{"vNo":"8 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເວລາ​ທີ່​ແອວ​ມາ​ມາ​ຮອດ​ເມືອງ​ອຳ​ໂມນ​ໄນ​ຮາ ເພິ່ນ​ກໍ​ໄດ້​ເລີ່ມ​ສິດສອນ​ພຣະ​ຄຳ​ຂອງ​ພຣະ​ເຈົ້າ​ໃຫ້​ແກ່​ຜູ້ຄົນ​ເຫລົ່ານັ້ນ."},{"vNo":"9 ","txt":"ບັດ​ນີ້​ຊາ​ຕານ​ມີ​ອຳນາດ​ຫລາຍ​ທີ່​ສຸດ​ເໜືອ​ໃຈ​ຂອງ​ຜູ້ຄົນ​ໃນ​ເມືອງ​ອຳ​ໂມນ​ໄນ​ຮາ​ນັ້ນ; ດັ່ງນັ້ນ ພວກ​ເຂົາ​ຈຶ່ງ​ບໍ່​ຍອມ​ເຊື່ອ​ຟັງ​ຄຳ​ເວົ້າຂອງ​ແອວ​ມາ​ເລີຍ."},{"vNo":"10 ","txt":"ເຖິງ​ຢ່າງ​ໃດ​ກໍ​ຕາມ​ແອວ​ມາ​ກໍ​ເຮັດ​ວຽກ​ຢ່າງໜັກ​ໃນ​ທາງ​ວິນ​ຍານ​ໂດຍ​ຕໍ່ສູ້​ກັບ​ພຣະ​ເຈົ້າດ້ວຍ​ການ​ອະທິຖານ​ຢ່າງ​ສຸດ​ກຳລັງ​ເພື່ອ​ຂໍ​ໃຫ້​ພຣະ​ອົງ​ທຸ້ມ​ເທ​ພຣະ​ວິນ​ຍານ​ຂອງ​ພຣະ​ອົງ​ລົງ​ມາ​ເທິງຜູ້ຄົນຊຶ່ງຢູ່​ໃນ​ເມືອງ​ນັ້ນ ເພື່ອ​ພຣະ​ອົງ​ຈະ​ອະນຸຍາດ​ໃຫ້​ເພິ່ນ​ບັບຕິ​ສະມາ​ພວກ​ເຂົາ​ເຫລົ່ານັ້ນດ້ວຍ​ການ​ກັບ​ໃຈ."},{"vNo":"11 ","txt":"ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ຍັງ​ເຮັດ​ໃຈ​ແຂງ​ກະ​ດ້າງ​ໂດຍ​ເວົ້າກັບ​ເພິ່ນວ່າ: ຈົ່ງ​ເບິ່ງ, ພວກ​ເຮົາ​ຮູ້ຈັກ​ວ່າ​ທ່ານຄື​ແອວ​ມາ ແລະ ພວກ​ເຮົາ​ຮູ້​ວ່າ ທ່ານເປັນ​ມະຫາ​ປະ​ໂລຫິດ​ເບິ່ງ​ແຍງ​ສາດສະໜາ​ຈັກ ຊຶ່ງ​ທ່ານໄດ້​ສ້າງຕັ້ງຂຶ້ນຫລາຍ​ບ່ອນ​ໃນ​ແຜ່ນດິນ​ຕາມ​ປະ​ເພນີ​ຂອງ​ທ່ານ, ແລະ ພວກ​ເຮົາ​ບໍ່​ໄດ້​ຢູ່​ໃນ​ສາດສະໜາຈັກ​ຂອງ​ທ່ານ, ແລະ ພວກ​ເຮົາ​ບໍ່​ເຊື່ອ​ຕາມ​ຮີດຄອງ​ປະ​ເພນີ​ອັນ​ໂງ່​ຈ້າ​ເຊັ່ນ​ນັ້ນ."},{"vNo":"12 ","txt":"ແລະ ບັດ​ນີ້ພວກ​ເຮົາ​ຮູ້​ວ່າ ຍ້ອນ​ວ່າ​ພວກ​ເຮົາ​ບໍ່​ໄດ້​ຢູ່​ໃນ​ສາດສະໜາ​ຈັກ​ຂອງ​ທ່ານ ແລະ ພວກ​ເຮົາ​ຮູ້​ວ່າ ທ່ານ​ບໍ່​ມີ​ອຳນາດ​ເໜືອ​ພວກ​ເຮົາ; ແລະ ທ່ານ​ໄດ້​ມອບ​ບັນລັງ​ຕັດສິນ​ໃຫ້​ນີ​ໄຟ​ຮາ​ແລ້ວ; ດັ່ງນັ້ນ ທ່ານ​ບໍ່​ໄດ້​ເປັນ​ຫົວໜ້າ​ຜູ້​ຕັດສິນ​ດູ​ແລ​ພວກ​ເຮົາ​ອີກ​ຕໍ່​ໄປ."},{"vNo":"13 ","txt":"ບັດ​ນີ້​ເມື່ອ​ຜູ້ຄົນ​ເວົ້າ​ແນວ​ນັ້ນ​ແລ້ວ, ແລະ ໄດ້​ຕໍ່​ຕ້ານ​ຄຳ​ເວົ້າ​ທັງ​ໝົດ​ຂອງ​ເພິ່ນ ແລະ ໝິ່ນ​ປະໝາດ ແລະ ຖົ່ມ​ນ້ຳລາຍ​ໃສ່​ເພິ່ນ, ແລະ ຂັບ​ໄລ່​ເພິ່ນ​ອອກ​ໄປ​ຈາກ​ເມືອງ​ຂອງ​ພວກ​ເຂົາ, ເພິ່ນ​ຈຶ່ງ​ໄດ້​ອອກ​ໄປ​ຈາກ​ບ່ອນ​ນັ້ນ ແລະ ອອກ​ເດີນ​ທາງ​ມຸ້ງ​ໜ້າ​ໄປ​ຫາ​ອີກ​ເມືອງ​ໜຶ່ງ​ຊຶ່ງ​ມີ​ຊື່​ວ່າ ອາ​ໂຣນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂະນະ​ທີ່​ເພິ່ນ​ກຳລັງ​ໄປ​ຫາ​ເມືອງ​ນັ້ນ, ໂດຍ​ທີ່​ຖືກ​ຖ່ວງ​ດຶງ​ດ້ວຍ​ຄວາມ​ເສົ້າ​ສະ​ຫລົດ​ໃຈ, ໂດຍ​ທີ່​ບຸກມາດ້ວຍ​ຄວາມ​ທຸກ​ຍາກ​ລຳ​ບາກຫລາຍ ແລະ ດ້ວຍ​ຄວາມ​ເຈັບ​ປວດ​ໃນ​ຈິດ​ວິນຍານ, ຍ້ອນ​ຄວາມ​ຊົ່ວ​ຮ້າຍ​ຂອງ​ຜູ້ຄົນ​ຢູ່​ໃນ​ເມືອງ​ອຳ​ໂມນ​ໄນ​ຮາ, ເຫດການ​ໄດ້​ບັງ​ເກີດ​ຂຶ້ນ​ເວລາ​ທີ່​ແອວ​ມາ​ເຕັມ​ໄປ​ດ້ວຍ​ຄວາມ​ເສົ້າ​ສະຫລົດ​ໃຈ​ຢູ່​ນັ້ນ, ຈົ່ງ​ເບິ່ງ, ທູດ​ອົງ​ໜຶ່ງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ປະກົດ​ຕໍ່​ເພິ່ນ, ກ່າວ​ວ່າ:"},{"vNo":"15 ","txt":"ເຈົ້າ​ເປັນ​ສຸກ​ແລ້ວ​ແອວ​ມາ; ດັ່ງນັ້ນ, ຈົ່ງ​ເງີຍ​ໜ້າຂຶ້ນ ແລະ ປິ​ຕິ​ຍິນ​ດີ​ເຖີດ, ຍ້ອນ​ວ່າ​ເຈົ້າມີ​ເຫດຜົນ​ອັນ​ຍິ່ງ​ໃຫຍ່​ທີ່​ສຸດ​ທີ່​ຈະ​ປິ​ຕິ​ຍິນ​ດີ; ເພາະວ່າ​ເຈົ້າສັດ​ຊື່​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້ານັບ​ແຕ່​ເວລາ​ທີ່​ເຈົ້າ​ໄດ້​ຮັບ​ຂ່າວ​ຄັ້ງທຳ​ອິດ​ຂອງ​ເຈົ້າຈາກ​ພຣະ​ອົງ. ຈົ່ງ​ເບິ່ງ, ເຮົາ​ຄື​ຜູ້​ທີ່​ນຳ​ມັນ​ມາ​ໃຫ້​ເຈົ້າ."},{"vNo":"16 ","txt":"ແລະ ຈົ່ງ​ເບິ່ງ, ເຮົາ​ຖືກ​ສົ່ງ​ລົງ​ມາ​ເພື່ອ​ສັ່ງ​ໃຫ້​ເຈົ້າກັບ​ຄືນ​ໄປ​ຫາ​ເມືອງ​ອຳ​ໂມນ​ໄນ​ຮາ ແລະ ສິດສອນ​ຜູ້ຄົນ​ຂອງ​ເມືອງ​ນັ້ນອີກ; ແທ້​ຈິງ​ແລ້ວ, ຈົ່ງ​ສິດສອນ​ພວກ​ເຂົາ. ແທ້​ຈິງ​ແລ້ວ, ຈົ່ງ​ເວົ້າກັບ​ພວກ​ເຂົາ​ວ່າ ຖ້າ​ຫາກ​ພວກ​ເຂົາ​ບໍ່​ກັບ​ໃຈ ແລ້ວອົງ​ພຣະຜູ້​ເປັນ​ເຈົ້າຈະ​ທຳລາຍ​ພວກ​ເຂົາ."},{"vNo":"17 ","txt":"ຈົ່ງ​ເບິ່ງ, ໃນ​ຂະນະ​ນີ້​ພວກ​ເຂົາ​ພະຍາຍາມ​ທີ່​ຈະ​ທຳລາຍ​ເສລີພາບ​ຂອງ​ຜູ້ຄົນ​ຂອງ​ເຈົ້າ, (ເພາະ​ວ່າ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້) ຊຶ່ງ​ກົງ​ກັນ​ຂ້າມ​ກັບ​ຂໍ້​ກຳນົດ, ແລະ ການ​ພິພາກສາ, ແລະ ພຣະ​ບັນຍັດ ຊຶ່ງ​ພຣະ​ອົງ​ໄດ້​ປະທານ​ໃຫ້​ແກ່​ຜູ້ຄົນ​ຂອງ​ພຣະ​ອົງ."},{"vNo":"18 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ແອວ​ມາ​ໄດ້​ຮັບ​ຂ່າວ​ຈາກ​ທູດ​ຂອງ​ພຣະ​ຜູ້​ເປັນເຈົ້າ​ແລ້ວ, ເພິ່ນ​ຈຶ່ງ​ໄດ້​ກັບ​ຄືນ​ໄປ​ຫາ​ແຜ່ນດິນ​ອຳ​ໂມນ​ໄນ​ຮາ​ຢ່າງ​ວ່ອງ​ໄວ. ແລະ ເພິ່ນ​ໄດ້​ເຂົ້າ​ໄປ​ໃນ​ເມືອງ​ອີກ​ທາງໜຶ່ງ, ແທ້​ຈິງ​ແລ້ວ, ເຂົ້າ​ໄປ​ທາງ​ໃຕ້​ຂອງ​ເມືອງ​ອຳ​ໂມນ​ໄນ​ຮາ."},{"vNo":"19 ","txt":"ແລະ ໃນ​ຂະນະ​ທີ່​ເພິ່ນ​ກຳລັງ​ເຂົ້າ​ໄປ​ໃນ​ເມືອງ​ນັ້ນດ້ວຍ​ຄວາມ​ຫິວ​ໂຫຍ, ເພິ່ນ​ໄດ້​ເວົ້າກັບ​ຊາຍ​ຄົນ​ໜຶ່ງ​ວ່າ: ເຈົ້າຫາ​ອັນ​ໃດ​ໃຫ້​ຜູ້​ຮັບ​ໃຊ້​ທີ່​ຖ່ອມຕົວ​ຂອງ​ພຣະ​ເຈົ້າກິນ​ແດ່​ໄດ້​ບໍ?"},{"vNo":"20 ","txt":"ແລະ ຊາຍ​ຄົນ​ນັ້ນກ່າວ​ກັບ​ເພິ່ນ​ວ່າ: ຂ້ານ້ອຍ​ເປັນ​ຊາວ​ນີ​ໄຟ, ແລະ ຂ້ານ້ອຍ​ຮູ້ຈັກ​ວ່າ​ທ່ານ​ເປັນ​ສາດສະດາ​ຜູ້​ບໍລິສຸດ​ຂອງ​ພຣະ​ເຈົ້າ​ເພາະວ່າ​ທ່ານ​ແມ່ນ​ຜູ້​ທີ່​ທູດ​ກ່າວ​ໃນ​ພາບ​ນິມິດວ່າ: ເຈົ້າຈົ່ງ​ຕ້ອນຮັບ. ດັ່ງນັ້ນ, ຈົ່ງ​ເຂົ້າ​ໄປ​ໃນ​ເຮືອນ​ກັບ​ຂ້ານ້ອຍ ແລະ ຂ້ານ້ອຍ​ຈະ​ໃຫ້​ອາຫານ​ຂອງ​ຂ້ານ້ອຍ​ແກ່​ທ່ານ; ແລະ ຂ້ານ້ອຍ​ຮູ້ຈັກ​ແລ້ວ​ວ່າ ທ່ານ​ຈະ​ເປັນ​ພອນ​ໃຫ້​ແກ່​ຂ້ານ້ອຍ ແລະ ເຮືອນ​ຊານ​ຂອງ​ຂ້ານ້ອຍ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາຍ​ຄົນ​ນັ້ນ​ໄດ້​ຕ້ອນຮັບ​ເພິ່ນ​ເຂົ້າ​ໄປ​ໃນ​ເຮືອນ​ຂອງ​ລາວ; ແລະ ຊາຍ​ຄົນ​ນັ້ນ​ຊື່​ວ່າ ແອມ​ມິວ​ເລັກ; ແລະ ລາວ​ໄດ້​ນຳ​ເອົາ​ເຂົ້າ ແລະ ຊີ້ນ​ອອກ​ມາ​ວາງ​ຕໍ່ໜ້າ​ແອວ​ມາ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ກິນ​ເຂົ້າ​ຈົນ​ອີ່ມ; ແລ້ວ​ເພິ່ນ​ໄດ້​ໃຫ້​ພອນ​ແກ່​ແອມ​ມິວ​ເລັກ ພ້ອມ​ດ້ວຍ​ເຮືອນ​ຊານ​ຂອງ​ລາວ, ແລະ ເພິ່ນ​ໄດ້​ຖະຫວາຍ​ຄວາມ​ຂອບ​ຄຸນ​ແດ່​ພຣະ​ເຈົ້າ."},{"vNo":"23 ","txt":"ແລະ ຫລັງ​ຈາກ​ເພິ່ນ​ໄດ້​ກິນ​ອີ່ມ​ແລ້ວ ເພິ່ນ​ໄດ້​ເວົ້າກັບ​ແອມ​ມິວ​ເລັກ​ວ່າ: ເຮົາ​ຄື​ແອວ​ມາ ແລະ ເປັນ​ມະຫາ​ປະ​ໂລຫິດດູ​ແລ​ສາດສະໜາ​ຈັກ​ຂອງ​ພຣະ​ເຈົ້າຕະຫລອດ​ທົ່ວ​ແຜ່ນດິນ."},{"vNo":"24 ","txt":"ແລະ ຈົ່ງ​ເບິ່ງ, ເຮົາ​ຖືກ​ເອີ້ນ​ໃຫ້ມາ​ສິດສອນ​ພຣະ​ຄຳ​ຂອງ​ພຣະ​ເຈົ້າ​ໃນ​ບັນດາ​ຜູ້ຄົນພວກ​ນີ້ທັງ​ໝົດ, ຕາມ​ວິນ​ຍານ​ແຫ່ງ​ການ​ເປີດ​ເຜີຍ ແລະ ການ​ທຳນາຍ; ແລະ ເຮົາ​ຢູ່​ໃນ​ແຜ່ນດິນ​ນີ້​ແລ້ວ ແຕ່​ຜູ້ຄົນ​ບໍ່​ຕ້ອນຮັບ​ເຮົາ​ເລີຍ ແລະ ພວກ​ເຂົາ​ໄດ້​ຂັບ​ໄລ່​ເຮົາ​ອອກ​ໄປ ແລະ ເຮົາ​ເອງ​ເກືອບ​ຈະ​ຫັນ​ຫລັງ​ໃສ່​ແຜ່ນດິນ​ນີ້ຕະຫລອດ​ໄປ."},{"vNo":"25 ","txt":"ແລະ ຈົ່ງ​ເບິ່ງ, ເຮົາ​ໄດ້​ຖືກ​ສັ່ງ​ໃຫ້​ກັບ​ຄືນ​ມາ​ອີກ ແລະ ທຳນາຍ​ແກ່​ຜູ້ຄົນພວກ​ນີ້, ແທ້​ຈິງ​ແລ້ວ, ມາ​ໃຫ້​ຖ້ອຍ​ຄຳ​ຟ້ອງ​ພວກ​ເຂົາ​ກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ."},{"vNo":"26 ","txt":"ແລະ ບັດ​ນີ້, ແອມ​ມິວ​ເລັກ, ຍ້ອນ​ວ່າ​ເຈົ້າ​ໄດ້​ລ້ຽງ​ເກືອ​ເຮົາ, ແລະ ໃຫ້​ເຮົາ​ເຂົ້າມາ​ພັກ​ເຊົາ​ນຳ​ເຈົ້າ; ເຈົ້າຈຶ່ງ​ໄດ້​ຮັບ​ພອນ​ແລ້ວ, ເຮົາ​ອຶດຫິວ​ຍ້ອນ​ວ່າ​ເຮົາ​ໄດ້​ຖື​ສິນ​ອົດ​ເຂົ້າມາ​ເປັນ​ເວລາ​ຫລາຍ​ມື້​ແລ້ວ."},{"vNo":"27 ","txt":"ແລະ ແອວ​ມາ​ໄດ້​ພັກ​ເຊົາ​ຢູ່​ນຳ​ແອມ​ມິວ​ເລັກ​ຫລາຍ​ມື້ກ່ອນ​ເພິ່ນ​ເລີ່ມ​ສິດສອນ​ຜູ້ຄົນ​ຕໍ່​ໄປ."},{"vNo":"28 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ເຮັດ​ຄວາມ​ຊົ່ວ​ຮ້າຍ​ຢ່າງ​ຮຸນ​ແຮງ​ຫລາຍ​ຂຶ້ນ."},{"vNo":"29 ","txt":"ແລະ ພຣະ​ຄຳມາ​ເຖິງ​ແອວ​ມາ, ກ່າວ​ວ່າ: ຈົ່ງ​ໄປ, ແລະ ເວົ້າກັບ​ແອມ​ມິວ​ເລັກ​ຜູ້​ຮັບ​ໃຊ້​ຂອງ​ເຮົາ​ວ່າ ຈົ່ງ​ອອກ​ໄປ​ທຳນາຍ​ແກ່​ຜູ້​ຄົນ​ພວກນີ້, ໂດຍ​ກ່າວ​ວ່າ—ພວກ​ເຈົ້າຈົ່ງ​ກັບ​ໃຈ​ເຖີດ ເພາະວ່າ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້, ຖ້າ​ຫາກ​ພວກ​ເຈົ້າບໍ່​ກັບ​ໃຈ ແລ້ວເຮົາ​ຈະ​ມາ​ຢ້ຽມຢາມ​ຜູ້ຄົນພວກນີ້ດ້ວຍ​ຄວາມ​ຄຽດ​ແຄ້ນ​ຂອງ​ເຮົາ; ແທ້​ຈິງ​ແລ້ວ, ແລະ ເຮົາ​ຈະ​ບໍ່​ເອົາ​ຄວາມ​ຄຽດ​ແຄ້ນ​ຂອງ​ເຮົາ​ກັບ​ຄືນ​ໄປ."},{"vNo":"30 ","txt":"ແລະ ແອວ​ມາ​ກັບ​ແອມ​ມິວ​ເລັກ​ໄດ້​ອອກ​ໄປ​ໃນ​ບັນດາ​ຜູ້ຄົນ, ເພື່ອ​ປະກາດ​ພຣະ​ຄຳ​ຂອງ​ພຣະ​ເຈົ້າ​ແກ່ພວກ​ເຂົາ; ແລະ ທັງ​ສອງ​ກໍ​ເຕັມ​ໄປ​ດ້ວຍ​ພຣະ​ວິນ​ຍານ​ບໍລິສຸດ."},{"vNo":"31 ","txt":"ແລະ ພວກ​ເພິ່ນ​ໄດ້​ຮັບ​ອຳນາດ​ອັນ​ມະຫາສານ, ເຖິງ​ຂະໜາດ​ທີ່​ບໍ່​ສາມາດ​ຂັງ​ພວກ​ເພິ່ນ​ໄວ້​ໃນ​ຄຸກ​ມືດ​ໄດ້; ທັງ​ເປັນ​ໄປ​ບໍ່​ໄດ້​ທີ່ຜູ້​ຄົນ​ຈະ​ຂ້າ​ພວກ​ເພິ່ນ; ເຖິງ​ຢ່າງ​ໃດ​ກໍ​ຕາມ, ພວກ​ເພິ່ນ​ກໍ​ຍັງ​ບໍ່​ໄດ້​ໃຊ້​ອຳນາດ​ຂອງ​ພວກ​ເພິ່ນ​ເລີຍ ຈົນ​ວ່າ​ພວກ​ເພິ່ນຖືກ​ມັດ​ໄວ້​ດ້ວຍ​ເຊືອກ ແລະ ຖືກ​ເອົາ​ເຂົ້າຄຸກ. ບັດ​ນີ້, ມັນ​ເປັນ​ໄປ​ເພື່ອ​ພຣະຜູ້​ເປັນ​ເຈົ້າຈະ​ໄດ້​ສະ​ແດງ​ອຳນາດ​ຂອງ​ພຣະ​ອົງ​ອອກ​ມາ​ທີ່​ມີຢູ່​ໃນພວກ​ເພິ່ນ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເພິ່ນໄດ້​ອອກ​ໄປ ແລະ ເລີ່ມ​ສິດ​ສອນ ແລະ ທຳນາຍ​ແກ່​ຜູ້ຄົນ​ຕາມ​ວິນ​ຍານ ແລະ ອຳນາດ​ຊຶ່ງພຣະຜູ້​ເປັນ​ເຈົ້າ​ໄດ້​ປະ​ທານ​ໃຫ້​ແກ່​ພວກ​ເພິ່ນ."}]}