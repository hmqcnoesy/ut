{"heading":"ພວກ​ລູກ​ຊາຍ​ຂອງ​ໂມ​ໄຊ​ຢາມິ​ວິນ​ຍານ​ແຫ່ງ​ການ​ທຳນາຍ ແລະ ການ​ເປີດ​ເຜີຍ—ພວກ​ເຂົາ​ໄດ້​ແຍກ​ກັນ​ໄປ​ຫລາຍ​ເສັ້ນທາງເພື່ອ​ປະກາດ​ພຣະ​ຄຳ​ແກ່​ຊາວ​ເລມັນ—ອຳ​ໂມນ​ໄປ​ຫາ​ແຜ່ນດິນ​ອິດ​ຊະ​ມາ​ເອນ ແລະ ກາຍ​ເປັນ​ຂ້າ​ໃຊ້​ຂອງ​ກະສັດ​ລາ​ໂມ​ໄນ—ອຳ​ໂມນ​ປົກ​ປັກ​ຮັກສາ​ຝູງ​ແກະ​ຂອງ​ກະສັດ ແລະ ໄດ້​ເຂັ່ນຂ້າ​ສັດຕູ​ຂອງ​ລາວ​ທີ່​ນ້ຳຊີ​ບັດ. ຂໍ້​ທີ 1–3, ປະມານ 77 ປີ ກ່ອນ ຄ.ສ.; ຂໍ້​ທີ 4, ປະມານ 91–77 ປີ ກ່ອນ ຄ.ສ.; ແລະ ຂໍ້​ທີ 5–39, ປະມານ 91 ປີ ກ່ອນ ຄ.ສ.","sectionHeading":"ເລື່ອງ​ລາວ​ຂອງ​ພວກ​ລູກ​ຊາຍ​ຂອງ​ໂມ​ໄຊ​ຢາ, ຜູ້​ທີ່​ປະຕິ​ເສດ​ບໍ່​ຍອມຮັບ​ສິດທິ​ຂອງ​ຕົນ​ເພື່ອ​ປົກຄອງ​ລາຊາ​ອານາຈັກ​ເພາະ​ພຣະ​ຄຳ​ຂອງ​ພຣະ​ເຈົ້າ, ແລະ ໄດ້​ຂຶ້ນ​ໄປ​ຫາ​ແຜ່ນດິນ​ຂອງ​ນີ​ໄຟ​ເພື່ອ​ສິດສອນ​ຊາວ​ເລ​ມັນ; ຄວາມ​ທຸກທໍລະມານ ແລະ ການ​ປົດ​ປ່ອຍ​ຂອງ​ພວກ​ເຂົາ—ຕາມ​ບັນທຶກ​ຂອງ​ແອວ​ມາ.","prevAbbr":"alma","prevNo":16,"nextAbbr":"alma","nextNo":18,"chapterTitle":"ແອວ​ມາ ໑໗","verses":[{"vNo":"1 ","txt":"ແລະ ບັດນີ້​ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ແອວ​ມາ​ກຳ​ລັງ​ເດີນທາງ​ອອກ​ຈາກ​ແຜ່ນດິນ​ກີ​ເດ​ໂອນ​ໄປ​ທາງ​ໃຕ້, ໄປ​ຫາ​ແຜ່ນດິ​ນ​ແມນ​ທາຍ​ຢູ່​ນັ້ນ, ຈົ່ງ​ເບິ່ງ, ເພິ່ນ​ມີຄວາມ​ແປກ​ປະຫລາດ​ໃຈ​ຫລາຍ, ເພາະວ່າ​ເພິ່ນ​ໄດ້​ພົບ​ເຫັນ​ພວກ​ລູກ​ຊາຍ​ຂອງ​ໂມ​ໄຊ​ຢາ​ທີ່​ກຳລັງ​ເດີ​ນທາງ​ມຸ້ງ​ໜ້າ​ໄປ​ຫາ​ແຜ່ນດິນ​ເຊລາ​ເຮັມລາ."},{"vNo":"2 ","txt":"ບັດ​ນີ້ພວກລູກ​ຊາຍ​ຂອງ​ໂມ​ໄຊ​ຢາ​ນີ້​ໄດ້​ຢູ່​ກັບ​ແອວ​ມາ​ໃນ​ເວລາ​ທີ່​ທູດ​ມາ​ປະກົດ​ຕໍ່ເພິ່ນ​ເທື່ອ​ທຳ​ອິດ; ດັ່ງນັ້ນ ແອວ​ມາ​ຈຶ່ງ​ມີ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ​ທີ່​ໄດ້​ພົບ​ກັບ​ພີ່ນ້ອງ​ຂອງ​ເພິ່ນ; ແລະ ສິ່ງ​ທີ່​ເຮັດ​ໃຫ້​ເພິ່ນ​ມີ​ຄວາມສຸກ​ທີ່​ສຸດ​ແມ່ນ​ເຂົາ​ເຈົ້າຍັງ​ເປັນ​ອ້າຍ​ນ້ອງ​ໃນ​ພຣະຜູ້​ເປັນ​ເຈົ້າຂອງ​ເພິ່ນ​ຢູ່; ແທ້​ຈິງ​ແລ້ວ, ແລະ ເຂົາ​ເຈົ້າ​ໄດ້​ໝັ້ນຄົງ​ໃນ​ຄວາມ​ຮູ້​ເລື່ອງ​ຄວາມ​ຈິງ; ເພາະ​ເຂົາ​ເຈົ້າ​ເປັນ​ຄົນ​ມີ​ຄວາມ​ເຂົ້າ​ໃຈ​ຢ່າງ​ເລິກ​ຊຶ້ງ ແລະ ເຂົາ​ເຈົ້າ​ໄດ້​ຄົ້ນຄວ້າ​ພຣະ​ຄຳ​ພີ​ຢ່າງ​ພາກ​ພຽນ, ເພື່ອ​ເຂົາ​ເຈົ້າຈະ​ໄດ້​ຮູ້ຈັກ​ພຣະ​ຄຳ​ຂອງ​ພຣະ​ເຈົ້າ."},{"vNo":"3 ","txt":"ແຕ່​ນີ້​ຍັງ​ບໍ່​ໝົດ; ເຂົາ​ເຈົ້າ​ຍອມ​ຕົນ​ໃນ​ການ​ອະທິຖານ, ແລະ ການ​ຖື​ສິນ​ອົດ​ເຂົ້າ​ຫລາຍ​ທີ່​ສຸດ; ດັ່ງນັ້ນ ເຂົາເຈົ້າ​ຈຶ່ງ​ມີ​ວິນ​ຍານ​ແຫ່ງ​ການ​ທຳນາຍ, ແລະ ວິນ​ຍານ​ແຫ່ງ​ການ​ເປີດເຜີຍ​ຢູ່​ນຳ, ແລະ ເວລາ​ເຂົາເຈົ້າ​ສິດສອນ, ເຂົາເຈົ້າ​ກໍ​ສິດສອນ​ດ້ວຍ​ອຳນາດ ແລະ ສິດ​ອຳນາດ​ຂອງ​ພຣະ​ເຈົ້າ."},{"vNo":"4 ","txt":"ແລະ ເຂົາ​ເຈົ້າ​ໄດ້​ສິດສອນ​ພຣະ​ຄຳ​ຂອງ​ພຣະ​ເຈົ້າມາ​ເປັນ​ເວລາ​ສິບ​ສີ່​ປີ​ຢູ່​ໃນ​ບັນດາ​ຊາວ​ເລມັນ, ໄດ້​ຮັບ​ຄວາມ​ສຳ​ເລັດ​ຢ່າງ​ຫລວງຫລາຍ​ໃນ​ການ​ນຳພາ​ຫລາຍ​ຄົນ​ມາສູ່​ຄວາມ​ຮູ້ເລື່ອງ​ຄວາມ​ຈິງ; ແທ້​ຈິງ​ແລ້ວ, ໂດຍ​ອຳນາດ​ແຫ່ງ​ການ​ເວົ້າຂອງ​ເຂົາ​ເຈົ້າ ໄດ້​ນຳ​ເອົາ​ຫລາຍ​ຄົນ​ມາ​ຢູ່​ຕໍ່ໜ້າ​ແທ່ນ​ບູຊາ​ຂອງ​ພຣະ​ເຈົ້າ, ເພື່ອ​ເອີ້ນ​ຫາ​ພຣະນາມ​ຂອງ​ພຣະ​ອົງ ແລະ ສາລະພາບ​ບາບ​ຂອງ​ພວກ​ເຂົາ​ຕໍ່​ພຣະ​ອົງ."},{"vNo":"5 ","txt":"ບັດ​ນີ້ ນີ້​ຄື​ສິ່ງ​ທີ່​ເກີດ​ຂຶ້ນກັບ​ເຂົາ​ເຈົ້າ​ໃນ​ການ​ເດີນທາງ​ຂອງ​ເຂົາ​ເຈົ້າ, ເພາະ​ເຂົາ​ເຈົ້າ​ໄດ້​ມີ​ຄວາມທຸກ​ທໍລະມານ; ເຂົາ​ເຈົ້າ​ໄດ້​ທົນ​ມາ​ຫລາຍ, ທັງ​ທາງ​ຮ່າງກາຍ ແລະ ທາງ​ຈິ​ດ​ໃຈ, ເປັນ​ຕົ້ນ​ວ່າ​ຄວາມ​ອຶດຫິວ, ຄວາມ​ອິດ​ເມື່ອຍ, ແລະ ເຮັດ​ວຽກ​ໜັກ​ທາງ​ວິນ​ຍານ​ນຳ​ອີກ."},{"vNo":"6 ","txt":"ບັດ​ນີ້ ນີ້​ຄື​ການ​ເດີນທາງ​ຂອງ​ເຂົາ​ເຈົ້າ: ໂດຍ​ທີ່​ໄດ້​ອຳ​ລາ​ຈາກ​ໂມ​ໄຊ​ຢາບິດາ​ຂອງ​ເຂົາ​ເຈົ້າໄປ​ໃນ​ປີ​ທຳ​ອິດ​ຂອງ​ຜູ້​ຕັດສິນ; ໂດຍ​ບໍ່​ຍອມຮັບ​ລາຊາ​ອານາຈັກຊຶ່ງບິດາ​ຂອງ​ຕົນ​ປາ​ຖະໜາ​ຈະ​ມອບ​ໃຫ້, ແລະ ນີ້​ກໍ​ເປັນ​ເຈດ​ຕະນາ​ຂອງ​ຜູ້ຄົນ​ນຳ​ອີກ;"},{"vNo":"7 ","txt":"ເຖິງ​ຢ່າງ​ໃດ​ກໍ​ຕາມ ເຂົາ​ເຈົ້າ​ໄດ້​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ, ແລະ ໄດ້​ເອົາ​ດາບຂອງ​ເຂົາ​ເຈົ້າ ແລະ ຄັນ​ທະນູຂອງ​ເຂົາ​ເຈົ້າ, ແລະ ລູກ​ທະນູ​ຂອງ​ເຂົາ​ເຈົ້າ, ແລະ ກະຖຸນ​ຂອງ​ເຂົາ​ເຈົ້າ; ແລະ ສິ່ງນີ້​ເຂົາ​ເຈົ້າ​ເຮັດ​ໄປ​ເພື່ອຈະ​ໄດ້​ຫາ​ອາຫານ​ມາ​ລ້ຽງ​ຕົນ​ເອງ​ໃນ​ລະຫວ່າງ​ທີ່ຢູ່​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"8 ","txt":"ແລະ ເຂົາ​ເຈົ້າ​ໄດ້​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ພ້ອມ​ດ້ວຍ​ຄົນ​ຈຳນວນ​ໜຶ່ງ ຊຶ່ງ​ເຂົາ​ເຈົ້າ​ໄດ້​ເລືອກ​ໄວ້, ຂຶ້ນ​ໄປ​ຫາ​ແຜ່ນດິນ​ນີ​ໄຟ, ເພື່ອ​ສິດສອນ​ພຣະ​ຄຳ​ຂອງ​ພຣະ​ເຈົ້າ​ໃຫ້​ແກ່​ຊາວ​ເລ​ມັນ."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຂົາ​ເຈົ້າ​ໄດ້​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ຫລາຍ​ມື້, ແລະ ພວກ​ເຂົາ​ໄດ້​ຖື​ສິນ​ອົດ​ເຂົ້າ ແລະ ອະທິຖານຂໍ​ໃຫ້​ພຣະຜູ້​ເປັນ​ເຈົ້າປະທານ​ສ່ວນ​ໜຶ່ງ​ຂອງ​ພຣະ​ວິນ​ຍານ​ຂອງ​ພຣະ​ອົງ​ໃຫ້ໄປ​ນຳ ແລະ ສະຖິດ​ຢູ່​ກັບ​ເຂົາ​ເຈົ້າ, ເພື່ອ​ເຂົາ​ເຈົ້າຈະ​ໄດ້​ເປັນ​ເຄື່ອງມື​ໃນ​ພຣະຫັດ​ຂອງ​ພຣະ​ເຈົ້າ, ຖ້າ​ຫາກ​ເປັນ​ໄປ​ໄດ້, ເພື່ອ​ຈະ​ໄດ້​ນຳພາ​ຊາວ​ເລ​ມັນຜູ້​ເປັນ​ພີ່ນ້ອງ​ຂອງ​ເຂົາ​ເຈົ້າມາ​ສູ່ຄວາມ​ຮູ້​ເລື່ອງ​ຄວາມ​ຈິງ, ໃຫ້​ມາ​ຮູ້​ເລື່ອງ​ຄວາມ​ຕ້ອຍ​ຕ່ຳຂອງ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ເຂົາ​ເຈົ້າ ຊຶ່ງບໍ່​ຖືກຕ້ອງ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ສະ​ເດັດ​ມາ​ຢ້ຽມຢາມ​ເຂົາ​ເຈົ້າດ້ວຍ​ພຣະ​ວິນ​ຍານ​ຂອງ​ພຣະ​ອົງ, ແລະ ໄດ້​ກ່າວ​ກັບ​ເຂົາ​ເຈົ້າດັ່ງ​ນີ້: ຈົ່ງ​ສະບາຍ​ໃຈ​ເຖີດ. ແລະ ເຂົາ​ເຈົ້າກໍ​ສະບາຍ​ໃຈ."},{"vNo":"11 ","txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ເຂົາ​ເຈົ້າອີກ​ວ່າ: ຈົ່ງ​ອອກ​ໄປ​ໃນ​ບັນດາ​ຊາວ​ເລ​ມັນພີ່ນ້ອງ​ຂອງ​ພວກ​ເຈົ້າ, ແລະ ເວົ້າ​ເຖິງ​ພຣະ​ຄຳ​ຂອງ​ເຮົາ; ເຖິງ​ຢ່າງ​ໃດ​ກໍ​ຕາມ, ພວກ​ເຈົ້າຈົ່ງ​ອົດທົນ​ໃນ​ຄວາມ​ອົດ​ກັ້ນອັນ​ດົນ​ນານ ແລະ ຄວາມທຸກ​ທໍລະມານ​ເພື່ອ​ພວກ​ເຈົ້າຈະ​ໄດ້​ສະ​ແດງ​ຕົວຢ່າງ​ອັນ​ດີ​ໃນ​ເຮົາອອກ​ມາ​ໃຫ້​ຜູ້ຄົນ​ເຫລົ່ານັ້ນ​ເຫັນ, ແລະ ເຮົາ​ຈະ​ເຮັດ​ໃຫ້​ພວກ​ເຈົ້າ​ເປັນ​ເຄື່ອງມື​ໃນ​ພຣະຫັດ​ຂອງ​ເຮົາ ເພື່ອ​ຈິດ​ວິນ​ຍານ​ຫລາຍ​ດວງ​ຈະ​ໄດ້​ຮັບ​ຄວາມ​ລອດ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃຈ​ຂອງ​ພວກ​ລູກ​ຊາຍ​ຂອງ​ໂມ​ໄຊ​ຢາ, ແລະ ຜູ້​ທີ່ຢູ່​ກັບ​ເຂົາ​ເຈົ້າ​ເກີດ​ຄວາມ​ກ້າຫານ​ຂຶ້ນ​ເພື່ອ​ຈະ​ອອກ​ໄປ​ຫາ​ຊາວ​ເລ​ມັນ ເພື່ອ​ປະກາດ​ພຣະ​ຄຳ​ຂອງ​ພຣະ​ເຈົ້າ​ແກ່​ພວກ​ເຂົາ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ເຂົາ​ເຈົ້າ​ໄປ​ຮອດ​ຊາຍ​ແດນ​ຂອງ​ແຜ່ນດິນ​ຂອງ​ຊາວ​ເລ​ມັນ​ນັ້ນ, ເຂົາ​ເຈົ້າກໍ​ໄດ້​ແຍກ​ຍ້າຍ​ກັນ​ໄປ, ໂດຍ​ໄວ້​ວາງ​ໃຈ​ໃນ​ພຣະຜູ້​ເປັນ​ເຈົ້າວ່າ​ເຂົາ​ເຈົ້າຈະ​ໄດ້​ພົບ​ກັນ​ອີກ​ຫລັງ​ຈາກ​ການ​ເກັບ​ກ່ຽວ​ຂອງ​ເຂົາ​ເຈົ້າ​ສິ້ນ​ສຸດ​ລົງ; ເພາະວ່າ​ເຂົາ​ເຈົ້າຄິດ​ວ່າວຽກ​ງານ​ທີ່​ເຂົາ​ເຈົ້າ​ເຮັດ​ເປັນ​ວຽກ​ງານ​ອັນ​ສຳຄັນ."},{"vNo":"14 ","txt":"ແລະ ມັນ​ຍິ່ງ​ໃຫຍ່​ແທ້ໆ, ເພາະວ່າ​ເຂົາ​ເຈົ້າຍອມຮັບ​ວຽກ​ງານ​ທີ່​ຈະ​ສິດສອນ​ພຣະ​ຄຳ​ຂອງ​ພຣະ​ເຈົ້າໃຫ້​ຄົນ​ປ່າ ແລະ ແຂງ​ກະດ້າງ ແລະ ປ່າ​ເຖື່ອນ; ໃຫ້​ແກ່​ຜູ້​ຄົນ​ທີ່​ເບີກບານ​ໃນ​ການ​ຄາດ​ຕະກຳ, ໂຈນ​ລະກຳ, ແລະ ປຸ້ນ​ຈີ້​ຊາວ​ນີ​ໄຟ; ແລະ ໃຈ​ຂອງ​ພວກ​ເຂົາໝົກ​ໝຸ້ນຢູ່​ກັບ​ຂອງ​ມີຄ່າ, ຫລື ຢູ່​ກັບ​ຄຳ ແລະ ເງິນ, ແລະ ຫີນ​ທີ່​ມີຄ່າ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ພະຍາຍ​າມຫາ​ສິ່ງ​ຂອງ​ເຫລົ່າ​ນີ້​ມາ​ດ້ວຍ​ການ​ຄາດ​ຕະກຳ ແລະ ການ​ປຸ້ນ​ຈີ້, ເພື່ອ​ພວກ​ເຂົາ​ຈະ​ບໍ່​ຕ້ອງ​ເຮັດ​ວຽກ​ເພື່ອ​ມັນ​ດ້ວຍ​ມື​ຂອງ​ຕົນ​ເອງ."},{"vNo":"15 ","txt":"ພວກ​ເຂົາ​ຈຶ່ງ​ເປັນ​ຄົນ​ຂີ້ຄ້ານ​ມັກງ່າຍ​ແບບ​ນີ້, ຜູ້​ຄົນ​ຢ່າງ​ຫລວງຫລາຍ​ໄດ້​ກາບ​ໄຫວ້​ຮູບ​ບູຊາ, ແລະ ຄວາມ​ສາບ​ແຊ່ງ​ຂອງ​ພຣະ​ເຈົ້າຈຶ່ງ​ຕົກ​ຢູ່​ກັບ​ພວກ​ເຂົາ ເພາະວ່າ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາທັງໆທີ່​ພຣະຜູ້​ເປັນ​ເຈົ້າຍື່ນ​ຄຳ​ສັນຍາ​ມາ​ໃຫ້​ພວກ​ເຂົາ​ແລ້ວ​ໃນ​ເງື່ອນ​ໄຂ​ຂອງ​ການ​ກັບ​ໃຈ."},{"vNo":"16 ","txt":"ດັ່ງນັ້ນ, ສິ່ງ​ນີ້​ຈຶ່ງ​ເປັນ​ເຫດ​ໃຫ້​ພວກ​ລູກ​ຊາຍ​ຂອງ​ໂມ​ໄຊ​ຢາຍ​ອມຮັບ​ວຽກ​ງານ​ອັນ​ນີ້, ເພື່ອ​ວ່າ​ບາງທີ​ເຂົາ​ເຈົ້າອາດ​ຈະ​ໄດ້​ນຳພາ​ພວກ​ເຂົາມາສູ່​ການ​ກັບ​ໃຈ​ໄດ້; ເພື່ອ​ເຂົາ​ເຈົ້າອາດ​ຈະ​ນຳ​ພາ​ພວກ​ເຂົາມາ​ຮູ້ຈັກ​ເຖິງ​ແຜນ​ແຫ່ງການ​ໄຖ່."},{"vNo":"17 ","txt":"ດັ່ງນັ້ນ ເຂົາ​ເຈົ້າຈຶ່ງ​ໄດ້​ແຍກ​ຍ້າຍ​ກັນ​ໄປ, ແລະ ອອກ​ໄປ​ໃນ​ບັນດາ​ຄົນ​ເຫລົ່ານັ້ນ​ໂດຍ​ລຳພັງ​ຕາມ​ພຣະ​ຄຳ ແລະ ອຳນາດ​ຂອງ​ພຣະ​ເຈົ້າ​ຊຶ່ງ​ຖືກ​ມອບ​ໃຫ້​ແກ່​ເຂົາ​ເຈົ້າ."},{"vNo":"18 ","txt":"ແຕ່​ອຳ​ໂມນ​ໂດຍ​ທີ່​ເປັນ​ຫົວໜ້າ​ຂອງ​ເຂົາ​ເຈົ້າ, ຫລື ຕາມ​ຈິງ​ແລ້ວ ລາວ​ໄດ້​ປະຕິບັດ​ສາດສະໜາ​ກິດ​ແກ່​ເຂົາ​ເຈົ້າ, ແລະ ລາວ​ກໍ​ໄດ້​ອຳລາ​ຈາກ​ເຂົາ​ເຈົ້າ​ໄປ​ຫລັງ​ຈາກ​ໃຫ້​ພອນ​ຕາມ​ໜ້າ​ທີ່​ຂອງ​ໃຜລາວ, ໂດຍ​ໃຫ້​ພຣະ​ຄຳ​ຂອງ​ພຣະ​ເຈົ້າ​ແກ່​ເຂົາ​ເຈົ້າ, ຫລື ປະຕິບັດ​ສາດສະໜາ​ກິດ​ແກ່​ເຂົາ​ເຈົ້າ​ກ່ອນ​ທີ່​ລາວ​ຈະ​ຈາກ​ໄປ; ແລະ ເຂົາ​ເຈົ້າຈຶ່ງ​ໄດ້​ອອກ​ໄປ​ບ່ອນ​ຕ່າງໆ​ທົ່ວ​ແຜ່ນ​ດິນ​ຕາມ​ນັ້ນ."},{"vNo":"19 ","txt":"ແລະ ອຳ​ໂມນ​ໄດ້​ໄປ​ຫາ​ແຜ່ນດິນ​ອິດ​ຊະ​ມາ​ເອນ, ຊຶ່ງ​ເອີ້ນ​ຕາມ​ຊື່​ພວກ​ລູກ​ຊາຍ​ຂອງ​ອິດ​ຊະ​ມາ​ເອນ, ຜູ້ກັບກາຍ​ເປັນ​ຊາວ​ເລ​ມັນ."},{"vNo":"20 ","txt":"ແລະ ເວລາ​ທີ່​ອຳ​ໂມນ​ເຂົ້າ​ໄປ​ໃນ​ແຜ່ນດິນ​ອິດ​ຊະ​ມາ​ເອນ, ຊາວ​ເລ​ມັນ​ກໍ​ຈັບ​ລາວ, ແລະ ມັດ​ລາວ​ໄວ້​ເພາະວ່າ​ມັນ​ເປັນ​ທຳນຽມ​ຂອງ​ເຂົາ​ເຈົ້າທີ່​ຈະ​ມັດ​ຊາວ​ນີ​ໄຟ​ທຸກ​ຄົນ​ທີ່​ຕົກ​ຢູ່​ໃນ​ກຳມື​ຂອງ​ຕົນ, ແລະ ເອົາ​ລາວ​ໄປ​ຢູ່​ຕໍ່ໜ້າ​ກະສັດ; ແລະ ສຸດ​ແລ້ວ​ແຕ່​ຄວາມ​ພໍ​ໃຈ​ຂອງ​ກະສັດ​ທີ່​ຈະ​ຂ້າ ຫລື ເອົາ​ໄວ້​ເປັນ​ຊະ​ເລີຍ, ຫລື ເອົາ​ເຂົ້າຄຸກ, ຫລື ເນລະ​ເທດ​ອອກ​ຈາກ​ແຜ່ນດິນຕາມ​ຄວາມ​ປະສົງ ແລະ ຄວາມ​ພໍ​ໃຈ​ຂອງ​ເພິ່ນ."},{"vNo":"21 ","txt":"ແລະ ອຳ​ໂມນ​ໄດ້​ຖືກ​ນຳ​ໄປ​ຢູ່​ຕໍ່ໜ້າ​ກະສັດຜູ້​ປົກຄອງ​ແຜ່ນດິນ​ອິດ​ຊະ​ມາ​ເອນ​ດັ່ງ​ນີ້; ແລະ ຊື່​ຂອງ​ເພິ່ນ​ຄື ລາ​ໂມ​ໄນ; ແລະ ເພິ່ນ​ເປັນ​ຜູ້​ສືບ​ເຊື້ອສາຍ​ຂອງ​ອິດ​ຊະ​ມາ​ເອນ."},{"vNo":"22 ","txt":"ແລະ ກະສັດ​ໄດ້​ສອບ​ຖາມ​ອຳ​ໂມນ​ວ່າ ເປັນ​ຫຍັງ​ລາວ​ຈຶ່ງ​ເຂົ້າມາ​ໃນ​ແຜ່ນດິນ​ຊາວ​ເລ​ມັນ ຫລື ວ່າ​ໃນ​ບັນດາ​ຜູ້ຄົນ​ຂອງ​ເພິ່ນ."},{"vNo":"23 ","txt":"ແລະ ອຳ​ໂມນ​ເວົ້າກັບ​ເພິ່ນ​ວ່າ: ແທ້​ຈິງ​ແລ້ວ, ຂ້ານ້ອຍ​ປາ​ຖະໜາ​ຈະ​ຢູ່​ໃນ​ບັນດາ​ຜູ້ຄົນ​ພວກ​ນີ້​ຊົ່ວ​ໄລຍະ​ໜຶ່ງ; ແທ້​ຈິງ​ແລ້ວ, ແລະ ອາດ​ຈະ​ຢູ່​ຈົນ​ຮອດ​ມື້​ຂ້ານ້ອຍ​ຕາຍ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ລາ​ໂມ​ໄນ​ມີ​ຄວາມ​ພໍ​ໃຈ​ກັບ​ອຳ​ໂມນ, ແລະ ໄດ້​ສັ່ງ​ໃຫ້​ແກ້​ເຊືອກ​ຂອງ​ລາວ​ອອກ; ແລະ ເພິ່ນ​ຢາກ​ໃຫ້​ອຳ​ໂມນ​ຮັບ​ເອົາ​ລູກ​ສາວ​ຄົນ​ໜຶ່ງ​ຂອງ​ເພິ່ນ​ໄວ້​ເປັນພັນ​ລະ​ຍາ."},{"vNo":"25 ","txt":"ແຕ່​ອຳ​ໂມນ​ເວົ້າຕໍ່​ກະສັດ​ວ່າ: ບໍ່​ໄດ້​ດອກ, ແຕ່​ຂ້ານ້ອຍ​ຈະ​ເປັນ​ຂ້າ​ໃຊ້ທ່ານ. ດັ່ງນັ້ນ ອຳ​ໂມນ​ຈຶ່ງ​ໄດ້​ກາຍ​ເປັນ​ຂ້າ​ໃຊ້​ຂອງ​ກະສັດ​ລາ​ໂມ​ໄນ. ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ຖືກ​ແຕ່ງຕັ້ງ​ໃຫ້​ຢູ່​ກັບ​ບັນດາ​ຂ້າ​ໃຊ້​ຄົນ​ອື່ນໆ​ເພື່ອ​ດູ​ແລ​ຝູງ​ສັດລ້ຽງ​ຂອງ​ລາ​ໂມ​ໄນ​ຕາມ​ທຳນຽມ​ຂອງ​ຊາວ​ເລ​ມັນ."},{"vNo":"26 ","txt":"ແລະ ຫລັງ​ຈາກ​ລາວ​ໄດ້​ຮັບ​ໃຊ້​ກະສັດ​ຢູ່​ສາມ​ມື້​ແລ້ວ, ໃນ​ຂະນະ​ທີ່ລາວ​ກຳລັງຢູ່​ກັບ​ຂ້າ​ໃຊ້​ທີ່​ເປັນ​ຊາວ​ເລ​ມັນ ຜູ້​ກຳລັງ​ພາ​ຝູງ​ສັດລ້ຽງ​ລົງ​ໄປ​ກິນນ້ຳ, ຊຶ່ງ​ເອີ້ນ​ວ່ານ້ຳຊີ​ບັດ, ແລະ ເປັນ​ບ່ອນ​ທີ່​ຊາວ​ເລ​ມັນ​ທັງ​ໝົດ​ຕ້ອນ​ເອົາ​ຝູງ​ສັດລ້ຽງ​ຂອງ​ພວກ​ເຂົາ​ໄປ​ບ່ອນ​ນັ້ນ, ເພື່ອ​ມັນ​ຈະ​ໄດ້​ກິນນ້ຳ—"},{"vNo":"27 ","txt":"ດັ່ງນັ້ນ, ໃນ​ຂະນະ​ທີ່​ອຳ​ໂມນ ແລະ ຂ້າ​ໃຊ້​ຂອງ​ກະສັດ​ກຳລັງ​ຕ້ອນ​ເອົາ​ຝູງ​ສັດລ້ຽງ​ຂອງ​ພວກ​ເຂົາ​ໄປ​ບ່ອນ​ມີນ້ຳນັ້ນ, ຈົ່ງ​ເບິ່ງ, ຊາວ​ເລ​ມັນ​ຈຳນວນ​ໜຶ່ງ​ທີ່​ໄດ້​ເອົາ​ຝູງ​ສັດລ້ຽງ​ຂອງ​ຕົນ​ໄປ​ກິນນ້ຳ​ແລ້ວ, ໄດ້​ຢືນ​ຢູ່ ແລະ ເຮັດ​ໃຫ້ຝູງ​ສັດລ້ຽງ​ຂອງ​ອຳ​ໂມນ ແລະ ຂ້າ​ໃຊ້​ຂອງ​ກະສັດ​ແຕກ​ກະຈາຍ​ໄປ, ແລະ ພວກ​ເຂົາ​ໄດ້​ເຮັດ​ໃຫ້​ມັນແຕກ​ກະຈາຍ​ໄປ​ຫລາຍ​ແທ້ໆ ເຖິງ​ຂະໜາດ​ທີ່​ມັນ​ໄດ້​ແຕກ​ໄປ​ຫລາຍ​ທິດ​ທາງ."},{"vNo":"28 ","txt":"ບັດ​ນີ້ພວກ​ຂ້າ​ໃຊ້​ຂອງ​ກະສັດ​ເລີ່ມ​ຈົ່ມ ໂດຍ​ກ່າວ​ວ່າ: ບັດ​ນີ້​ກະສັດ​ຈະ​ຂ້າ​ພວກ​ເຮົາ​ຖິ້ມ​ແລ້ວ, ຄື​ກັນ​ກັບ​ເພິ່ນ​ໄດ້​ກະທຳ​ກັບ​ພີ່ນ້ອງຂອງ​ພວກ​ເຂົາ ເພາະວ່າ​ຝູງ​ສັດລ້ຽງ​ຂອງ​ພວກ​ເຂົາ​ໄດ້​ກະຈັດກະຈາຍ​ໄປ​ດ້ວຍ​ຄວາມ​ຊົ່ວ​ຮ້າຍ​ຂອງ​ຄົນ​ພວກ​ນັ້ນ. ແລະ ພວກ​ເຂົາ​ກໍ​ເລີ່ມ​ຮ້ອງ​ໄຫ້​ຢ່າງ​ໜັກ, ໂດຍ​ກ່າວ​ວ່າ: ຈົ່ງ​ເບິ່ງ, ຝູງ​ສັດລ້ຽງ​ຂອງ​ພວກ​ເຮົາ​ໄດ້​ກະຈັດກະຈາຍ​ໄປ​ໝົດ​ແລ້ວ."},{"vNo":"29 ","txt":"ບັດ​ນີ້ພວກ​ເຂົາ​ຮ້ອງ​ໄຫ້​ເພາະ​ຢ້ານ​ວ່າ​ຈະ​ຖືກ​ຂ້າ​ຖິ້ມ. ບັດ​ນີ້​ເມື່ອ​ອຳ​ໂມນ​ເຫັນ​ດັ່ງນັ້ນ ໃຈ​ຂອງ​ລາວ​ກໍ​ເຕັມ​ໄປ​ດ້ວຍ​ຄວາມສຸກ; ເພາະ​ລາວ​ກ່າວ​ຢູ່​ໃນ​ໃຈ​ວ່າ, ຂ້າພະ​ເຈົ້າຈະ​ໄດ້​ສະ​ແດງ​ອຳນາດ​ຂອງ​ຂ້າພະ​ເຈົ້າ​ແກ່​ໝູ່​ເພື່ອນ​ຂ້າ​ໃຊ້​ຂອງ​ຂ້າພະ​ເຈົ້າ, ຫລື ໃຊ້​ອຳນາດ​ທີ່ຢູ່​ກັບ​ຂ້າພະ​ເຈົ້າ, ໃນ​ການ​ນຳ​ເອົາ​ຝູງ​ສັດ​ລ້ຽງ​ເຫລົ່ານັ້ນຄື​ນ​ມາ​ໃຫ້​ກະສັດ, ເພື່ອ​ຂ້າພະ​ເຈົ້າຈະ​ໄດ້​ເອົາ​ຊະນະ​ໃຈ​ຂອງ​ໝູ່​ເພື່ອນ​ຂ້າ​ໃຊ້​ເຫລົ່າ​ນີ້​ຂອງ​ຂ້າພະ​ເຈົ້າ, ເພື່ອ​ຂ້າພະ​ເຈົ້າຈະ​ໄດ້​ນຳ​ພວກ​ເຂົາ​ໄປ​ໃຫ້​ເຊື່ອ​ຖື​ໃນ​ຄຳ​ເວົ້າຂອງ​ຂ້າພະ​ເຈົ້າ."},{"vNo":"30 ","txt":"ແລະ ບັດ​ນີ້, ນີ້​ຄື​ຄວາມ​ຄິດ​ຂອງ​ອຳ​ໂມນ, ເວລາ​ລາວ​ໄດ້​ເຫັນ​ຄວາມທຸກ​ທໍລະມາ​ນຂອງ​ຄົນ​ເຫລົ່ານັ້ນ ຜູ້​ທີ່​ລາວ​ຖື​ວ່າ​ເປັນ​ພີ່ນ້ອງ​ຂອງ​ລາວ."},{"vNo":"31 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ເຮັດ​ໃຫ້​ພວກ​ເຂົາ​ໝັ້ນ​ໃຈ​ໃນ​ຄຳ​ເວົ້າຂອງ​ລາວ, ໂດຍ​ກ່າວ​ວ່າ: ພີ່ນ້ອງ​ຂອງ​ຂ້າພະ​ເຈົ້າ​ເອີຍ, ຈົ່ງ​ສະບາຍ​ໃຈ​ເຖີດ, ແລະ ຂໍ​ໃຫ້​ພວກ​ເຮົາ​ອອກ​ໄປ​ເພື່ອ​ຊອກ​ຫາ​ຝູງ​ສັດລ້ຽງ ແລະ ຮວບ​ຮວມມັນ​ເຂົ້າກັນ​ອີກ ແລະ ປ້ອງມັນ​ມາ​ຫາ​ບ່ອນ​ມີນ້ຳ; ແລະ ພວກ​ເຮົາ​ຈະ​ປົກ​ປັກ​ຮັກສາ​ຝູງ​ສັດ​ລ້ຽງ​ໄວ້​ໃຫ້​ກະສັດ​ດ້ວຍ​ວິທີ​ນີ້ ແລະ ເພິ່ນ​ຈະ​ບໍ່​ຂ້າ​ພວກ​ເຮົາ."},{"vNo":"32 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ໄປ​ຊອກ​ຫາ​ຝູງ​ສັດລ້ຽງ, ໂດຍ​ຕິດຕາມ​ອຳ​ໂມນ​ໄປ, ແລະ ພວກ​ເຂົາ​ຟ້າວ​ອອກ​ໄປ​ຢ່າງ​ວ່ອງ​ໄວ ແລະ ໄດ້​ສະກັດ​ກັ້ນຝູງ​ສັດລ້ຽງ​ຂອງ​ກະສັດ ແລະ ໄດ້​ຮວບ​ຮວມມັນ​ເຂົ້າກັນອີກ​ໄປ​ຫາ​ແມ່ນ້ຳ."},{"vNo":"33 ","txt":"ແລະ ຄົນ​ພວກ​ນັ້ນ​ໄດ້​ມາ​ຢືນ​ຢູ່​ເພື່ອ​ຈະ​ເຮັດ​ໃຫ້​ຝູງ​ສັດລ້ຽງ​ຂອງ​ພວກ​ເຂົາ​ແຕກ​ກະຈັດກະຈາຍ​ໄປ​ອີກ; ແຕ່​ອຳ​ໂມນ​ໄດ້​ເວົ້າກັບ​ພີ່ນ້ອງ​ຂອງ​ລາວ​ວ່າ: ຈົ່ງ​ລ້ອມ​ຝູງ​ສັດ​ໄວ້​ໂດຍ​ຮອບ​ເພື່ອ​ບໍ່​ໃຫ້​ມັນ​ໜີ​ໄປ; ແລະ ເຮົາ​ເອງ​ຈະ​ໄປ​ຕໍ່ສູ້​ກັບ​ຄົນ​ພວກ​ນັ້ນຜູ້​ທີ່​ເຮັດ​ໃຫ້​ຝູງ​ສັດ​ຂອງ​ພວກ​ເຂົາ​ແຕກ​ກະຈັດ​ກະຈາຍ​ໄປ."},{"vNo":"34 ","txt":"ດັ່ງນັ້ນ, ພວກ​ເຂົາ​ຈຶ່ງ​ໄດ້​ເຮັດ​ຕາມ​ທີ່​ອຳ​ໂມນ​ສັ່ງ, ແລະ ລາວ​ໄດ້​ອອກ​ໄປ​ຕໍ່ສູ້​ກັບ​ພວກ​ນັ້ນ ຊຶ່ງຢືນ​ຢູ່​ໃກ້​ນ້ຳຊີ​ບັດ; ແລະ ພວກ​ເຂົາ​ມີ​ຈຳນວນ​ບໍ່​ໜ້ອຍ​ເລີຍ."},{"vNo":"35 ","txt":"ດັ່ງນັ້ນ ພວກ​ເຂົາ​ຈຶ່ງ​ບໍ່​ຢ້ານ​ອຳ​ໂມນ, ເພາະ​ພວກ​ເຂົາ​ຄິດ​ວ່າ​ຄົນ​ຜູ້​ດຽວ​ຂອງ​ພວກ​ເຂົາ​ກໍ​ສາມາດ​ຂ້າ​ລາວ​ໄດ້ ຕາມ​ຄວາມ​ພໍ​ໃຈ​ຂອງ​ພວກ​ເຂົາ, ເພາະວ່າ​ພວກ​ເຂົາ​ບໍ່​ຮູ້​ວ່າ​ພຣະຜູ້​ເປັນ​ເຈົ້າ​ໄດ້​ສັນຍາ​ກັບ​ໂມ​ໄຊ​ຢາ​ໄວ້​ວ່າ ພຣະ​ອົງ​ຈະ​ປົດ​ປ່ອຍ​ພວກ​ລູກ​ຊາຍ​ຂອງ​ເພິ່ນ​ໃຫ້​ພົ້ນຈາກ​ກຳມື​ຂອງ​ພວກ​ເຂົາ; ທັງ​ພວກ​ເຂົາ​ບໍ່​ຮູ້ຈັກ​ຫຍັງ​ເລີຍ​ກ່ຽວ​ກັບ​ພຣະຜູ້​ເປັນ​ເຈົ້າ; ດັ່ງນັ້ນ ພວກ​ເຂົາ​ຈຶ່ງ​ດີ​ໃຈ​ໃນ​ຄວາມ​ພິນາດ​ຂອງ​ພີ່ນ້ອງ​ຂອງ​ພວກ​ເຂົາ; ແລະ ເພາະ​ເຫດ​ນີ້ ພວກ​ເຂົາ​ຈຶ່ງ​ຢືນ​ຢູ່​ເພື່ອ​ເຮັດ​ໃຫ້​ຝູງ​ສັດລ້ຽງ​ຂອງ​ກະສັດ​ແຕກ​ຈະ​ກັດ​ກະຈາຍ​ໄປ​ອີກ."},{"vNo":"36 ","txt":"ແຕ່​ອຳ​ໂມນ​ໄດ້​ກ້າວ​ອອກ​ໄປ ແລະ ເລີ່ມ​ແກວ່ງ​ກ້ອນ​ຫີນ​ໃສ່​ພວກ​ເຂົາ​ດ້ວຍ​ກະຖຸນ​ຂອງ​ລາວ; ແທ້​ຈິງ​ແລ້ວ, ດ້ວຍ​ອຳນາດ​ອັນ​ຍິ່ງ​ໃຫຍ່ ລາວ​ໄດ້​ແກວ່ງ​ກ້ອນ​ຫີນ​ໃສ່​ພວກ​ເຂົາ; ແລະ ລາວ​ໄດ້​ຂ້າ​ພວກ​ເຂົາ​ເຫລົ່ານັ້ນ​ຈຳນວນ​ໜຶ່ງ​ໂດຍ​ວິທີ​ນີ້ ເຖິງ​ຂະໜາດ​ທີ່​ພວກ​ເຂົາ​ແປ​ກປະຫລາດ​ໃຈ​ໃນ​ອຳນາດ​ຂອງ​ລາວ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ໃຈ​ຮ້າຍ​ເພາະ​ຄົນ​ຕາຍ​ເປັນ​ພີ່ນ້ອງ​ຂອງ​ພວກ​ເຂົາ, ແລະ ພວກ​ເຂົາ​ຕັ້ງ​ໃຈ​ຈະ​ໃຫ້​ລາວຕາຍ; ດັ່ງນັ້ນ, ເມື່ອ​ເຫັນ​ວ່າ​ພວກ​ເຂົາ​ແກວ່ງກ້ອນ​ຫີນ​ໃສ່​ລາວ​ບໍ່​ໄດ້​ແລ້ວ, ພວກ​ເຂົາ​ຈຶ່ງ​ອອກ​ມາ​ພ້ອມ​ດ້ວຍ​ໄມ້ຄ້ອນ​ເພື່ອ​ຈະ​ຂ້າ​ລາວ."},{"vNo":"37 ","txt":"ແຕ່​ຈົ່ງ​ເບິ່ງ, ທຸກ​ຄົນ​ທີ່​ຍົກ​ໄມ້ຄ້ອນ​ເພື່ອ​ຈະ​ຕີ​ອຳ​ໂມນ​ນັ້ນ, ລາວ​ໄດ້​ຕັດ​ແຂນ​ຂອງ​ພວກ​ເຂົາ​ອອກ​ດ້ວຍ​ດາບ​ຂອງ​ລາວ; ເພາະ​ລາວ​ໄດ້​ຕ້ານທານ​ການ​ຕີ​ຂອງ​ພວກ​ເຂົາ​ດ້ວຍ​ການ​ຟັນ​ແຂນ​ຂອງ​ພວກ​ເຂົາ, ດ້ວຍ​ຄົມ​ດາບ​ຂອງ​ລາວ, ເຖິງ​ຂະໜາດ​ທີ່​ພວກ​ເຂົາ​ເລີ່ມ​ແປກ​ປະຫລາດ​ໃຈ ແລະ ເລີ່ມ​ປົບ​ໜີ​ໄປ​ຕໍ່ໜ້າ​ລາວ; ແທ້​ຈິງ​ແລ້ວ, ພວກ​ເຂົາ​ມີ​ຈຳນວນ​ບໍ່​ໜ້ອຍ​ເລີຍ; ແລະ ລາວ​ເຮັດ​ໃຫ້​ພວກ​ເຂົາ​ປົບ​ໜີ​ໄປ​ດ້ວຍ​ກຳລັງ​ແຂນ​ຂອງ​ລາວ."},{"vNo":"38 ","txt":"ບັດ​ນີ້ມີ​ຫົກ​ຄົນ​ຂອງ​ພວກ​ເຂົາ​ລົ້ມຕາຍ​ລົງ​ດ້ວຍ​ກະຖຸນ, ແຕ່​ລາວ​ບໍ່​ໄດ້​ຂ້າ​ຜູ້ໃດ​ດ້ວຍ​ດາບ​ຂອງ​ລາວ​ນອກ​ຈາກ​ຫົວໜ້າ​ຂອງ​ພວກ​ເຂົາ; ແລະ ລາວ​ໄດ້​ຟັນ​ແຂນ​ຂອງ​ທຸກ​ຄົນ​ທີ່​ຍົກ​ຂຶ້ນ​ເພື່ອ​ຈະ​ທຳລາຍ​ລາວ, ແລະ ມັນ​ມີ​ຈຳນວນ​ບໍ່​ໜ້ອຍ​ເລີຍ."},{"vNo":"39 ","txt":"ແລະ ເວລາ​ລາວ​ໄດ້​ຂັບ​ໄລ່​ພວກ​ເຂົາອອກ​ໄປ​ໄກ​ແລ້ວ, ລາວ​ຈຶ່ງ​ກັບ​ມາ ແລະ ພວກ​ເຂົາ​ໄດ້​ພາຝູງ​ສັດລ້ຽງ​ໄປກິນນ້ຳ ແລະ ຕ້ອນ​ມັນ​ກັບ​ໄປຫາ​ທົ່ງ​ຫຍ້າ​ຂອງ​ກະສັດ, ຈາກ​ນັ້ນພວກ​ເຂົາ​ກໍ​ໄດ້​ເຂົ້າ​ໄປ​ຫາ​ກະສັດ, ໂດຍ​ເອົາ​ແຂນຂອງ​ຄົນທີ່ພະຍາຍາມ​ຂ້າລາວ​ໄປນຳ ຊຶ່ງຖືກ​ຟັນ​ດ້ວຍ​ດາບ​ຂອງ​ອຳ​ໂມນ, ແລະ ພວກ​ເຂົາ​ນຳ​ເອົາ​ແຂນ​ເຫລົ່າ​ນັ້ນ​ໄປ​ຫາ​ກະສັດ​ເພື່ອ​ເປັນ​ປະຈັກ​ພະ​ຍານ​ເຖິງ​ສິ່ງ​ທີ່ພວກ​ເຂົາ​ໄດ້​ກະທຳ​ໄປ."}]}