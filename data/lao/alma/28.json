{"heading":"ຊາວ​ເລ​ມັນ​ໄດ້​ເສຍ​ໄຊ​ໃນ​ການ​ສູ້​ຮົບ​ຄັ້ງຍິ່ງ​ໃຫຍ່—ຄົນ​ເປັນ​ຈຳນວນ​ຫລາຍ​ສິບ​ພັນຄົນ​ຖືກ​ຂ້າ​ຕາຍ—ຄົນ​ຊົ່ວ​ໄດ້​ຖືກ​ສົ່ງ​ໄປ​ຫາ​ສະພາບ​ທີ່​ຈິບຫາຍ​ອັນ​ບໍ່​ມີ​ບ່ອນ​ສິ້ນ​ສຸດ; ສ່ວນ​ຄົນ​ຊອບ​ທຳນັ້ນ​ໄດ້​ຮັບ​ຄວາມ​ຜາ​ສຸກ​ອັນ​ບໍ່​ມີ​ບ່ອນ​ສິ້ນ​ສຸດ. ປະມານ 77–76 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":27,"nextNo":29,"chapterTitle":"ແອວ​ມາ 28","prevTitle":"ແອວ​ມາ 27","nextTitle":"ແອວ​ມາ 29","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຜູ້ຄົນ​ຂອງ​ອຳ​ໂມນ​ໄດ້​ຕັ້ງຖິ່ນ​ຖານ​ໃນ​ແຜ່ນດິນ​ເຈີ​ຊອນ​ແລ້ວ, ແລະ ສາດສະໜາ​ຈັກ​ໄດ້​ຖືກ​ຈັດຂຶ້ນ​ໃນ​ແຜ່ນດິນ​ເຈີ​ຊອນນຳ​ອີກ, ແລະ ກອງທັບ​ຂອງ​ຊາວ​ນີ​ໄຟ​ໄດ້​ມາຕັ້ງຢູ່​ໂດຍ​ອ້ອມ​ຮອບ​ແຜ່ນດິນ​ເຈີ​ຊອນ, ແທ້​ຈິງ​ແລ້ວ, ຢູ່​ໃນ​ຊາຍ​ແດນ​ຂອງ​ແຜ່ນດິນ​ເຊ​ລາ​ເຮັມລາ​ໂດຍ​ຮອບ; ຈົ່ງ​ເບິ່ງ, ກອງທັບ​ຂອງ​ຊາວ​ເລ​ມັນ​ໄດ້​ຕິດຕາມ​ພີ່ນ້ອງ​ຂອງ​ພວກ​ເຂົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":2,"txt":"ແລະ ຈຶ່ງ​ມີ​ກາ​ນສູ້​ຮົບ​ກັນ​ເທື່ອ​ຍິ່ງ​ໃຫຍ່​ທີ່​ສຸດ​ເກີດ​ຂຶ້ນ; ແທ້​ຈິງ​ແລ້ວ, ມັນ​ເປັນ​ການ​ສູ້​ຮົບ​ຢ່າງ​ທີ່​ບໍ່​ເຄີຍ​ມີ​ມາ​ກ່ອນ​ໃນ​ບັນດາ​ຜູ້ຄົນ​ທັງ​ໝົດ​ໃນ​ແຜ່ນດິນ​ນັບ​ຕັ້ງ​ແຕ່​ເວລາ​ທີ່​ລີ​ໄຮ​ອອກ​ຈາກ​ເຢຣູ​ຊາເລັມ​ມາ; ແທ້​ຈິງ​ແລ້ວ, ຊາວ​ເລ​ມັນ​ຫລາ​ຍສິບ​ພັນຄົນ​ຖືກ​ຂ້າ​ຕາຍ ແລະ ໄດ້​ແຕກກະຈັດກະຈາຍໄປ​ທົ່ວທີບ."},{"vNo":3,"txt":"ແທ້​ຈິງ​ແລ້ວ, ແລະ ມີ​ການລົ້ມຕາຍ​ເທື່ອ​ຍິ່ງ​ໃຫຍ່​ທີ່​ສຸດ​ໃນ​ບັນດາ​ຜູ້ຄົນ​ຂອງ​ນີ​ໄຟ; ເຖິງ​ຢ່າງ​ໃດ​ກໍ​ຕາມ, ຊາວ​ເລ​ມັນ​ໄດ້​ຖືກ​ຂັບ​ໄລ່ ແລະ ແຕກ​ກະຈັດ​ກະ​ຈາ​ຍ​ໄປ, ແລະ ຜູ້ຄົນ​ຂອງ​ນີ​ໄຟ​ໄດ້​ກັບ​ຄືນ​ໄປ​ຫາ​ແຜ່ນດິນຂອງ​ຕົນ​ອີກ​ຄື​ເກົ່າ."},{"vNo":4,"txt":"ແລະ ບັດ​ນີ້ມັນ​ເປັນ​ເວລາ​ທີ່​ມີ​ການ​ໄວ້ອາ​ໄລ ແລະ ການ​ເສົ້າສະຫລົດ​ໃຈ​ເທື່ອ​ຍິ່ງ​ໃຫຍ່​ທີ່​ໄດ້​ຍິນ​ໄປ​ທົ່ວ​ແຜ່ນດິນ​ໃນ​ບັນດາ​ຜູ້ຄົນ​ທັງ​ໝົດ​ຂອງ​ນີ​ໄຟ—"},{"vNo":5,"txt":"ແທ້​ຈິງ​ແລ້ວ, ສຽງ​ຮ້ອງ​ໄຫ້​ຂອງ​ແມ່​ໝ້າຍ​ທີ່​ໄວ້ອາ​ໄລ​ນຳ​ຜົວ​ຂອງ​ນາງ, ແລະ ພໍ່​ໄວ້ອາ​ໄລ​ນຳ​ລູກ​ຊາຍ​ຂອງ​ຕົນ, ແລະ ລູກ​ສາວ​ໄວ້ອາ​ໄລ​ນຳ​ອ້າຍ, ແທ້​ຈິງ​ແລ້ວ, ລູກ​ຊາຍ​ໄວ້ອາ​ໄລ​ນຳ​ພໍ່; ແລະ ສຽງ​ຮ້ອງ​ໄຫ້​ແຫ່ງ​ຄວາມ​ເປັນ​ທຸກ​ໄດ້​ຍິນ​ໄປ​ທົ່ວ​ທຸກ​ບ່ອນ, ຊຶ່ງພວກ​ເຂົາ​ໄດ້​ໄວ້ອາ​ໄລ​ນຳ​ຍາດ​ພີ່ນ້ອງ​ຂອງ​ຕົນ​ທີ່​ຖືກ​ຂ້າ​ຕາຍ."},{"vNo":6,"txt":"ແລະ ບັດ​ນີ້​ນີ້​ເປັນ​ວັນ​ທີ່​ເສົ້າສະຫລົດ​ໃຈ​ແທ້ໆ; ແທ້​ຈິງ​ແລ້ວ, ມັນ​ເປັນ​ເວລາ​ແຫ່ງ​ການ​ນອບ​ນ້ອມ ແລະ ເວລາ​ແຫ່ງ​ການຖື​ສິນ​ອົດ​ເຂົ້າ ແລະ ອະທິຖານ​ຢ່າງໜັກ."},{"vNo":7,"txt":"ແລະ ປີ​ທີ​ສິບ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ແບບ​ນີ້;"},{"vNo":8,"txt":"ແລະ ນີ້​ຄື​ເລື່ອງ​ລາວ​ຂອງ​ອຳ​ໂມນ ແລະ ພີ່ນ້ອງ​ຂອງ​ລາວ, ກ່ຽວ​ກັບ​ການ​ເດີນທາງ​ຂອງ​ພວກ​ເຂົາ​ໃນ​ແຜ່ນດິນ​ນີໄຟ, ແລະ ຄວາມທຸກທໍລະມານ​ຂອງ​ພວກ​ເຂົາ​ໃນ​ແຜ່ນດິນ, ແລະ ຄວາມ​ເສົ້າສະຫລົດ​ໃຈ ແລະ ຄວາມທຸກ​ຍາກ​ລຳບາກ​ຂອງ​ພວກ​ເຂົາ, ແລະ ຄວາມ​ຜາ​ສຸກ​ທີ່​ພວກ​ເຂົາ​ບໍ່​ອາດ​ສາມາດ​ຈະ​ເຂົ້າ​ໃຈ​ໄດ້, ແລະ ການ​ຕ້ອນຮັບ ແລະ ຄວາມ​ປອດ​ໄພ​ຂອງ​ພວກ​ພີ່ນ້ອງ​ໃນ​ແຜ່ນດິນ​ເຈີ​ຊອນ. ແລະ ບັດ​ນີ້ຂໍ​ພຣະຜູ້​ເປັນ​ເຈົ້າພຣະຜູ້​ໄຖ່ຂອງ​ຄົນ​ທັງ​ປວງຈົ່ງ​ໂປດ​ປະທານ​ພອນ​ໃຫ້​ແກ່​ຈິດ​ວິນ​ຍານ​ຂອງ​ຄົນ​ເຫລົ່ານີ້ຕະຫລອດ​ໄປ​ດ້ວຍ​ເຖີດ."},{"vNo":9,"txt":"ແລະ ນີ້​ຄື​ເລື່ອງ​ລາວ​ຂອງ​ສົງຄາມ ແລະ ການ​ຂັດ​ແຍ້ງ​ກັນ​ໃນ​ບັນດາ​ຊາວ​ນີ​ໄຟ, ແລະ ສົງຄາມ​ລະຫວ່າງ​ຊາວ​ນີ​ໄຟ​ກັບ​ຊາວ​ເລ​ມັນ​ນຳ​ອີກ; ແລະ ປີທີ​ສິບ​ຫ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ."},{"vNo":10,"txt":"ແລະ ນັບ​ຕັ້ງ​ແຕ່​ປີ​ທຳ​ອິດ​ເຖິງ​ປີ​ທີ​ສິບ​ຫ້າ​ໄດ້​ມີ​ຜູ້​ຄົນ​ຫລາຍ​ພັນ​ຄົນ​ຖືກ​ຂ້າ​ຕາຍ​ໄປ; ແທ້​ຈິງ​ແລ້ວ, ມັນ​ໄດ້​ມີ​ພາບ​ອັນ​ເປັນຕາ​ຢ້ານ​ຂອງ​ການ​ນອງ​ເລືອດ​ເກີດ​ຂຶ້ນ."},{"vNo":11,"txt":"ແລະ ຮ່າງກາຍ​ຂອງ​ຫລາຍ​ພັນ​ຄົນ​ຖືກ​ວາງ​ໄວ້​ໃນ​ຫລຸມ​ສົບ, ໃນ​ຂະນະ​ທີ່​ຮ່າງກາຍ​ຂອງ​ຫລາຍ​ພັນ​ຄົນ​ກຳລັງ​ເນົ່າ​ເປື່ອຍ​ເປັນ​ກອງ​ຢູ່​ເທິງ​ໜ້າດິນ; ແທ້​ຈິງ​ແລ້ວ, ຫລາຍ​ພັນ​ຄົນ​ເປັນ​ທຸກ​ເພາະວ່າ​ການ​ສູນ​ເສຍຍາດ​ພີ່ນ້ອງ​ຂອງ​ຕົນ, ຍ້ອນ​ວ່າ​ພວກ​ເຂົາ​ມີ​ເຫດຜົນ​ທີ່​ຈະ​ຢ້ານ​ກົວ​ຕາມ​ຄຳ​ສັນຍາ​ຂອງ​ພຣະຜູ້​ເປັນ​ເຈົ້າ, ວ່າ​ພວກ​ເຂົາ​ຈະ​ຖືກ​ສົ່ງ​ໄປ​ສູ່​ສະພາບ​ແຫ່ງ​ຄວາມ​ຈິບ​ຫາຍ​ອັນ​ບໍ່​ມີບ່ອນ​ສິ້ນ​ສຸດ."},{"vNo":12,"txt":"ຂະນະ​ທີ່​ຄົນ​ອື່ນ​ຫລາຍ​ພັນ​ຄົນ​ເປັນ​ທຸກ​ແທ້ໆ​ຢູ່​ນັ້ນເພາະ​ການ​ສູນ​ເສຍ​ຍາດ​ພີ່ນ້ອງ​ຂອງ​ຕົນ, ແຕ່​ພວກ​ເຂົາ​ຍັງ​ປິ​ຕິ​ຍິນ​ດີ​ໃນ​ຄວາມ​ຫວັງ, ແລະ ແມ່ນ​ແຕ່ຮູ້ຈັກຕາມ​ຄຳ​ສັນຍາ​ຂອງ​ພຣະຜູ້​ເປັນ​ເຈົ້າວ່າ ພວກ​ເຂົາ​ຈະ​ຖືກ​ຍົກຂຶ້ນໃຫ້​ຢູ່​ທາງ​ເບື້ອງ​ຂວາ​ພຣະຫັດ​ຂອງ​ພຣະ​ເຈົ້າ​ໃນ​ສະພາບ​ແຫ່ງ​ຄວາມສຸກ​ອັນ​ບໍ່​ມີ​ບ່ອນ​ສິ້ນ​ສຸດ."},{"vNo":13,"txt":"ແລະ ພວກ​ເຮົາ​ຈຶ່ງ​ເຫັນ​ດັ່ງ​ນີ້​ວ່າ ຄວາມ​ບໍ່​ສະ​ເໝີ​ພາບ​ຂອງ​ມະນຸດ​ນັ້ນມີ​ຫລາຍ​ຊ່ຳ​ໃດ, ເພາະວ່າ​ບາບ ແລະ ການ​ລ່ວງ​ລະ​ເມີດ ແລະ ອຳນາດ​ຂອງ​ມານ​ຊຶ່ງ​ເກີດ​ຂຶ້ນດ້ວຍ​ເລ້​ລ່ຽມ ຊຶ່ງມັນ​ຄົ້ນຄິດ​ຂຶ້ນມາເພື່ອ​ເຮັດ​ໃຫ້ໃຈ​ຂອງ​ມະນຸດ​ຖືກບ້ວງ."},{"vNo":14,"txt":"ດັ່ງນັ້ນ ພວກ​ເຮົາ​ຈຶ່ງ​ເຫັນ​ການ​ເອີ້ນ​ຄວາມ​ພາກ​ພຽນ​ຂອງ​ມະນຸດ​ຄັ້ງ​ໃຫຍ່ເພື່ອ​ໃຫ້​ເຮັດ​ວຽກ​ໃນ​ສວນ​ອະ​ງຸ່ນຂອງ​ພຣະຜູ້​ເປັນ​ເຈົ້າ; ແລະ ພວກ​ເຮົາ​ຈຶ່ງ​ເຫັນ​ເຫດຜົນ​ອັນ​ຍິ່ງ​ໃຫຍ່​ຂອງ​ການ​ເສົ້າ​ສະຫລົດ​ໃຈ, ແລະ ການ​ຊື່ນ​ຊົມ​ນຳ​ອີກດັ່ງ​ນີ້—ມີ​ຄວາມ​ເສົ້າ​ສະຫລົດ​ໃຈ​ຍ້ອນ​ວ່າ​ຄວາມ​ຕາຍ ແລະ ຄວາມ​ພິນາດ​ໃນ​ບັນດາ​ມະນຸດ, ແລະ ມີ​ຄວາມຊື່ນ​ຊົມຍ້ອນ​ວ່າ​ຄວາມ​ສະຫວ່າງ​ຂອງ​ພຣະ​ຄຣິດ​ຍັງ​ມີ​ຕໍ່​ຊີວິດ​ຢູ່."}]}