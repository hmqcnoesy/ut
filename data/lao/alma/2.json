{"heading":"ອາມ​ລິ​ໄຊ​ພະຍາ​ຍາມ​ຈະ​ເປັນ​ກະສັດ ແລະ ຖືກ​ປະຕິ​ເສດ​ໂດຍ​ສຽງ​ຂອງ​ຜູ້ຄົນ—ຜູ້​ຕິດຕາມ​ຂອງ​ລາວ​ໄດ້​ແຕ່ງຕັ້ງລາວ​ໃຫ້​ເປັນ​ກະສັດ—ຊາວ​ອາມ​ລິ​ໄຊ​ກໍ່ສົງຄາມ​ກັບ​ຊາວ​ນີ​ໄຟ ແລະ ໄດ້​ເສຍ​ໄຊ​ໄປ—ຊາວ​ເລ​ມັນ​ກັບ​ຊາວ​ອາມ​ລິ​ໄຊ​ຮວມກຳ​ລັງ​ເຂົ້າກັນ ແລະ ໄດ້​ເສຍ​ໄຊ​ໄປ—ແອວ​ມາ​ຂ້າ​ອາມ​ລິ​ໄຊ. ປະມານ 87 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":1,"nextNo":3,"chapterTitle":"ແອວ​ມາ 2","prevTitle":"ແອວ​ມາ 1","nextTitle":"ແອວ​ມາ 3","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນ​ເລີ່ມ​ຈາກ​ປີ​ທີ​ຫ້າ​ແຫ່ງ​ການ​ປົກຄອງ​ຂອງ​ພວກ​ເຂົາ, ມັນ​ເລີ່ມ​ມີ​ການ​ຜິດ​ຖຽງ​ກັນ​ໃນ​ບັນດາ​ຜູ້ຄົນ; ເພາະວ່າ​ມີ​ຄົນ​ຜູ້​ໜຶ່ງ​ຊື່ວ່າ ອາມ​ລິ​ໄຊ, ລາວ​ເປັນ​ຄົນ​ສະຫລາດ​ແກມ​ໂກງ, ແທ້​ຈິງ​ແລ້ວ, ລາວ​ເປັນ​ຄົນ​ສະຫລາດ​ຕາມ​ທາງ​ຂອງ​ໂລກ, ລາວ​ເປັນ​ຄົນ​ແບບ​ດຽວ​ກັບ​ຜູ້​ທີ່​ຂ້າ​ກີ​ເດ​ໂອນ​ດ້ວຍ​ດາບ ຜູ້​ຊຶ່ງ​ໄດ້​ຖືກ​ປະຫານ​ຊີວິດ​ໄປ​ແລ້ວ​ຕາມ​ກົດໝາຍ—"},{"vNo":2,"txt":"ບັດ​ນີ້​ອາມລິ​ໄຊ​ຄົນ​ນີ້ໄດ້​ຊັກ​ຊວນ​ຜູ້ຄົນ​ຫລາຍ​ຄົນ​ໃຫ້​ຕິດຕາມ​ລາວ​ໄປ​ດ້ວຍ​ຄວາມ​ສະຫລາດ​ແກມ​ໂກງ​ຂອງ​ລາວ; ມາກ​ຫລາຍ​ຈົນພວກ​ເຂົາ​ເລີ່ມ​ມີ​ອຳນາດ​ຫລາຍ​ຂຶ້ນ; ແລະ ພວກ​ເຂົາ​ເລີ່ມ​ພະຍາ​ຍາມ​ແຕ່ງຕັ້ງ​ອາມລິ​ໄຊ​ໃຫ້​ເປັນ​ກະສັດ​ປົກຄອງ​ພວກ​ເຂົາ."},{"vNo":3,"txt":"ບັດ​ນີ້ມັນ​ເຮັດ​ໃຫ້​ຜູ້ຄົນ​ຂອງ​ສາດສະ​ໜາ​ຈັກ​ຕື່ນ​ຕົກ​ໃຈ​ພ້ອມ​ທັງ​ຜູ້ຄົນ​ທີ່​ບໍ່​ໄດ້​ຖືກ​ຊັກ​ນຳ​ໄປ​ຕາມ​ການ​ຊັກ​ນຳ​ຂອງ​ອາມລິ​ໄຊ​ນຳ​ອີກ; ເພາະວ່າ​ພວກ​ເຂົາ​ຮູ້​ວ່າ​ຕາມ​ກົດໝາຍ​ຂອງ​ພວກ​ເຂົາ ເລື່ອງ​ແບບ​ນີ້​ຕ້ອງ​ແຕ່ງຕັ້ງ​ໂດຍ​ສຽງ​ຂອງ​ຜູ້ຄົນ."},{"vNo":4,"txt":"ສະນັ້ນ, ຖ້າ​ຫາກ​ເປັນ​ໄປ​ໄດ້ທີ່​ອາມລິ​ໄຊ​ຈະ​ໄດ້​ສຽງ​ຂອງ​ປ​ະຊາ​ຊົນ, ໂດຍ​ທີ່​ລາວ​ເປັນ​ຄົນ​ຊົ່ວ, ລາວຈະເຮັດ​ໃຫ້​ຄົນ​ທັງໝົດ​ໝົດ​ສິດ ແລະ ສິດທິ​ພິ​ເສດ​ຂອງ​ສາດສະ​ໜາ​ຈັກ; ເພາະວ່າ​ມັນ​ເປັນ​ເຈດ​ຕະນາ​ຂອງ​ລາວ​ທີ່​ຈະ​ທຳລາຍ​ສາດສະ​ໜາ​ຈັກ​ຂອງ​ພຣະ​ເຈົ້າ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ໄດ້​ມາ​ຊຸມນຸມ​ກັນ​ຕະ​ຫລອດ​ທົ່ວ​ແຜ່ນດິນ​ຕາມ​ຄວາມ​ສະ​ໝັກ​ໃຈ​ຂອງ​ໃຜລາວ, ແລ້ວ​ແຕ່​ຈະ​ໄປ​ນຳ​ອາມລິ​ໄຊ, ຫລື​ວ່າ​ຈະ​ຕໍ່ຕ້ານ​ລາວ​ໄດ້​ແຍກ​ກັນ​ເປັນ​ກຸ່ມໆ, ໂດຍ​ມີ​ການ​ໂຕ້​ຖຽງ ແລະ ຂັດ​ແຍ້ງກັນ​ຢ່າງ​ໜ້າ​ປະ​ຫລາດ."},{"vNo":6,"txt":"ແລະ ພວກ​ເຂົາ​ໄດ້​ມາ​ຊຸມນຸມ​ກັນ​ແນວ​ນັ້ນ ເພື່ອ​ອອກສຽງ​ຂອງ​ຕົນ​ກ່ຽວ​ກັບ​ເລື່ອງ​ນີ້ ແລະ ໄດ້​ນຳ​ສະ​ເໜີ​ເລື່ອງ​ນີ້​ຕໍ່​ຜູ້​ຕັດສິນ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຽງ​ຂອງ​ຜູ້ຄົນ​ໄດ້​ຕໍ່ຕ້ານ​ອາມລິ​ໄຊ, ຈົນ​ວ່າ​ລາວ​ບໍ່​ໄດ້​ເປັນ​ກະສັດ​ປົກ​ຄອງ​ຜູ້ຄົນ."},{"vNo":8,"txt":"ແລະ ບັດ​ນີ້ມັນ​ໄດ້​ເຮັດ​ໃຫ້​ໃຈ​ຂອງ​ຜູ້​ທີ່​ຄັດຄ້ານ​ລາວ​ປິ​ຕິ​ຍິນ​ດີ​ທີ່​ສຸດ; ແຕ່​ອາມ​ລິ​ໄຊ​ໄດ້​ຍຸ​ຍົງ​ຜູ້​ທີ່​ເຫັນ​ດ້ວຍ​ກັບ​ລາວ​ໃຫ້​ຄຽດ​ແຄ້ນ​ໃຫ້ຜູ້​ທີ່​ບໍ່​ເຫັນ​ດ້ວຍກັບ​ລາວ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ມາ​ເຕົ້າ​ໂຮມ​ກັນ ແລະ ໄດ້​ແຕ່ງຕັ້ງ​ອາມ​ລິ​ໄຊ​ໃຫ້​ເປັນ​ກະສັດ​ຂອງ​ພວກ​ເຂົາ."},{"vNo":10,"txt":"ບັດ​ນີ້​ເມື່ອ​ອາມລິ​ໄຊ​ໄດ້​ເປັນ​ກະສັດ​ປົກຄອງ​ພວກ​ເຂົາ​ແລ້ວ ລາວ​ກໍ​ສັ່ງ​ໃຫ້​ຜູ້ຄົນ​ຈັບ​ອາວຸດ​ຂຶ້ນຕໍ່ສູ້​ກັບ​ພີ່ນ້ອງ​ຂອງ​ພວກ​ເຂົາ; ແລະ ສິ່ງ​ນີ້​ເຮັດ​ໄປ​ເພື່ອ​ລາວ​ຈະ​ເຮັດ​ໃຫ້​ພວກ​ນັ້ນ​ມາ​ຂຶ້ນກັບ​ລາວ."},{"vNo":11,"txt":"ບັດ​ນີ້ຜູ້ຄົນ​ຂອງ​ອາມລິ​ໄຊ​ແຕກ​ຕ່າງ​ອອກ​ໄປ​ຕາມ​ຊື່​ຂອງ​ອາມລິ​ໄຊ, ໂດຍ​ມີ​ຊື່ວ່າ ຊາວ​ອາມລິ​ໄຊ; ແລະ ຜູ້ທີ່​ເຫລືອ​ຢູ່​ມີ​ຊື່ວ່າ ຊາວ​ນີ​ໄຟ, ຫລື ຜູ້ຄົນ​ຂອງ​ພຣະ​ເຈົ້າ."},{"vNo":12,"txt":"ດັ່ງນັ້ນ ຜູ້ຄົນ​ຊາວ​ນີ​ໄຟ​ໄດ້​ຮູ້ຈັກ​ເຖິງ​ເຈດ​ຕະນາ​ຂອງ​ຊາວ​ອາມລິ​ໄຊ, ແລະ ພວກ​ເຂົາ​ຈຶ່ງ​ໄດ້​ຕຽມ​ພ້ອມ​ເພື່ອ​ຈະ​ໄດ້​ປະ​ເຊີນໜ້າ​ກັບ​ຊາວ​ອາມລິ​ໄຊ; ແທ້​ຈິງ​ແລ້ວ, ພວກ​ເຂົາ​ໄດ້​ຖື​ອາວຸດ​ທຸກ​ຊະນິດ​ເຊັ່ນ​ດາບ ແລະ ດາບ​ສອງ​ຄົມ, ຄັນທະ​ນູ ແລະ ລູກ​ທະນູ, ກ້ອນ​ຫີນ ແລະ ກະ​ຖຸນ, ແລະ ອາວຸດ​ຂອງ​ສົງຄາມ​ທຸກ​ຊະນິດ."},{"vNo":13,"txt":"ແລະ ພວກ​ເຂົາ​ຕຽມ​ພ້ອມ​ເພື່ອ​ຈະ​ໄດ້​ປະ​ເ​ຊີ​ນໜ້າ​ກັບ​ຊາວ​ອາມ​ລິ​ໄຊ​ທີ່​ຈະ​ຍົກ​ທັບ​ມາຕີ​ດັ່ງນັ້ນ. ແລະ ໄດ້​ມີ​ການ​ແຕ່ງຕັ້ງນາຍ​ທະຫານ, ແລະ ນາຍ​ທະຫານ​ຊັ້ນສູງ, ແລະ ນາຍ​ທະຫານ​ຊັ້ນຫົວໜ້າ, ຕາມ​ຈຳນວນ​ຜູ້​ຄົນຂອງ​ພວກ​ເຂົາ."},{"vNo":14,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອາມ​ລິ​ໄຊ​ໄດ້​ສັ່ງ​ໃຫ້​ຜູ້ຄົນ​ຖື​ອາວຸດ​ແຫ່ງ​ສົງຄາມ​ທຸກ​ຊະນິດ; ແລະ ລາວ​ໄດ້​ແຕ່ງຕັ້ງຜູ້​ປົກຄອງ ແລະ ຜູ້​ນຳ​ດູ​ແລຜູ້ຄົນ​ຂອງ​ລາວ​ຄື​ກັນ ເພື່ອ​ຈະ​ໄດ້​ນຳ​ເອົາ​ຄົນ​ເຫລົ່ານັ້ນ​ໄປ​ເຮັດ​ສົງຄາມ​ກັບ​ພີ່​ນ້ອງ​ຂອງ​ຕົນ."},{"vNo":15,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ອາມ​ລິ​ໄຊ​ໄດ້​ຍົກ​ທັບ​ມາ​ເຖິງ​ເນີນ​ພູ​ອາມ​ໄນ​ຫູ, ຊຶ່ງຢູ່​ທາງ​ເບື້ອງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ, ຊຶ່ງ​ໄຫລ​ຜ່ານ​ແຜ່ນດິນ​ເຊ​ລາ​ເຮັມລາ, ແລະ ຢູ່​ບ່ອນ​ນັ້ນທີ່​ພວກ​ເຂົາ​ໄດ້​ເລີ່ມ​ຕໍ່ສູ້​ກັບ​ຊາວ​ນີ​ໄຟ."},{"vNo":16,"txt":"ບັດ​ນີ້, ແອວ​ມາ​ໂດຍ​ທີ່​ເປັນ​ຫົວໜ້າ​ຜູ້​ຕັດສິນ ແລະ ຜູ້​ປົກຄອງ​ຜູ້ຄົນ​ຂອງ​ນີ​ໄຟ, ດັ່ງນັ້ນ ເພິ່ນ​ຈຶ່ງ​ໄດ້​ຂຶ້ນ​ໄປ​ພ້ອມ​ກັບ​ຜູ້ຄົນ​ຂອງ​ເພິ່ນ, ແທ້​ຈິງ​ແລ້ວ, ພ້ອມ​ກັບ​ນາຍ​ທະຫານຂອງ​ເພິ່ນ, ແລະ ນາຍທະ​ຫານຊັ້ນຫົວໜ້າ​ຂອງ​ເພິ່ນ, ແທ້​ຈິງ​ແລ້ວ, ເພິ່ນ​ໄ​ດ້ນຳ​ໜ້າ​ກອງທັບ​ຂອງ​ເພິ່ນ​ໄປ​ສູ້​ຮົບ​ກັບ​ຊາວ​ອາມ​ລິ​ໄຊ."},{"vNo":17,"txt":"ແລະ ພວກ​ເຂົາ​ເລີ່ມ​ຂ້າ​ຟັນ​ຊາວ​ອາມລິ​ໄຊ​ໃນ​ເນີນ​ພູ​ທາງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ. ແລະ ຊາວ​ອາມລິ​ໄຊ​ໄດ້​ຕໍ່ສູ້​ກັບ​ຊາວ​ນີ​ໄຟ​ດ້ວຍ​ກຳລັງ​ອັນ​ມະຫາສານ, ເຖິງ​ຂະໜາດ​ທີ່​ຊາວ​ນີ​ໄຟ​ເປັນ​ຈຳນວນ​ຫລວງຫລາຍ​ໄດ້​ລົ້ມຕາຍ​ຕໍ່ໜ້າ​ຊາວ​ອາມລິ​ໄຊ."},{"vNo":18,"txt":"ເຖິງ​ຢ່າງ​ໃດ​ກໍ​ຕາມ ພຣະຜູ້​ເປັນ​ເຈົ້າຍັງ​ປະທານ​ກຳລັງ​ໃຫ້​ແກ່​ມື​ຂອງ​ຊາວ​ນີ​ໄຟ​ຢູ່, ຈົນ​ວ່າ​ໄດ້​ຂ້າ​ຊາວ​ອາມລິ​ໄຊ​ເປັນ​ຈຳນວນ​ຫລວງຫລາຍ, ຈົນ​ວ່າ​ຊາວ​ອາມລິ​ໄຊ​ເລີ່ມ​ປົບ​ໜີ​ໄປ​ຕໍ່ໜ້າ​ພວກ​ເຂົາ."},{"vNo":19,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ໄດ້​ໄລ່​ຕິດຕາມ​ຊາວ​ອາມລິ​ໄຊ​ໄປ​ໝົດ​ມື້ນັ້ນ, ແລະ ໄດ້​ຂ້າ​ພວກ​ເຂົາ​ຢ່າງ​ຫລວງຫລາຍ, ເຖິງ​ຂະໜາດ​ທີ່​ມີ​ຊາວ​ອາມລິ​ໄຊ​ຖືກ​ຂ້າ​ຕາຍ​ເຖິງ​ສິບ​ສອງ​ພັນ​ຫ້າ​ຮ້ອຍ​ສາມ​ສິບ​ສອງ​ຄົນ; ແລະ ມີ​ຊາວ​ນີ​ໄຟ​ຖືກ​ຂ້າ​ຕາຍ​ຫົກ​ພັນ​ຫ້າ​ຮ້ອຍ​ຫົກ​ສິບ​ສອງ​ຄົນ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ແອວ​ມາ​ບໍ່​ສາມາດ​ໄລ່​ຕາມ​ຊາວ​ອາມລິ​ໄຊຕໍ່​ໄປ​ອີກ​ແລ້ວ ເພິ່ນ​ຈຶ່ງ​ສັ່ງ​ໃຫ້​ຜູ້ຄົນ​ຂອງ​ເພິ່ນ​ຕັ້ງຄ້າຍຂຶ້ນ​ໃນ​ຮ່ອມພູ​ກີ​ເດ​ໂອນ, ເອີ້ນ​ຮ່ອມພູ​ນີ້​ຕາມ​ຊື່​ຂອງ​ກີ​ເດ​ໂອນ ຊຶ່ງຖືກ​ຂ້າ​ຕາຍ​ດ້ວຍ​ດາບໂດຍ​ມືຂອງ​ນີ​ຮໍ; ແລະ ຊາວ​ນີ​ໄຟ​ໄດ້​ຕັ້ງຄ້າຍ​ຂຶ້ນຢູ່​ໃນ​ຮ່ອມພູ​ນີ້​ໃນ​ຄືນ​ນັ້ນ."},{"vNo":21,"txt":"ແລະ ແອວ​ມາ​ໄດ້​ສົ່ງ​ຄົນ​ສອດ​ແນມ​ອອກ​ຕິດຕາມ​ຊາວ​ອາມ​ລິ​ໄຊ​ທີ່​ຍັງ​ເຫລືອ​ຢູ່​ເພື່ອ​ເພິ່ນ​ຈະ​ໄດ້​ຮູ້ຈັກ​ແຜນການ ແລະ ກົນອຸບາຍ​ຂອງ​ພວກ​ເຂົາ, ຊຶ່ງ​ໂດຍ​ທາງ​ນີ້ ເພິ່ນ​ຈຶ່ງ​ຈະ​ໄດ້​ປ້ອງກັນ​ຕົວ​ໃຫ້​ພົ້ນຈາກ​ພວກເຂົາ, ເພື່ອ​ເພິ່ນ​ຈະ​ໄດ້​ປົກ​ປັກ​ຮັກສາ​ຜູ້ຄົນ​ຂອງ​ເພິ່ນ​ບໍ່​ໃຫ້​ຖືກ​ທຳລາຍ."},{"vNo":22,"txt":"ບັດນີ້ ຄົນ​ທີ່​ເພິ່ນສົ່ງ​ໄປ​ເບິ່ງ​ຄ້າຍ​ຂອງ​ອາມລິ​ໄຊ​ນັ້ນຊື່ວ່າ ຊິ​ຣຳ, ອາມ​ນໍ, ແມນ​ທາຍ, ແລະ ລິມ​ເຮີ; ພວກ​ນີ້​ໄດ້​ອອກ​ໄປ​ພ້ອມ​ຄົນ​ຈຳນວນ​ໜຶ່ງ ເພື່ອ​ຕິດຕາມ​ເບິ່ງ​ຄ້າຍ​ຂອງ​ຊາວ​ອາມລິ​ໄຊ."},{"vNo":23,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເຊົ້າຕໍ່ມາພວກ​ເຂົາໄດ້​ກັບ​ຄືນ​ມາ​ຫາ​ຄ້າຍ​ຂອງ​ຊາວ​ນີ​ໄຟ​ຢ່າງ​ຮີບ​ຮ້ອນ​ທີ່​ສຸດ, ຊຶ່ງມີ​ຄວາມ​ແປກ​ປະຫລາດ​ໃຈ, ແລະ ມີ​ຄວາມ​ຢ້ານ​ກົວ​ຫລາຍ, ໂດຍ​ກ່າວ​ວ່າ:"},{"vNo":24,"txt":"ຈົ່ງ​ເບິ່ງ, ພວກ​ເຮົາ​ໄດ້​ຕິດຕາມ​ໄປ​ຫາ​ຄ້າຍ​ຂອງ​ຊາວ​ອາມລິ​ໄຊ ແລະ ເຮັດ​ໃຫ້​ພວກ​ເຮົາ​ປະຫລາດ​ໃຈ ຫລາຍ​ທີ່​ສຸດ, ເພາະວ່າ​ຢູ່​ໃນ​ແຜ່ນດິນ​ໄມ​ນອນ​ທາງ​ເໜືອ​ແຜ່ນດິນ​ເຊ​ລາ​ເຮັມລາ, ຢູ່​ໃນ​ເສັ້ນທາງ​ໄປ​ຫາ​ແຜ່ນດິນ​ນີ​ໄຟ​ນັ້ນ, ພວກ​ເຮົາ​ໄດ້​ເຫັນ​ທະຫານ​ຊາວ​ເລ​ມັນ​ເປັນ​ຈຳນວນ​ຫລວງຫລາຍ; ແລະ ຈົ່ງ​ເບິ່ງ, ຊາວ​ອາມລິ​ໄຊໄດ້​ເຂົ້າສົມທົບ​ກັບ​ພວກ​ເຂົາ;"},{"vNo":25,"txt":"ແລະ ພວກ​ເຂົາ​ໄດ້​ຍົກ​ກອງທັບ​ມາ​ເຖິງ​ພວກອ້າຍ​ນ້ອງ​ຂອງ​ພວກ​ເຮົາ​ຜູ້​ຢູ່​ໃນ​ແຜ່ນດິນ​ນັ້ນ; ແລະ ພວກ​ເຂົາ​ໄດ້​ໜີ​ໄປ​ກ່ອນ​ພ້ອມ​ທັງ​ຝູງ​ສັດລ້ຽງ, ແລະ ເມຍ​ຂອງ​ພວກ​ເຂົາ, ແລະ ລູກ​ຂອງ​ພວກ​ເຂົາ, ມຸ້ງ​ໜ້າ​ມາ​ຫາ​ເມືອງ​ຂອງ​ພວກ​ເຮົາ; ແລະ ຖ້າ​ຫາກ​ພວກ​ເຮົາ​ບໍ່​ຟ້າວ​ໄປ, ພວກ​ເຂົາ​ຈະ​ເປັນ​ເຈົ້າຂອງ​ເມືອງ​ຂອງ​ພວກ​ເຮົາ, ແລະ ບິດາ​ຂອງ​ພວກ​ເຮົາ, ແລະ ເມຍ​ຂອງ​ພວກ​ເຮົາ, ແລະ ລູກ​ຂອງ​ພວກ​ເຮົາ​ຈະ​ຖືກ​ຂ້າ."},{"vNo":26,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນຂອງ​ນີ​ໄຟ​ຈຶ່ງ​ໄດ້​ຟ້າວ​ມ້ຽນ​ມັດ​ເອົາ​ຜ້າ​ເຕັ້ນ​ຂອງ​ພວກ​ເຂົາ, ແລະ ອອກ​ຈາກ​ຮ່ອມພູ​ກີ​ເດ​ໂອນ ມຸ້ງ​ໜ້າ​ໄປ​ຫາ​ເມືອງ​ຂອງ​ພວກ​ເຂົາ, ຄື​ເມືອງ​ເຊ​ລາ​ເຮັມລາ."},{"vNo":27,"txt":"ແລະ ຈົ່ງ​ເບິ່ງ, ໃນ​ຂະນະ​ທີ່​ພວກ​ເຂົາ​ກຳລັງ​ຈະ​ຂ້າມ​ແມ່ນ້ຳ​ຊີ​ໂດນ​ຢູ່​ນັ້ນ, ຊາວ​ເລ​ມັນ​ກັບ​ຊາວ​ອາມລິ​ໄຊ, ຊຶ່ງມີ​ຈຳນວນ​ຫລາຍ​ຄື​ກັນ​ກັບ​ເມັດ​ຊາຍ​ໃນ​ທະ​ເລ​ໄດ້​ເຂົ້າມາ​ໂຈມ​ຕີ​ເພື່ອທຳລາຍ​ພວກ​ເຂົາ."},{"vNo":28,"txt":"ເຖິງ​ຢ່າງ​ໃດ​ກໍ​ຕາມ, ຊາວ​ນີ​ໄຟ​ໂດຍ​ໄດ້​ຮັບ​ກຳລັງ​ຈາກ​ພຣະຫັດ​ຂອງ​ພຣະຜູ້​ເປັນ​ເຈົ້າ, ໂດຍ​ໄດ້​ອະທິຖານ​ຢ່າງ​ສຸດ​ກຳລັງ​ຕໍ່​ພຣະ​ອົງ​ເພື່ອ​ພຣະ​ອົງ​ຈະ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ກຳມື​ຂອງ​ສັດຕູ​ຂອງ​ພວກ​ເຂົາ, ດັ່ງນັ້ນ ພຣະຜູ້​ເປັນ​ເຈົ້າ​ຈຶ່ງ​ໄດ້​ຍິນ​ສຽງ​ອ້ອນ​ວອນ​ຂອງ​ພວກ​ເຂົາ ແລະ ໄດ້​ປະທານ​ກຳລັງ​ໃຫ້​ພວກ​ເຂົາ, ແລະ ຊາວ​ເລ​ມັນ​ກັບ​ຊາວ​ອາມ​ລິ​ໄຊ​ໄດ້​ລົ້ມ​ຕາຍ​ລົງ​ຕໍ່​ໜ້າ​ພວກ​ເຂົາ​ເປັນ​ຈຳນວນ​ຫລວງ​ຫລາຍ."},{"vNo":29,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ຕໍ່ສູ້​ກັບ​ອາມລິ​ໄຊ​ຕົວ​ຕໍ່​ຕົວ​ດ້ວຍ​ດາບ, ແລະ ທັງ​ສອງ​ໄດ້​ຕໍ່ສູ້​ກັນ​ຢ່າງ​ສຸດ​ກຳລັງ."},{"vNo":30,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໂດຍ​ເປັນ​ຄົນ​ຂອງ​ພຣະ​ເຈົ້າ, ໂດຍ​ທີ່​ມີ​ສັດທາ​ອັນ​ແຮງ​ກ້າ ຈຶ່ງ​ໄດ້​ຮ້ອງ​ອອກ​ມາ​ວ່າ: ໂອ້ ພຣະ​ອົງ​ເຈົ້າ​ເອີຍ, ຂໍ​ຈົ່ງ​ໂປດ​ເມດ​ຕາ ແລະ ໄວ້​ຊີວິດ​ຂອງ​ຂ້ານ້ອຍ​ດ້ວຍ​ເຖີດ, ເພື່ອ​ວ່າ​ຂ້ານ້ອຍ​ຈະ​ໄດ້​ເປັນ​ເຄື່ອງມື​ໃນ​ພຣະຫັດ​ຂອງ​ພຣະ​ອົງ​ໃນ​ການ​ຊ່ອຍ​ເຫລືອ ແລະ ປົກ​ປັກ​ຮັກສາ​ຜູ້ຄົນ​ພວກ​ນີ້."},{"vNo":31,"txt":"ບັດ​ນີ້​ເມື່ອ​ແອວ​ມາ​ກ່າວ​ຄຳ​ເຫລົ່າ​ນີ້​ແລ້ວ ເພິ່ນ​ກໍ​ໄດ້​ຕໍ່ສູ້​ກັບ​ອາມລິ​ໄຊ​ອີກ; ແລະ ເພິ່ນ​ໄດ້​ຮັບ​ກຳລັງ, ເຖິງ​ຂະໜາດ​ທີ່​ເພິ່ນ​ໄດ້​ຂ້າ​ອາມລິ​ໄຊ​ດ້ວຍ​ດາບ."},{"vNo":32,"txt":"ແລະ ເພິ່ນ​ໄດ້​ຕໍ່ສູ້​ກັບ​ກະສັດ​ຂອງ​ຊາວ​ເລ​ມັນ​ນຳ​ອີກ; ແຕ່​ວ່າ​ກະສັດ​ຂອງ​ຊາວ​ເລ​ມັນ​ໄດ້​ປົບ​ໜີ​ໄປ​ຕໍ່ໜ້າ​ແອວ​ມາ ແລະ ໄດ້​ສົ່ງ​ທະຫານ​ອາລັກຂາ​ຂອງ​ຕົນ​ມາ​ຕໍ່ສູ້​ກັບ​ແອວ​ມາ."},{"vNo":33,"txt":"ແຕ່​ແອວ​ມາ​ກັບ​ທະຫານ​ອາລັກຂາ​ຂອງ​ເພິ່ນ​ໄດ້​ຕໍ່ສູ້​ກັບ​ທະຫານ​ອາລັກຂາ​ຂອງ​ກະສັດ​ຂອງ​ຊາວ​ເລ​ມັນ ຈົນ​ວ່າ​ເພິ່ນ​ໄດ້​ຂ້າ ແລະ ຂັບ​ໄລ່​ພວກ​ເຂົາ​ໃຫ້​ຖອຍ​ກັບ​ຄືນ​ໄປ."},{"vNo":34,"txt":"ແລະ ເພິ່ນ​ຈຶ່ງ​ໄດ້​ກວາດ​ລ້າງ​ແຜ່ນ​ດິນ​ແນວ​ນີ້, ຫລື ແທ້​ຈິງ​ແລ້ວ, ຝັ່ງ​ຊຶ່ງ​ຢູ່​ທາງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ, ໄດ້​ໂຍນ​ສົບ​ຊາວ​ເລ​ມັນ​ຜູ້​ທີ່​ຖືກ​ຂ້າ​ຕາຍ​ລົງ​ໃນ​ນ້ຳ​ຊີ​ໂດນ​ເພື່ອ​ໃຫ້​ຜູ້ຄົນ​ຂອງ​ເພິ່ນ​ມີ​ບ່ອນ​ຂ້າມ​ໄປ​ຕໍ່ສູ້​ກັບ​ຊາວ​ເລ​ມັນ ແລະ ຊາວ​ອາມ​ລິ​ໄຊ​ທາງ​ຝັ່ງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ​ໄດ້​ສະ​ດວກ."},{"vNo":35,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພວກ​ເຂົາ​ຂ້າມ​ແມ່ນ້ຳ​ຊີ​ໂດນ​ໄປ​ແລ້ວ ຊາວ​ເລ​ມັນ​ກັບ​ຊາວ​ອາມ​ລິ​ໄຊ​ເລີ່ມ​ປົບ​ໜີ​ໄປ​ກ່ອນ, ທັງໆທີ່​ພວກ​ເຂົາ​ມີ​ຄົນ​ເປັນ​ຈຳນວນ​ຫລາຍ​ກວ່າຈົນ​ນັບ​ບໍ່​ຖ້ວນ."},{"vNo":36,"txt":"ແລະ ພວກ​ເຂົາ​ໄດ້​ໜີ​ໄປ​ກ່ອນ​ຊາວ​ນີ​ໄຟ​ຈະ​ມາ​ຮອດ ມຸ້ງ​ໜ້າ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ຊຶ່ງຢູ່​ທາງ​ຕາ​ເວັນ​ຕົກ ແລະ ທາງ​ເໜືອ​ຊາຍ​ແດນ​ຂອງ​ແຜ່ນດິນ​ໄປ; ແລະ ຊາວ​ນີ​ໄຟ​ໄດ້​ໄລ່​ຕິດຕາມ​ພວກ​ເຂົາ​ໄປ​ດ້ວຍ​ກຳລັງ​ອັນ​ມະຫາສານ ແລະ ໄດ້​ຂ້າ​ພວກ​ເຂົາ​ຖິ້ມ."},{"vNo":37,"txt":"ແທ້​ຈິງ​ແລ້ວ, ພວກ​ເຂົາ​ຖືກ​ອ້ອມ​ໄວ້​ທຸກ​ດ້ານ, ແລະ ຖືກ​ຂ້າ​ຕາຍ, ແລະ ຖືກ​ຂັບ​ໄລ່​ຈົນ​ກະຈັດ​ກະຈາຍ​ໄປ ທາງ​ຕາ​ເວັນ​ຕົກ ແລະ ທາງ​ເໜືອ​ຈົນ​ເຖິງ​ຖິ່ນ​ແຫ້ງ​ແລ້ງ​ກັນດານ, ຊຶ່ງ​ມີ​ຊື່ວ່າ ເຮີ​ເມົ້າ; ແລະ ມັນ​ເປັນ​ສ່ວນ​ໜຶ່ງ​ຂອງ​ຖິ່ນ​ແຫ້ງ​ແລ້ງ​ກັນດານ ຊຶ່ງ​ມີ​ສັດ​ປ່າ ແລະ ສັດ​ຮ້າຍ​ຫລາຍ."},{"vNo":38,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລາຍ​ຄົນ​ໄດ້​ຕາຍ​ໄປ​ໃນ​ຖິ່ນ​ແຫ້ງ​ແລ້ງ​ກັນດານຍ້ອນ​ບາດ​ແຜ​ຂອງ​ຕົນ, ແລະ ຖືກ​ສັດປ່າ​ເຫລົ່ານັ້ນກິນຊາກ​ສົບ​ຂອງ​ພວກ​ເຂົາ, ແລະ ແຮ້ງ​ໃນ​ອາກາດ​ກິນ​ນຳ​ອີກ; ແລະ ພົບກະດູກ​ຂອງ​ພວກ​ເຂົາກອງ​ຢູ່​ທົ່ວ​ແຜ່ນດິນ."}]}