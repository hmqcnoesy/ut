{"heading":"ຊາວ​ເລ​ມັນ​ມາ​ຕໍ່ສູ້​ກັບ​ຜູ້ຄົນ​ຂອງ​ພຣະ​ເຈົ້າ—ຊາວ​ອານ​ໄທ-ນີ​ໄຟ-ລີ​ໄຮ ມີ​ຄວາມ​ປິ​ຕິ​ຍິນ​ດີ​ໃນ​ພຣະ​ຄຣິດ ແລະ ເຫລົ່າ​ທູດ​ໄດ້​ມາ​ຢ້ຽມຢາມ​ພວກ​ເຂົາ—ພວກ​ເຂົາ​ເລືອກ​ເອົາຄວາມ​ຕາຍ​ແທນ​ທີ່​ຈະ​ປົກ​ປ້ອງ​ຕົນ​ເອງ—ຊາວ​ເລ​ມັນຫລາຍ​ຄົນ​ຕື່ມ​ອີກ​ໄດ້​ປ່ຽນ​ໃຈ​ເຫລື້ອມ​ໃສ. ປະມານ 90–77 ປີ ກ່ອນ ຄ.ສ.","prevAbbr":"alma","prevNo":23,"nextAbbr":"alma","nextNo":25,"chapterTitle":"ແອວ​ມາ ໒໔","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງເກີດ​ຂຶ້ນ​ຄື ຊາວ​ອາ​ມາ​ລະ​ໄຄ ແລະ ຊາວ​ອະ​ມິວ​ລອນ ແລະ ຊາວ​ເລ​ມັນ​ທີ່​ຢູ່​ໃນ​ແຜ່ນດິນ​ອະ​ມິວ​ລອນ, ແລະ ແຜ່ນດິນ​ເຮ​ລາມ, ແລະ ຜູ້​ທີ່​ຢູ່​ໃນ​ແຜ່ນດິນ​ເຢຣູ​ຊາເລັມ​ນຳ​ອີກ, ແລະ ໂດຍ​ສະຫລຸບ​ແລ້ວ, ໃນ​ແຜ່ນດິນ​ທັງ​ໝົດ​ໂດຍ​ອ້ອມ​ຮອບ​ທີ່​ຍັງ​ບໍ່​ທັນ​ໄດ້​ປ່ຽນ​ໃຈ​ເຫລື້ອມ​ໃສ ແລະ ບໍ່​ໄດ້​ຮັບ​ຊື່ວ່າ ​ອານ​ໄທ-ນີ​ໄຟ-ລີ​ໄຮ ຖືກ​ຊາວ​ອາ​ມາ​ລະ​ໄຄ ແລະ ຊາວ​ອະ​ມິວ​ລອນ ຍຸ​ຍົງ​ໃຫ້​ຄຽດ​ແຄ້ນ​ໃຫ້​ພີ່ນ້ອງ​ຂອງ​ຕົນ."},{"vNo":"2 ","txt":"ແລະ ຄວາມ​ກຽດ​ຊັງ​ຂອງ​ພວກ​ເຂົາ​ຕໍ່​ຄົນ​ພວກ​ນັ້ນ​ຮຸນ​ແຮງ​ຫລາຍ​ຂຶ້ນ, ແມ່ນເຖິງ​ຂະໜາດ​ທີ່​ພວກ​ເຂົາ​ເລີ່ມ​ກໍ່​ການ​ກະ​ບົດ​ຕໍ່​ກະ​ສັດ​ຂອງ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ບໍ່​ຢາກ​ໃຫ້​ເພິ່ນ​ເປັນ​ກະ​ສັດ​ຂອງ​ພວກ​ເຂົາ; ດັ່ງນັ້ນ, ພວກ​ເຂົາ​ຈຶ່ງ​ໄດ້​ຈັບ​ອາວຸດ​ຂຶ້ນ​ມາ​ຕໍ່ສູ້​ກັບ​ຊາວ​ອານ​ໄທ-ນີ​ໄຟ-ລີ​ໄຮ."},{"vNo":"3 ","txt":"ບັດ​ນີ້ກະສັດ​ໄດ້​ມອບ​ລາຊາ​ອານາຈັກ​ໃຫ້​ແກ່​ລູກ​ຊາຍ​ຂອງ​ເພິ່ນ, ແລະ ເພິ່ນ​ໄດ້​ເອີ້ນ​ລູກ​ຊາຍຄົນ​ນັ້ນ​ຂອງ​ເພິ່ນ​ວ່າ ອານ​ໄທ-ນີ​ໄຟ-ລີ​ໄຮ."},{"vNo":"4 ","txt":"ແລະ ກະສັດ​ໄດ້​ສິ້ນຊີວິດ​ໄປ​ໃນ​ປີ​ດຽວ​ກັນ​ນັ້ນ​ຕອນ​ຊາວ​ເລ​ມັນ​ເລີ່ມ​ຕຽມ​ການ​ສູ້​ຮົບ​ກັບ​ຜູ້ຄົນຂອງ​ພຣະ​ເຈົ້າ."},{"vNo":"5 ","txt":"ແລະ ບັດ​ນີ້ເມື່ອ​ອຳ​ໂມນ ແລະ ພີ່ນ້ອງ​ຂອງ​ລາວ ແລະ ຄົນ​ທັງ​ໝົດ​ທີ່​ຂຶ້ນ​ມາ​ຢູ່​ກັບ​ລາວ​ເຫັນ​ການ​ຕຽມ​ພ້ອມ​ຂອງ​ຊາວ​ເລມັນ ເພື່ອ​ຈະ​ທຳລາຍ​ພີ່ນ້ອງ​ຂອງ​ພວກ​ເຂົາ, ພວກ​ເຂົາ​ຈຶ່ງ​ໄດ້​ພາ​ກັນ​ອອກ​ມາ​ຫາ​ແຜ່ນດິນ​ມີ​ດີ​ອານ, ແລະ ບ່ອນ​ນັ້ນ​ອຳ​ໂມນ​ໄດ້​ພົບພໍ້​ກັບ​ພີ່ນ້ອງ​ຂອງ​ລາວ​ທັງ​ໝົດ; ແລະ ຈາກ​ບ່ອນ​ນັ້ນ​ພວກ​ເຂົາ​ໄດ້​ໄປ​ຫາ​ແຜ່ນດິນ​ອິດ​ຊະ​ມາ​ເອນ ເພື່ອ​ຈະ​ໄດ້​ມີ​ກອງ​ປະ​ຊຸມ​ປຶກສາ​ຫາລື​ກັບ​ລາ​ໂມ​ໄນ ແລະ ກັບ​ອານ​ໄທ-ນີ​ໄຟ-ລີ​ໄຮ ນ້ອງ​ຊາຍ​ຂອງ​ເພິ່ນ​ວ່າ ຄວນ​ຈະ​ເຮັດ​ແນວໃດ​ເພື່ອ​ຈະ​ປ້ອງ​ກັນ​ຕົນ​ເອງ​ຈາກ​ຊາວ​ເລ​ມັນ."},{"vNo":"6 ","txt":"ບັດ​ນີ້ບໍ່​ມີ​ຈັກ​ຄົນ​ເລີຍ​ໃນ​ບັນດາ​ຜູ້ຄົນ​ທັງ​ໝົດ​ທີ່​ໄດ້​ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້ເປັນເຈົ້າ​ທີ່​ຈະ​ອອກ​ມາ​ຈັບ​ອາ​ວຸດ​ຂຶ້ນ​ຕໍ່ສູ້​ກັບ​ພີ່ນ້ອງ​ຂອງ​ຕົນ; ແທ້​ຈິງ​ແລ້ວ, ບໍ່​ມີ​ຈັກ​ຄົນ​ເລີຍ​ທີ່​ຍອມ​ຕຽມ​ພ້ອມ​ເພື່ອ​ກໍ່​ສົງຄາມ; ແທ້​ຈິງ​ແລ້ວ, ກະສັດ​ຂອງ​ພວກ​ເຂົາ​ກໍ​ໄດ້​ສັ່ງ​ພວກ​ເຂົາ​ວ່າ​ບໍ່​ໃຫ້​ເຮັດ​ອີກ."},{"vNo":"7 ","txt":"ບັດ​ນີ້, ນີ້​ຄື​ຄຳ​ເວົ້າ​ທີ່​ກະສັດ​ກ່າວ​ກັບ​ຜູ້ຄົນ​ກ່ຽວ​ກັບ​ເລື່ອງ​ນີ້: ຂ້າພະເຈົ້າ​ຂອບ​ພຣະ​ໄທ​ພຣະ​ເຈົ້າ ແລະ ຜູ້ຄົນ​ທີ່​ແສນ​ດີ​ຂອງ​ຂ້າພະເຈົ້າ, ຊຶ່ງ​ພຣະ​ເຈົ້າ​ຊົງ​ຍິ່ງ​ໃຫຍ່​ໃນ​ພຣະ​ກະລຸນາ​ທິຄຸນທີ່​ໄດ້​ສົ່ງ​ຊາວ​ນີ​ໄຟ​ພີ່ນ້ອງ​ຂອງ​ພວກ​ເຮົາ​ມາ​ຫາ​ພວກ​ເຮົາ ເພື່ອ​ສິດສອນ​ພວກ​ເຮົາ ເພື່ອ​ເຮັດ​ໃຫ້​ພວກ​ເຮົາ​ສຳນຶກ​ເຖິງ​ປະ​ເພນີ​ຂອງ​ບັນພະບຸລຸດ​ທີ່​ຊົ່ວ​ຮ້າຍຂອງ​ພວກ​ເຮົາ​ນັ້ນ."},{"vNo":"8 ","txt":"ແລະ ຈົ່ງ​ເບິ່ງ, ຂ້າພະເຈົ້າ​ຂອບ​ພຣະ​ໄທ​ພຣະ​ເຈົ້າ​ຜູ້​ຍິ່ງ​ໃຫຍ່​ຂອງ​ຂ້າພະເຈົ້າ​ທີ່​ພຣະ​ອົງ​ໄດ້​ປະທານ​ສ່ວນ​ໜຶ່ງ​ຂອງ​ພຣະ​ວິນ​ຍານ​ຂອງ​ພຣະ​ອົງ​ໃຫ້​ແກ່​ພວກ​ເຮົາ ເພື່ອ​ເຮັດ​ໃຫ້​ໃຈ​ຂອງ​ພວກ​ເຮົາ​ອ່ອນໂຍນ​ລົງ​ຈົນ​ວ່າ​ພວກ​ເຮົາ​ໄດ້​ເປີດ​ການ​ສື່ສານກັບ​ຊາວ​ນີ​ໄຟ​ຜູ້​ທີ່​ເປັນ​ພີ່ນ້ອງ​ຂອງ​ພວກ​ເຮົາ."},{"vNo":"9 ","txt":"ແລະ ຈົ່ງ​ເບິ່ງ, ຂ້າພະເຈົ້າ​ຂອບ​ພຣະ​ໄທ​ພຣະ​ເຈົ້າ​ຂອງ​ຂ້າພະເຈົ້າ​ທີ່​ໄດ້​ເປີດ​ການ​ສື່ສານ​ນີ້ ມັນ​ເຮັດ​ໃຫ້​ພວກ​ເຮົາ​ສຳ​ນຶກ​ເຖິງ​ບາບ​ຂອງ​ພວກ​ເຮົາ, ແລະ ເຖິງ​ການ​ຄາດ​ຕະ​ກຳ​ອັນ​ຫລວງຫລາຍ​ທີ່​ພວກ​ເຮົາ​ໄດ້​ກະທຳ​ໄປ."},{"vNo":"10 ","txt":"ແລະ ຂ້າພະ​ເຈົ້າຂອບ​ພຣະ​ໄທ​ພຣະ​ເຈົ້ານຳ​ອີກ, ແທ້​ຈິງ​ແລ້ວ, ພຣະ​ເຈົ້າຜູ້​ຊົງ​ຍິ່ງ​ໃຫຍ່​ຂອງ​ຂ້າພະ​ເຈົ້າທີ່​ພຣະ​ອົງ​ໄດ້​ອະນຸຍາດ​ໃຫ້​ພວກ​ເຮົາ​ເພື່ອ​ພວກ​ເຮົາ​ຈະ​ໄດ້​ກັບ​ໃຈ​ຈາກ​ສິ່ງ​ເຫລົ່າ​ນີ້, ແລະ ທີ່​ພຣະ​ອົງ​ໄດ້​ໃຫ້​ອະ​ໄພ​ແກ່​ພວກ​ເຮົາ, ແລະ ການ​ຄາດ​ຕະກຳ​ອັນ​ຫລວງ​ຫລາຍ ຊຶ່ງພວກ​ເຮົາ​ໄດ້​ກະທຳ​ໄປ​ແລ້ວ, ແລະ ເອົາ​ຄວາມ​ຜິດ​ອອກ​ຈາກ​ໃຈ​ຂອງ​ພວກ​ເຮົາ​ໄປ​ໂດຍ​ທາງຄຸນ​ຄວາມ​ດີ​ຂອງ​ພຣະ​ບຸດ​ຂອງ​ພຣະ​ອົງ."},{"vNo":"11 ","txt":"ແລະ ບັດ​ນີ້​ຈົ່ງ​ເບິ່ງ, ອ້າຍ​ນ້ອງ​ຂອງ​ຂ້າພະ​ເຈົ້າ, ເນື່ອງ​ດ້ວຍ​ວ່າ ພວກ​ເຮົາ​ໄດ້​ກະທຳ​ທຸກ​ສິ່ງ​ທີ່​ພວກ​ເຮົາ​ສາມາດ (ໃນ​ຖານະ​ທີ່​ພວກ​ເຮົາ​ເປັນ​ພວກ​ທີ່​ຫລົງ​ທາງ​ໃນ​ບັນດາ​ມະນຸດຊາດ) ທີ່​ໄດ້​ກັບ​ໃຈ​ຈາກ​ບາບ​ທັງ​ໝົດ​ຂອງ​ພວກ​ເຮົາ, ແລະ ຈາກ​ການ​ຄາດ​ຕະກຳ​ອັນ​ຫລວງຫລາຍ​ທີ່​ພວກ​ເຮົາ​ໄດ້​ກະທຳ​ໄປ, ແລະ ໃຫ້​ພຣະ​ເຈົ້າ​ເອົາ​ມັນ​ອອກ​ຈາກ​ໃຈ​ຂອງ​ພວກ​ເຮົາ ຫລື​ວ່າ​ສິ່ງ​ທີ່​ພວກ​ເຮົາ​ສາມາດ​ເຮັດ​ໄດ້​ນັ້ນພຽງ​ແຕ່​ກັບ​ໃຈ​ຢ່າງ​ແນ່ນອນ​ຕໍ່​ພຣະ​ເຈົ້າ ເພື່ອ​ພຣະ​ອົງ​ຈະ​ເອົາ​ຮອຍ​ເປື້ອນຂອງ​ພວກ​ເຮົາ​ອອກ​ໄປ—"},{"vNo":"12 ","txt":"ບັດ​ນີ້, ພີ່ນ້ອງ​ທີ່​ຮັກ​ແພງ​ຂອງ​ຂ້າພະ​ເຈົ້າ, ເນື່ອງ​ຈາກ​ວ່າ​ພຣະ​ເຈົ້າ​ໄດ້​ເອົາ​ຮອຍ​ເປື້ອນຂອງ​ພວກ​ເຮົາ​ອອກ​ໄປ, ແລະ ດາບ​ຂອງ​ພວກ​ເຮົາ​ກັບ​ມາ​ສົດ​ໃສ, ແລ້ວ​ພວກ​ເຮົາ​ຢ່າ​ໄດ້​ເຮັດ​ໃຫ້​ດາບ​ຂອງ​ພວກ​ເຮົາ​ເປິະ​ເປື້ອນ​ໄປ​ດ້ວຍ​ເລືອດ​ຂອງ​ພີ່ນ້ອງ​ຂອງ​ພວກ​ເຮົາ​ອີກ​ເລີຍ."},{"vNo":"13 ","txt":"ຈົ່ງ​ເບິ່ງ, ຂ້າພະ​ເຈົ້າ​ກ່າວ​ກັບ​ພວກ​ທ່ານ​ວ່າ, ຢ່າ​ເລີຍ ​ຂໍ​ໃຫ້​ພວກ​ເຮົາ​ເກັບ​ດາບ​ຂອງ​ພວກ​ເຮົາ​ໄວ້​ເພື່ອ​ມັນ ຈະ​ບໍ່​ເປິະ​ເປື້ອນ​ດ້ວຍ​ເລືອດ​ຂອງ​ພີ່ນ້ອງ​ຂອງ​ພວກ​ເຮົາ​ອີກ; ເພາະວ່າ​ຖ້າ​ຫາກ​ພວກ​ເຮົາ​ເຮັດ​ໃຫ້​ດາບ​ຂອງ​ພວກ​ເຮົາ​ເປິະ​ເປື້ອນ​ອີກ ພວກ​ເຮົາ​ຈະ​ລ້າງ​ມັນ​ໃຫ້​ສົດ​ໃສ​ບໍ່​ໄດ້​ໂດຍ​ທາງ​ໂລຫິດ​ຂອງ​ພຣະ​ບຸດ​ຂອງ​ພຣະ​ເຈົ້າ ຜູ້​ທີ່​ຍິ່ງ​ໃຫຍ່​ຂອງ​ພວກ​ເຮົາ ຊຶ່ງ​ຈະ​ຫລັ່ງ​ໄຫລ​ເພື່ອ​ການ​ຊົດ​ໃຊ້​ແທນ​ບາບ​ຂອງ​ພວກ​ເຮົາ."},{"vNo":"14 ","txt":"ແລະ ພຣະ​ເຈົ້າຜູ້​ຍິ່ງ​ໃຫຍ່​ມີ​ຄວາມ​ເມດ​ຕາ​ຕໍ່​ພວກ​ເຮົາ, ແລະ ກະທຳ​ໃຫ້​ສິ່ງ​ເຫລົ່າ​ນີ້​ເປັນ​ທີ່​ຮູ້ຈັກ​ແກ່​ພວກ​ເຮົາ ເພື່ອ​ພວກ​ເຮົາ​ຈະ​ບໍ່​ຕາຍ; ແທ້​ຈິງ​ແລ້ວ, ພຣະ​ອົງ​ໄດ້​ເຮັດ​ໃຫ້​ສິ່ງ​ເຫລົ່າ​ນີ້​ເປັນ​ທີ່​ຮູ້ຈັກ​ແກ່​ພວກ​ເຮົາ​ລ່ວງ​ໜ້າ ເພາະວ່າ​ພຣະ​ອົງ​ຮັກ​ຈິດ​ວິນ​ຍານ​ຂອງ​ພວກ​ເຮົາ​ເຊັ່ນ​ດຽວ​ກັນ​ກັບ​ທີ່​ພຣະ​ອົງ​ຮັກ​ລູກ​ຫລານ​ຂອງ​ພວກ​ເຮົາ; ດັ່ງນັ້ນ, ຍ້ອນ​ຄວາມ​ເມດຕາ​ປານີ​ຂອງ​ພຣະ​ອົງ, ພຣະ​ອົງ​ໄດ້​ສະ​ເດັດ​ມາ​ຢ້ຽມຢາມ​ພວກ​ເຮົາ​ໂດຍ​ທູດ​ຂອງ​ພຣະ​ອົງ, ເພື່ອ​ຈະ​ໄດ້​ເຮັດ​ໃຫ້​ແຜນ​ແຫ່ງ​ຄວາມ​ລອດ​ເປັນ​ທີ່​ຮູ້ຈັກ​ແກ່​ພວກ​ເຮົາ​ເຊັ່ນ​ດຽວ​ກັນ​ກັບ​ຄົນ​ລຸ້ນຫລັງ."},{"vNo":"15 ","txt":"ໂອ້, ພຣະ​ເຈົ້າຂອງ​ພວກ​ເຮົາ​ເມດຕາ​ປານີ​ພວກ​ເຮົາ​ຊ່ຳ​ໃດ! ແລະ ບັດ​ນີ້​ຈົ່ງ​ເບິ່ງ, ເນື່ອງ​ຈາກ​ວ່າ​ສິ່ງ​ທີ່​ພວກ​ເຮົາ​ສາມາດ​ເຮັດ​ໄດ້​ຄື​ເອົາ​ຮອຍ​ເປື້ອນຂອງ​ພວກ​ເຮົາ​ອອກ​ຈາກ​ພວກ​ເຮົາ​ໄປ, ເພື່ອ​ເຮັດ​ໃຫ້​ດາບ​ຂອງ​ພວກ​ເຮົາ​ສົດ​ໃສ, ຂໍ​ໃຫ້​ພວກ​ເຮົາ​ເຊື່ອງ​ມັນ​ໄວ້​ເພື່ອ​ມັນ​ຈະ​ສົດ​ໃສ, ເພື່ອ​ເປັນ​ປະຈັກ​ພະຍານ​ຕໍ່​ພຣະ​ເຈົ້າຂອງ​ພວກ​ເຮົາ​ໃນ​ວັນ​ສຸດ​ທ້າຍ, ຫລື ໃນ​ມື້​ທີ່​ພວກ​ເຮົາ​ຈະ​ຖືກ​ນຳ​ມາ​ຢືນ​ຢູ່​ຕໍ່​ພຣະ​ພັກ​ຂອງ​ພຣະ​ອົງ​ເພື່ອ​ຮັບ​ການພິພາກສາ, ວ່າພວກ​ເຮົາ​ບໍ່​ໄດ້​ເຮັດ​ໃຫ້​ດາບ​ຂອງ​ພວກ​ເຮົາ​ເປື້ອນ​ເປິະ​ດ້ວຍ​ເລືອດ​ຂອງ​ພີ່ນ້ອງ​ຂອງ​ພວກ​ເຮົາ​ນັບ​ຕັ້ງ​ແຕ່​ພຣະ​ອົງ​ໃຫ້​ພຣະ​ຄຳ​ຂອງ​ພຣະ​ອົງ​ແກ່ພວກ​ເຮົາ ແລະ ເຮັດ​ໃຫ້​ພວກ​ເຮົາ​ຂາວ​ສະອາດ​ຕາມ​ນັ້ນ."},{"vNo":"16 ","txt":"ແລະ ບັດ​ນີ້ພີ່ນ້ອງ​ຂອງ​ຂ້າພະ​ເຈົ້າ, ຖ້າ​ຫາກ​ພີ່ນ້ອງ​ຂອງ​ພວກ​ເຮົາ​ຍັງ​ພະຍາຍາມ​ຈະ​ທຳລາຍ​ພວກ​ເຮົາ​ແລ້ວ, ຈົ່ງ​ເບິ່ງ, ພວກ​ເຮົາ​ຈົ່ງ​ເຊື່ອ​ງດາບ​ຂອງ​ພວກ​ເຮົາ​ໄວ້, ແທ້​ຈິງ​ແລ້ວ, ພວກ​ເຮົາ​ຈະ​ຝັງ​ມັນ​ໃຫ້​ເລິກ​ລົງ​ໃນ​ແຜ່ນດິນ, ເພື່ອ​ມັນ​ຈະ​ສົດ​ໃສ, ແລະ ເພື່ອ​ເປັນ​ປະຈັກ​ພະຍານ​ໃນ​ວັນ​ສຸດ​ທ້າຍ​ວ່າ, ພວກ​ເຮົາ​ບໍ່​ໄດ້​ໃຊ້​ມັນ ແລະ ຖ້າ​ຫາກ​ພີ່ນ້ອງ​ຂອງ​ພວກ​ເຮົາ​ທຳ​ລາຍ​ເຮົາ, ຈົ່ງ​ເບິ່ງ, ພວກ​ເຮົາ​ຈະ​ໄປ​ເຝົ້າພຣະ​ເຈົ້າຂອງ​ພວກ​ເຮົາ ແລະ ພວກ​ເຮົາ​ຈະ​ລອດ."},{"vNo":"17 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ກະສັດ​ຈົບ​ຂໍ້ຄວາມ​ເຫລົ່າ​ນີ້​ແລ້ວ, ຜູ້ຄົນທັງ​ໝົດ​ທີ່​ໄດ້​ມາ​ຊຸມນຸມ​ກັນ​ກໍ​ໄດ້​ເອົາ​ດາບ ແລະ ອາວຸດ​ທັງ​ໝົດ​ຂອງ​ພວກ​ເຂົາທີ່​ໃຊ້​ໃນ​ການ​ນອງ​ເລືອດ​ມະນຸດ​ດ້ວຍ​ກັນ​ນັ້ນ​ມາ, ແລະ ພວກ​ເຂົາ​ໄດ້​ຝັງ​ມັນ​ໄວ້​ໃຫ້​ເລິກ​ລົງ​ໃນ​ແຜ່ນດິນ."},{"vNo":"18 ","txt":"ແລະ ພວກ​ເຂົາ​ເຮັດ​ແບບ​ນີ້​ຕາມ​ຄວາມ​ຄິດ​ເຫັນ​ຂອງ​ພວກ​ເຂົາ​ວ່າ ມັນ​ຈະ​ເປັນ​ປະຈັກ​ພະຍານ​ຕໍ່​ພຣະ​ເຈົ້າ ແລະ ຕໍ່​ມະນຸດຊາດ​ດ້ວຍ​ກັນ​ວ່າ ພວກ​ເຂົາ​ບໍ່​ໄດ້​ໃຊ້​ອາວຸດ​ເພື່ອ​ການ​ນອງ​ເລືອດ​ກັນ​ອີກ​ເລີຍ; ແລະ ພວກ​ເຂົາ​ໄດ້​ເຮັດ​ແບບນີ້​ໂດຍ​ຖະ​ຫວາຍ​ການ​ຢືນ​ຢັນ ແລະ ຄຳ​ໝັ້ນ​ສັນຍາ​ໄວ້​ກັບ​ພຣະ​ເຈົ້າ​ວ່າ ແທນ​ທີ່​ຈະ​ນອງ​ເລືອດ​ກັນ ພວກ​ເຂົາ​ຈະ​ຍອມ​ເສຍ​ສະລະ​ຊີວິດ​ຂອງ​ພວກ​ເຂົາ​ເອງ; ແລະ ແທນ​ທີ່​ຈະ​ເອົາ​ສິ່ງ​ຂອງ​ຈາກ​ພີ່ນ້ອງ​ໄປ ພວກ​ເຂົາ​ຈະ​ເປັນ​ຜູ້​ທີ່​ເອົາ​ໃຫ້; ແລະ ແທນ​ທີ່​ຈະ​ໃຊ້​ເວລາ​ຂອງ​ພວກ​ເຂົາ​ໄປ​ໃນ​ຄວາມ​ຂີ້​ຄ້ານ​ມັກ​ງ່າຍ ພວກ​ເຂົາ​ຈະ​ເຮັດ​ວຽກ​ຢ່າງ​ດຸ​ໝັ່ນ​ດ້ວຍ​ມື​ຂອງ​ພວກ​ເຂົາ​ເອງ."},{"vNo":"19 ","txt":"ແລະ ພວກ​ເຮົາ​ຈຶ່ງ​ເຫັນ​ດັ່ງ​ນີ້​ວ່າ, ເມື່ອ​ຊາວ​ເລ​ມັນ​ຖືກ​ນຳ​ມາສູ່​ຄວາມ​ເຊື່ອ, ແລະ ມີ​ຄວາມ​ຮູ້​ເຖິງ​ເລື່ອງ​ຂອງ​ຄວາມ​ຈິງ, ແລະ ພວກ​ເຂົາ​ໝັ້ນຄົງ​ຖາວອນ ແລະ ຈະ​ຍອມ​ແພ້​ຈົນ​ເຖິງຄວາມ​ຕາຍ​ແທນ​ທີ່​ຈະ​ກະທຳບາບ; ແລະ ພວກ​ເຮົາ​ຈຶ່ງ​ເຫັນ​ວ່າ ພວກ​ເຂົາ​ໄດ້​ຝັງ​ອາວຸດ​ແຫ່ງ​ຄວາມ​ສັນຕິ​ຂອງ​ພວກ​ເຂົາ​ໄວ້, ຫລື ພວກ​ເຂົາ​ໄດ້​ຝັງ​ອາວຸດ​ແຫ່ງ​ສົງຄາມ​ເພື່ອ​ຄວາມ​ສັນຕິ​ສຸກ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ຜູ້​ທີ່​ພີ່ນ້ອງ​ຂອງ​ພວກ​ເຂົາ​ໄດ້​ຕຽມ​ພ້ອມ​ເພື່ອ​ກໍ່​ສົງຄາມ ໄດ້​ຍົກ​ທັບ​ຂຶ້ນມາ​ເຖິງ​ແຜ່ນດິນ​ນີ​ໄຟ ດ້ວຍ​ຈຸດປະສົງ​ຈະ​ປະຫານ​ຊີວິດ​ຂອງ​ກະສັດ, ແລະ ຈະ​ໄດ້​ແຕ່ງຕັ້ງຄົນ​ອື່ນ​ຂຶ້ນ​ແທນ, ແລະ ເພື່ອ​ຈະ​ທຳລາຍ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ ອອກ​ໄປ​ຈາກ​ແຜ່ນດິນ​ນຳ​ອີກ."},{"vNo":"21 ","txt":"ແລະ ບັດ​ນີ້​ເມື່ອ​ຜູ້ຄົນ​ເຫັນ​ວ່າ ພວກ​ນັ້ນກຳລັງ​ມາ​ໂຈມ​ຕີ​ພວກ​ຕົນ, ພວກ​ເຂົາ​ຈຶ່ງ​ໄດ້​ອອກ​ໄປ​ພົບ​ກັບ​ພວກ​ນັ້ນ ແລະ ນອນ​ລົງ​ກັບ​ພື້ນ​ດິນ​ຕໍ່ໜ້າ​ພວກ​ນັ້ນ, ແລະ ເລີ່ມ​ເອີ້ນ​ຫາ​ພຣະ​ນາມ​ຂອງ​ພຣະຜູ້​ເປັນ​ເຈົ້າ; ພວກ​ເຂົາ​ໄດ້​ຢູ່​ໃນ​ທ່າ​ທີ​ນີ້ ເວລາ​ຊາວ​ເລ​ມັນ​ເລີ່ມ​ເຂົ້າ​ໂຈມ​ຕີ ແລະ ເລີ່ມ​ຂ້າ​ພວກ​ເຂົາ​ດ້ວຍ​ດາບ."},{"vNo":"22 ","txt":"ແລະ ເຖິງ​ແມ່ນ​ວ່າ​ບໍ່​ມີ​ຜູ້ຄົນ​ຄົນ​ໃດ​ຕໍ່ຕ້ານ​ເລີຍ, ແຕ່​ຊາວ​ເລ​ມັນ​ກໍ​ຍັງ​ໄດ້​ຂ້າພວກ​ເຂົາ ຊຶ່ງ​ເປັນ​ຈຳນວນ​ໜຶ່ງ​ພັນ​ກັບ​ຫ້າ​ຄົນ, ແລະ ພວກ​ເຮົາ​ຮູ້​ວ່າ ພວກ​ເຂົາ​ໄດ້​ຮັບ​ພອນ, ເພາະວ່າ​ພວກ​ເຂົາ​ໄດ້​ໄປຢູ່​ກັບ​ພຣະ​ເຈົ້າຂອງ​ພວກ​ເຂົາ​ແລ້ວ."},{"vNo":"23 ","txt":"ບັດ​ນີ້​ເມື່ອ​ຊາວ​ເລ​ມັນ​ເຫັນ​ວ່າ ພີ່ນ້ອງ​ຂອງ​ຕົນ​ບໍ່​ຍອມ​ໜີ​ຈາກ​ດາບ, ທັງ​ບໍ່​ຍອມ​ຫັນ​ໜີ​ໄປ​ທາງ​ຊ້າຍ ຫລື ຂວາ, ມີ​ແຕ່​ນອນ​ຢູ່ ແລະ ຕາຍ​ໄປ, ແລະ ພວກ​ເຂົາ​ສັນລະ​ເສີນ​ພຣະ​ເຈົ້າ​ໃນ​ຂະນະ​ທີ່​ກຳລັງ​ຈະ​ຕາຍ​ຢູ່​ພາຍ​ໃຕ້​ຄົມ​ດາບ—"},{"vNo":"24 ","txt":"ບັດ​ນີ້​ເມື່ອ​ຊາວ​ເລ​ມັນ​ເຫັນ​ເຊັ່ນ​ນີ້ ພວກ​ເຂົາ​ຈຶ່ງ​ໄດ້​ຢຸດ​ການ​ຂ້າ​ຂອງ​ພວກ​ເຂົາ; ແລະ ມີ​ຢູ່​ເປັນ​ຈຳ​ນວນ​ຫລວງ​ຫລາຍ ຊຶ່ງ​ໃຈ​ຂອງ​ພວກ​ເຂົາ​ພອງ​ຂຶ້ນຢູ່​ພາຍ​ໃນ ເພາະວ່າ​ພີ່ນ້ອງ​ຂອງ​ພວກ​ເຂົາ​ລົ້ມ​ຕາຍ​ຢູ່​ພາຍ​ໃຕ້​ດາບ​ຂອງ​ພວກ​ເຂົາ, ສະ​ນັ້ນ ພວກ​ເຂົາ​ຈຶ່ງ​ໄດ້​ກັບ​ໃຈ​ຈາກ​ສິ່ງ​ທີ່​ພວກ​ເຂົາ​ໄດ້​ກະທຳ​ໄປ​ນັ້ນ."},{"vNo":"25 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ໂຍນ​ອາວຸດ​ແຫ່ງ​ສົງຄາມ​ລົງ, ແລະ ພວກ​ເຂົາ​ບໍ່​ຍອມ​ຈັບ​ມັນ​ອີກ ເພາະ​ການ​ສັງ​ເວດ​ຢ່າງ​ຮ້າຍ​ແຮງ​ຈາກ​ການ​ຄາດ​ຕະ​ກຳ​ທີ່​ຕົນ​ໄດ້​ກະທຳ​ໄປ​ນັ້ນ ແລະ ພວກ​ເຂົາ​ຈຶ່ງ​ໄດ້​ນອນ​ລົງ​ຄື​ກັນ​ກັບ​ພີ່ນ້ອງ​ຂອງ​ພວກ​ເຂົາ, ໂດຍ​ຫວັງ​ໃນ​ຄວາມ​ເມດ​ຕາ​ປາ​ນີ​ຂອງ​ຊາວ​ເລ​ມັນ ຊຶ່ງ​ຍົກ​ດາບ​ຂຶ້ນ​ເພື່ອ​ຈະ​ຂ້າ​ພວກ​ເຂົາ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ຂອງ​ພຣະ​ເຈົ້າ​ໄດ້​ມາ​ທ້ອນ​ໂ​ຮມກັນ​ໃນ​ມື້ນັ້ນ​ເປັນ​ຈຳນວນ​ຫລາຍ​ກວ່າ​ຄົນ​ທີ່​ຖືກ​ຂ້າ​ຕາຍ; ແລະ ພວກ​ທີ່​ຖືກ​ຂ້າ​ຕາຍ​ນັ້ນ​ເປັນ​ຄົນຊອບ​ທຳ, ດັ່ງນັ້ນ ພວກ​ເຮົາ​ຈຶ່ງ​ບໍ່​ມີ​ເຫດຜົນ​ທີ່​ຈະ​ສົງ​ໃສ​ວ່າ ພວກ​ເຂົາ​ຈະ​ລອດ​ຫລື​ບໍ່."},{"vNo":"27 ","txt":"ແລະ ບໍ່​ມີ​ຄົນ​ຊົ່ວ​ຈັກ​ຄົນ​ທີ່ຖືກ​ຂ້າ​ຕາຍ​ໃນ​ບັນດາ​ຄົນ​ເຫລົ່ານັ້ນ; ແຕ່​ມີ​ຈຳນວນ​ຫລາຍ​ພັນ​ຄົນ​ທີ່​ຖືກ​ນຳ​ມາສູ່​ເລື່ອງ​ຄວາມ​ຈິງ; ພວກ​ເຮົາ​ຈຶ່ງ​ເຫັນ​ວ່າ​ພຣະ​ເຈົ້າກະທຳ​ໃນ​ຫລາຍ​ວິທີ​ທາງ​ເພື່ອ​ຄວາມ​ລອດ​ຂອງ​ຜູ້ຄົນ​ຂອງ​ພຣະ​ອົງ."},{"vNo":"28 ","txt":"ບັດ​ນີ້ຊາວ​ເລ​ມັນ​ເປັນ​ຈຳນວນ​ຫລວງຫລາຍ​ຜູ້​ທີ່​ໄດ້​ຂ້າ​ພີ່ນ້ອງ​ຂອງ​ພວກ​ເຂົາ​ນັ້ນຄື ຊາວ​ອາ​ມາ​ລະ​ໄຄ ແລະ ຊາວ​ອະມິ​ວລອນ ຊຶ່ງພວກ​ເຂົາ​ເຮັດ​ຕາມ​ລະບຽບຂອງ​ຊາວ​ນີຮໍ."},{"vNo":"29 ","txt":"ບັດ​ນີ້, ໃນ​ບັນດາ​ຜູ້​ທີ່​ມາ​ລວມກັບ​ຜູ້ຄົນ​ຂອງ​ພຣະ​ຜູ້​ເປັນເຈົ້ານັ້ນ, ບໍ່​ມີ​ຈັກ​ຄົນ​ເລີຍ​ທີ່​ເປັນ​ຊາວ​ອາ​ມາ​ລະ​ໄຄ ຫລື ຊາວ​ອະມິ​ວລອນ ຫລື ຜູ້​ທີ່​ເຮັດ​ຕາມ​ລະບຽບ​ຂອງ​ຊາວ​ນີ​ຮໍ, ມີ​ແຕ່​ຜູ້​ສືບ​ຕະກຸນ​ໂດຍ​ແທ້​ຈິງ​ຂອງ​ເລ​ມັນ ແລະ ເລ​ມູ​ເອນ."},{"vNo":"30 ","txt":"ແລະ ພວກ​ເຮົາ​ຈຶ່ງ​ຫລິງ​ເຫັນ​ໄດ້​ຢ່າງ​ແຈ່ມ​ແຈ້ງວ່າ ຫລັງ​ຈາກ​ພວກ​ໃດ​ພວກ​ໜຶ່ງ​ທີ່​ເຄີຍ​ໄດ້​ຮັບ​ຄວາມ​ສະຫວ່າງ​ໂດຍ​ພຣະ​ວິນ​ຍານ​ຂອງ​ພຣະ​ເຈົ້າມາ​ແລ້ວ, ແລະ ມີ​ຄວາມ​ຮູ້​ຢ່າງ​ກວ້າງຂວາງ​ເຖິງ​ສິ່ງ​ທີ່​ກ່ຽວ​ກັບ​ຄວາມ​ຊອບ​ທຳ ແລະ ຕົກ​ເຂົ້າໄປ​ສູ່​ບາບ ແລະ ການ​ລ່ວງ​ລະ​ເມີດ, ພວກ​ເຂົາ​ຈຶ່ງ​ກັບ​ມາ​ເປັນ​ຄົນ​ແຂງ​ກະດ້າງຫລາຍ​ຂຶ້ນ, ແລະ ສະພາບ​ຂອງ​ພວກ​ເຂົາ​ຈຶ່ງ​ກັບ​ມາ​ຊົ່ວ​ຮ້າຍ​ກວ່າ​ຜູ້​ທີ່​ບໍ່​ເຄີຍ​ຮູ້​ເລື່ອງ​ເຫລົ່າ​ນີ້​ມາ​ກ່ອນ​ຊ້ຳອີກ."}]}