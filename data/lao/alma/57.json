{"heading":"ຮີ​ລາມັນ​ທົບ​ທວນ​ເຖິງ​ການ​ຍຶດ​ເອົາ​ເມືອງ​ອານ​ທິພາ​ຣາ ແລະ ເຖິງ​ການ​ຍອມ​ຈຳນົນ ແລະ ພາຍຫລັງ​ມາ​ໄດ້​ເປັນ​ກຳລັງ​ປ້ອງ​ກັນ​ເມືອງ​ຄູ​ມະ​ໄນ—ຊາຍ​ໜຸ່ມ​ຊາວ​ອຳ​ໂມນ​ຕໍ່ສູ້​ຢ່າງ​ອົງອາດ​ກ້າຫານ ແລະ ບໍ່​ມີ​ຜູ້​ໃດ​ຖືກ​ຂ້າ​ຕາຍ​ເລີຍ; ມີ​ແຕ່​ໄດ້​ຮັບ​ບາດ​ເຈັບ​ເທົ່ານັ້ນ—ກິດ​ລາຍ​ງານ​ເຖິງ​ການ​ຂ້າ​ຟັນ ແລະ ການ​ໂຕນ​ໜີ​ຂອງຊະ​ເລີຍ​ເສິກ​ຊາວ​ເລ​ມັນ. ປະມານ 63 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":56,"nextNo":58,"chapterTitle":"ແອວ​ມາ 57","prevTitle":"ແອວ​ມາ 56","nextTitle":"ແອວ​ມາ 58","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດຂຶ້ນຄື ຂ້າພະ​ເຈົ້າ​ໄດ້​ຮັບ​ສານ​ສະບັບ​ໜຶ່ງ​ຈາກ​ກະສັດ​ອາມ​ໂມ​ຣອນ, ທີ່​ມີ​ຄວາມ​ວ່າ ຖ້າ​ຫາກ​ຂ້າພະ​ເຈົ້າສົ່ງ​ຊະ​ເລີຍ​ເສິກ​ທີ່​ພວກ​ເຮົາ​ຈັບ​ໄດ້​ຄືນ​ໃຫ້​ລາວ ແລ້ວລາວ​ຈະ​ມອບ​ເມືອງ​ອານ​ທິພາ​ຣາ​ໃຫ້​ພວກ​ເຮົາ."},{"vNo":2,"txt":"ແຕ່​ຂ້າພະ​ເຈົ້າ​ໄດ້​ສົ່ງ​ສານ​ຕອບ​ກະ​ສັດ, ວ່າ​ພວກ​ເຮົາ​ແນ່​ໃຈ​ວ່າ ກຳລັງ​ຄົນ​ຂອງ​ພວກ​ເຮົາ​ມີ​ພຽງພໍ​ທີ່​ຈະ​ຕີ​ເອົາ​ເມືອງ​ອານ​ທິພາ​ຣາ​ໄດ້​ດ້ວຍ​ກຳລັງຂອງ​ພວກ​ເຮົາ; ແລະ ການ​ສົ່ງ​ຊະ​ເລີຍ​ເພື່ອ​ແລກ​ປ່ຽນ​ກັບ​ເມືອງ​ນັ້ນ ພວກ​ເຮົາ​ຄິດ​ວ່າ​ມັນ​ບໍ່​ເປັນ​ການ​ສະຫລາດ​ເລີຍ, ແລະວ່າ​ພວກ​ເຮົາ​ຈະ​ສົ່ງ​ຊະ​ເລີຍ​ເສິກ​ຄືນ​ເພື່ອ​ເປັ​ນການ​ແລກປ່ຽນ​ກັບ​ຊະ​ເລີຍ​ເສິກ​ເທົ່າ​ນັ້ນ."},{"vNo":3,"txt":"ແລະ ອາມ​ໂມ​ຣອນ​ປະຕິ​ເສດ​ສານ​ຂອງ​ຂ້າພະ​ເຈົ້າ, ເພາະວ່າ​ລາວ​ບໍ່​ຍອມ​ແລກປ່ຽນ​ຊະ​ເລີຍ​ເສິກ; ດັ່ງນັ້ນ ພວກ​ເຮົາ​ຈຶ່ງ​ຕຽມ​ພ້ອມ​ເພື່ອ​ຈະ​ໄປ​ຕີ​ເອົາ​ເມືອງ​ອານ​ທິພາ​ຣາ."},{"vNo":4,"txt":"ແຕ່​ຜູ້ຄົນ​ເມືອງ​ອານ​ທິພາ​ຣາ​ໄດ້​ປະ​ຖິ້ມ​ເມືອງ ແລະ ອອກ​ໜີ​ໄປຫາ​ເມືອງ​ຕ່າງໆ ຊຶ່ງພວກ​ເຂົາ​ເປັນ​ເຈົ້າຂອງ​ຢູ່, ເພື່ອ​ເສີມ​ກຳລັງ​ເມືອງ​ເຫລົ່ານັ້ນ; ແລະ ດ້ວຍ​ເຫດ​ນີ້ ເມືອງ​ອານ​ທິພາ​ຣາ​ຈຶ່ງ​ຕົກ​ຢູ່​ໃນມື​ຂອງ​ພວກ​ເຮົາ​ດັ່ງ​ນີ້."},{"vNo":5,"txt":"ແລະ ປີ​ທີ​ຊາວ​ແປດ​ແຫ່ງ​ການ​ປົກ​ຄອງ​ຂອງ​ຜູ້​ຕັດສິນ​ໄດ້​ສິ້ນ​ສຸດ​ລົງ​ດັ່ງ​ນີ້."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນຕົ້ນປີ​ທີ​ຊາວ​ເກົ້າ ພວກ​ເຮົາ​ໄດ້​ສະບຽງ​ອາຫານ​ຊຸດ​ໜຶ່ງ ແລະ ກຳລັງ​ພົນ​ມາ​ເພີ່ມ​ເຕີມ​ກອງທັບ​ອີກ, ຊຶ່ງ​ໄດ້​ມາ​ຈາກ​ແຜ່ນດິນ​ເຊ​ລາ​ເຮັມລາ, ແລະ ມາ​ຈາກ​ແຜ່ນດິນ​ອ້ອມ​ແອ້ມ​ເປັນ​ຈຳນວນ​ຫົກ​ພັນ​ຄົນ, ນອກ​ນັ້ນຍັງ​ມີ​ຊາຍ​ໜຸ່ມ​ຊາວ​ອຳ​ໂມນ​ອີກ​ຫົກ​ສິບ​ຄົນ ຜູ້​ທີ່​ມາ​ເຂົ້າຮ່ວມ​ກັບ​ກອງທັບ​ນ້ອຍ​ສອງ​ພັນ​ຄົນ​ຂອງ​ຂ້າພະ​ເຈົ້າ ຊຶ່ງ​ເປັນ​ພີ່ນ້ອງ​ຂອງ​ພວກ​ເຂົາ​ເອງ. ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ມີ​ກຳລັງ​ເພີ່ມ​ຂຶ້ນ, ແທ້​ຈິງ​ແລ້ວ, ພວກ​ເຮົາ​ໄດ້​ຮັບ​ສະບຽງ​ອາຫານຢ່າງ​ເຫລືອ​ເຟືອຕື່ມ​ອີກ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ເປັນຄວາມ​ປາ​ຖະໜາ​ຂອງ​ພວກ​ເຮົາ​ທີ່​ຈະ​ສູ້​ຮົບ​ກັບ​ກອງທັບ​ທີ່​ຖືກ​ວາງ​ໄວ້​ເພື່ອ​ປ້ອງ​ກັນ​ເມືອງ​ຄູ​ມະ​ໄນ."},{"vNo":8,"txt":"ແລະ ບັດ​ນີ້​ຈົ່ງ​ເບິ່ງ, ຂ້າພະ​ເຈົ້າຈະ​ບອກ​ໃຫ້​ທ່ານ​ຮູ້​ວ່າ ຈາກ​ນັ້ນ​ໄປ​ບໍ່​ດົນ​ພວກ​ເຮົາ​ກໍ​ໄດ້​ສຳ​ເລັດ​ຕາມ​ຄວາມ​ປາ​ຖະໜາ​ຂອງ​ພວກ​ເຮົາ; ແທ້​ຈິງ​ແລ້ວ, ດ້ວຍ​ກຳລັງ​ອັນ​ເຂັ້ມ​ແຂງ​ຂອງ​ພວກ​ເຮົາ, ຫລື​ດ້ວຍ​ສ່ວນ​ໜຶ່ງ​ຂອງ​ກຳລັງ​ອັນ​ເຂັ້ມ​ແຂງ​ຂອງ​ພວກ​ເຮົາ, ພວກ​ເຮົາ​ໄດ້​ລ້ອມ​ເມືອງ​ຄູ​ມະ​ໄນ​ໄວ້​ໃນ​ຕອນ​ກາງຄືນ, ໃກ້​ເວລາ​ທີ່​ພວກ​ເຂົາຈະ​ໄດ້​ຮັບ​ສະບຽງ​ອາຫານ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຕັ້ງຄ້າຍ​ຢູ່​ຮອບ​ເມືອງ​ເປັນ​ເວລາ​ຫລາຍ​ຄືນ; ແຕ່​ວ່າ​ພວກ​ເຮົາ​ໄດ້​ນອນ​ກັບ​ດາບ ແລະ ຈັດ​ເວນຍາມ​ໄວ້​ເພື່ອ​ຊາວ​ເລ​ມັນ​ຈະ​ບໍ່​ໄດ້​ມາ​ໂຈມ​ຕີ​ພວກ​ເຮົາ​ໃນ​ເວລາ​ກາງຄືນ ແລະ ຂ້າພວກ​ເຮົາ​ຖິ້ມ ຊຶ່ງພວກ​ເຂົາ​ເຄີຍ​ພະຍາຍາມ​ມາ​ກ່ອນ​ແລ້ວ​ຫລາຍ​ເທື່ອ; ແຕ່​ທຸກໆ​ເທື່ອ​ທີ່​ພວກ​ເຂົາ​ພະຍາຍາມ​ແບບ​ນີ້ ພວກ​ເຂົາ​ຕ້ອງ​ໄດ້​ເສຍ​ເລືອດ​ເນື້ອ​ໄປ."},{"vNo":10,"txt":"ຫລັງ​ຈາກ​ນັ້ນບໍ່​ດົນ​ສະບຽງ​ອາຫານ​ຂອງ​ພວກ​ເຂົາ​ກໍ​ມາ​ຮອດ ແລະ ກຳລັງ​ທີ່​ຈະ​ເຂົ້າ​ເມືອງ​ໃນ​ເວລາ​ກາງຄືນ. ແລະ ດັ່ງນັ້ນ, ພວກ​ເຮົາ, ຊາວ​ນີ​ໄຟ ແທນ​ທີ່​ຈະ​ເປັນ​ຊາວ​ເລ​ມັນ ຈຶ່ງ​ໄດ້ຈັບ​ພວກ​ເຂົາ ແລະ ຍຶດ​ເອົາ​ສະບຽງ​ອາຫານ​ຂອງ​ພວກ​ເຂົາ​ໄວ້."},{"vNo":11,"txt":"ແລະ ເຖິງ​ແມ່ນ​ວ່າ​ຊາວ​ເລ​ມັນ​ຖືກ​ຕັດ​ອອກ​ຈາກ​ຄວາມ​ຊ່ອຍ​ເຫລືອ​ຂອງ​ພວກ​ເຂົາ​ຕາມ​ວິທີ​ນີ້, ແຕ່​ພວກ​ເຂົາ​ຍັງ​ຕັ້ງ​ໃຈ​ທີ່​ຈະ​ຮັກສາ​ເມືອງ​ນັ້ນ​ໄວ້​ຢູ່; ດັ່ງນັ້ນ ມັນ​ຈຶ່ງ​ເປັນ​ການ​ສົມຄວນ​ທີ່​ພວກ​ເຮົາ​ຈະ​ຍຶດ​ເອົາ​ສະບຽງ​ອາຫານ​ເຫລົ່າ​ນີ້ ແລະ ສົ່ງ​ມັນ​ໄປ​ຫາ​ເມືອງ​ຢູ​ເດ​ອາ, ແລະ ສົ່ງ​ຊະ​ເລີຍ​ເສິກ​ຂອງ​ພວກ​ເຮົາ​ໄປ​ຫາ​ແຜ່ນດິນ​ເຊ​ລາ​ເຮັມລາ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຜ່ານ​ໄປ​ບໍ່​ເທົ່າ​ໃດ​ມື້ ກ່ອນ​ທີ່​ຊາວ​ເລ​ມັນ​ຈະ​ໝົດ​ຫວັງ​ທີ່​ຈະ​ໄດ້​ຮັບ​ຄວາມ​ຊ່ອຍ​ເຫລືອ; ດັ່ງນັ້ນ ພວກ​ເຂົາ​ຈຶ່ງ​ຍອມ​ມອບ​ເມືອງ​ໃຫ້​ຢູ່​ໃນ​ກຳມື​ຂອງ​ພວກ​ເຮົາ; ແລະ ພວກ​ເຮົາ​ຈຶ່ງ​ສຳ​ເລັດ​ຜົນ​ດັ່ງ​ນີ້ ຕາມ​ແຜນການ​ຂອງ​ພວກ​ເຮົາ​ທີ່​ຈະ​ຍຶດ​ເອົາ​ເມືອງ​ຄູ​ມະ​ໄນ​ໄວ້."},{"vNo":13,"txt":"ແຕ່​ເຫດການ​ໄດ້​ບັງ​ເກີດ​ຂຶ້ນຄື ຊະ​ເລີຍ​ເສິກ​ຂອງ​ພວກ​ເຮົາ​ມີ​ເປັນ​ຈຳນວນ​ຫລວງຫລາຍ, ຊຶ່ງຫລາຍ​ກວ່າ​ຈຳນວນ​ທະຫານ​ຂອງ​ພວກ​ເຮົາ, ພວກ​ເຮົາ​ຈຳ​ເປັນ​ຕ້ອງ​ໃຊ້​ກຳລັງ​ທັງ​ໝົດ​ຂອງ​ພວກ​ເຮົາ​ເພື່ອ​ເຝົ້າຍາມ ແລະ ໄດ້​ຂ້າ​ຈຳນວນ​ໜຶ່ງ​ຖິ້ມ."},{"vNo":14,"txt":"ເພາະ​ຈົ່ງ​ເບິ່ງ, ພວກ​ເຂົາ​ເປັນ​ຈຳ​ນວນ​ຫລວງຫລາຍ​ທີ່​ພະຍາຍາມ​ໂຕນ​ໜີ ແລະ ຕໍ່ສູ້​ດ້ວຍ​ກ້ອນ​ຫີນ, ຫລື ດ້ວຍ​ໄມ້ຄ້ອນ, ຫລື ດ້ວຍອັນ​ໃດ​ກໍ​ແລ້ວ​ແຕ່​ທີ່​ພວກ​ເຂົາ​ຈະ​ເອົາ​ມາ​ໄດ້, ເຖິງ​ຂະໜາດ​ທີ່​ພວກ​ເຮົາ​ໄດ້​ຂ້າ​ພວກ​ເຂົາ​ຖິ້ມ​ເຖິງ​ສອງ​ພັນ​ຄົນ ຫລັງ​ຈາກ​ທີ່​ພວກ​ເຂົາ​ຍອມ​ມອບ​ຕົວ​ເປັນ​ຊະ​ເລີຍ​ເສິກ​ແລ້ວ."},{"vNo":15,"txt":"ດັ່ງນັ້ນ ມັນ​ຈຶ່ງ​ສົມຄວນ​ສຳລັບ​ພວກ​ເຮົາ​ທີ່​ຈະ​ຂ້າ​ພວກ​ເຂົາ, ຫລື ຕ້ອງ​ຍາມ​ພວກ​ເຂົາ​ດ້ວຍ​ດາບ​ໃນ​ມື, ແລະ ພວກ​ເຮົາ​ຈຶ່ງ​ໄດ້​ພາ​ພວກ​ເຂົາ​ລົງ​ໄປ​ຫາ​ແຜ່ນດິນ​ເຊ​ລາ​ເຮັມລາ; ແລະ ເພາະ​ສະບຽງ​ອາຫານ​ຂອງ​ພວກ​ເຮົາ​ລວມທັງ​ເຄື່ອງ​ທີ່​ຍຶດມາ​ໄດ້​ຈາກ​ຊາວ​ເລ​ມັນ​ກໍ​ຍັງ​ບໍ່ພໍ​ສຳລັບ​ທະຫານ​ຂອງ​ພວກ​ເຮົາ​ເອງ​ຢູ່​ແລ້ວ."},{"vNo":16,"txt":"ແລະ ບັດ​ນີ້, ໃນ​ສະພາບ​ອັນ​ໜ້າ​ວິຕົກ​ເຊັ່ນ​ນີ້, ມັນ​ຈຶ່ງ​ເປັນ​ເລື່ອງ​ໜັກ​ທີ່​ສຸດ​ທີ່​ຈະ​ຕັດສິນ​ໃຈ​ກ່ຽວ​ກັບ​ຊະ​ເລີ​ຍ​ເສິກ​ເຫລົ່າ​ນີ້; ເຖິງ​ຢ່າງ​ໃດ​ກໍ​ຕາມ, ພວກ​ເຮົາ​ຍັງ​ໄດ້​ຕົກລົງ​ໃຈ​ທີ່​ຈະ​ສົ່ງ​ພວກ​ເຂົາ​ໄປ​ຫາ​ແຜ່ນດິນ​ເຊ​ລາ​ເຮັມລາ; ດັ່ງນັ້ນ ພວກ​ເຮົາ​ຈຶ່ງ​ໄດ້​ເລືອກ​ເອົາ​ຄົນ​ຂອງ​ພວກ​ເຮົາ​ສ່ວນ​ໜຶ່ງ, ແລະ ມອບ​ໜ້າ​ທີ່​ໃຫ້​ພວກ​ເຂົາ​ເຝົ້າຍາມ​ຊະ​ເລີຍ​ເສິກ​ໃນ​ຂະນະ​ທີ່​ກຳລັງ​ພາ​ພວກ​ເຂົາ​ລົງ​ໄປ​ຫາ​ແຜ່ນດິນ​ເຊ​ລາ​ເຮັມລາ."},{"vNo":17,"txt":"ແຕ່​ວ່າ​ເຫດການ​ໄດ້​ບັງ​ເກີດ​ຂຶ້ນຄື ມື້​ຕໍ່​ມາ​ພວກ​ເຂົາ​ໄດ້​ກັບ​ຄືນ​ມາ. ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ບໍ່​ໄດ້​ສອບ​ຖາມ​ພວກ​ເຂົາ​ກ່ຽວ​ກັບ​ຊະ​ເລີຍ​ເສິກ​ເຫລົ່າ​ນັ້ນ​ເລີຍ; ເພາະ​ຈົ່ງ​ເບິ່ງ, ຊາວ​ເລ​ມັນ​ໄດ້​ມາ​ໂຈມ​ຕີ​ພວກ​ເຮົາ, ແລະ ພວກ​ເຂົາ​ມາ​ທັນ​ເວລາ​ພໍດີ​ເພື່ອ​ຊ່ອຍ​ເຫລືອ​ພວກ​ເຮົາ​ໃຫ້​ພົ້ນຈາກ​ການ​ຕົກ​ໄປ​ຢູ່​ໃນ​ກຳມື​ຂອງ​ພວກ​ຊາວ​ເລ​ມັນ​ເພາະ​ຈົ່ງ​ເບິ່ງ, ອາມ​ໂມ​ຣອນ​ໄດ້​ສົ່ງ​ສະບຽງ​ອາຫານ​ມາ​ຊ່ອຍ​ພວກ​ເຂົາພ້ອມ​ດ້ວຍ​ກຳລັງ​ພົນເປັນ​ຈຳນວນ​ຫລວງຫລາຍ."},{"vNo":18,"txt":"ແລະ ເຫດ​ການ​ໄດ້​ບັງ​ເກີດ​ຂຶ້ນ​ຄື ພວກ​ຜູ້​ຊາຍ​ຊຶ່ງ​ພວກ​ເຮົາ​ໄດ້​ສົ່ງ​ໄປ​ກັບ​ຊະ​ເລີຍ​ເສິກ​ນັ້ນ​ໄດ້​ມາ​ຮອດ​ທັນ​ເວລາ​ເພື່ອ​ຢັບຢັ້ງ​ສັດຕູ​ໄວ້, ຂະນະ​ທີ່​ພວກ​ເຂົາ​ກຳລັງ​ຈະ​ຊະນະ​ພວກ​ເຮົາ​ຢູ່​ແລ້ວ."},{"vNo":19,"txt":"ແຕ່​ຈົ່ງ​ເບິ່ງ, ກອງທັບນ້ອຍ​ຈຳນວນ​ສອງ​ພັນ​ຫົກ​ສິບ​ຄົນ​ນັ້ນ ໄດ້​ຕໍ່ສູ້​ຢ່າງ​ດຸ​ເດືອດ; ແທ້​ຈິງ​ແລ້ວ, ພວກ​ເຂົາ​ເຂັ້ມ​ແຂງ​ໃນ​ການ​ສູ້​ຮົບ ແລະ ຕໍ່ຕ້ານ​ກັບ​ຊາວ​ເລມັນ, ແລະ ໄດ້ຂ້າ​ທຸກ​ຄົນ​ທີ່​ຂັດຂວາງ​ພວກ​ເຂົາ."},{"vNo":20,"txt":"ແລະ ເວລາ​ກອງທັບ​ທີ່​ເຫລືອ​ຢູ່​ຂອງ​ພວກ​ເຮົາ​ກຳລັງ​ຈະ​ຍອມ​ແພ້​ໃຫ້​ແກ່​ຊາວ​ເລ​ມັນ​ຢູ່​ນັ້ນ, ຈົ່ງ​ເບິ່ງ, ທະຫານ​ສອງ​ພັນ​ຫົກ​ສິບ​ຄົນ​ນັ້ນຍັງ​ເຂັ້ມ​ແຂງ ແລະ ບໍ່​ຫວັ່ນ​ໄຫວ​ເລີຍ."},{"vNo":21,"txt":"ແທ້​ຈິງ​ແລ້ວ, ພວກ​ເຂົາ​ໄດ້​ເຊື່ອ​ຟັງ ແລະ ຕັ້ງ​ໃຈ​ປະຕິບັດ​ຕາມ​ຄຳ​ສັ່ງ​ທຸກ​ຄຳ​ຢ່າງ​ເຄັ່ງ​ຄັດ; ແທ້​ຈິງ​ແລ້ວ, ມັນ​ເປັນ​ໄປ​ເຊັ່ນ​ນີ້​ຕາມ​ສັດທາ​ຂອງ​ພວກ​ເຂົາ; ແລະ ຂ້າພະ​ເຈົ້າ​ໄດ້​ຈື່​ຈຳ​ຄຳ​ເວົ້າທີ່​ພວກ​ເຂົາ​ເວົ້າກັບ​ຂ້າພະ​ເຈົ້າວ່າ ແມ່​ຂອງ​ພວກ​ເຂົາ​ໄດ້​ສອນ​ພວກ​ເຂົາ."},{"vNo":22,"txt":"ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ເປັນ​ໜີ້ຊີວິດ​ຕໍ່​ພວກ​ລູກ​ຊາຍ​ເຫລົ່າ​ນີ້​ກັບ​ພວກ​ທີ່​ຖືກ​ເລືອກ​ໃຫ້​ໄປ​ສົ່ງ​ຊະ​ເລີຍ​ເສິກ​ເຫລົ່ານັ້ນສຳລັບ​ໄຊຊະນະ​ເທື່ອ​ນີ້; ເພາະພວກ​ເຂົາ​ເປັນ​ຜູ້​ທີ່ຕີ​ຊາວ​ເລ​ມັນ​ໃຫ້​ແຕກ​ຜ່າ​ຍ​ໄປ; ດັ່ງນັ້ນ ພວກ​ນັ້ນຈຶ່ງ​ຖືກ​ຂັບ​ໄລ່​ກັບ​ໄປ​ຫາ​ເມືອງ​ແມນ​ທາຍ."},{"vNo":23,"txt":"ແລະ ພວກ​ເຮົາ​ໄດ້​ຍຶດ​ເອົາ​ເມືອງ​ຄູ​ມະ​ໄນ​ໄວ້; ແລະ ບໍ່​ໄດ້​ຖືກ​ທຳລາຍ​ທັງ​ໝົດ​ດ້ວຍ​ດາບ; ເຖິງ​ຢ່າງ​ໃດ​ກໍ​ຕາມ, ພວກ​ເຮົາ​ກໍ​ຍັງ​ໄດ້​ຮັບ​ການ​ເສຍຫາຍ​ຢ່າງ​ຫລວງຫລາຍ."},{"vNo":24,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຊາວ​ເລ​ມັນ​ໄດ້​ໜີ​ໄປ​ແລ້ວ, ຂ້າພະ​ເຈົ້າ​ໄດ້​ອອກ​ຄຳ​ສັ່ງ​ທັນທີ​ວ່າ ໃຫ້​ຍ້າຍ​ທະຫານ​ຂອງ​ຂ້າພະ​ເຈົ້າຜູ້​ທີ່​ໄດ້​ຮັບ​ບາດ​ເຈັບ​ອອກ​ຈາກ​ຜູ້​ທີ່​ຕາຍ, ແລະ ສັ່ງ​ໃຫ້​ປິ່ນປົວ​ບາດ​ແຜ​ຂອງ​ພວກ​ເຂົາ."},{"vNo":25,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມັນ​ມີ​ຢູ່​ສອງ​ຮ້ອຍ​ຄົນ​ໃນ​ສອງ​ພັນ​ຫົກ​ສິບ​ຄົນ​ຂອງ​ຂ້າພະ​ເຈົ້າທີ່ໄດ້​ໝົດ​ສະຕິ​ໄປ ເພາະ​ການ​ເສຍ​ເລືອດ​ຢ່າງ​ໜັກ; ເຖິງ​ຢ່າງ​ໃດ​ກໍ​ຕາມ, ດ້ວຍພຣະ​ກະລຸນາ​ທິຄຸນ​ຂອງ​ພຣະ​ເຈົ້າ, ແລະ ຕໍ່​ຄວາມ​ແປກ​ປະຫລາດ​ໃຈ​ຫລາຍ​ທີ່​ສຸດ​ແກ່​ພວກ​ເຮົາ, ແລະ ດ້ວຍຄວາມ​ປິ​ຕິ​ຍິນ​ດີ​ຫລາຍ​ແກ່​ກອງທັບ​ທັງ​ໝົດ​ຂອງ​ພວກ​ເຮົາ, ເພາະວ່າ​ບໍ່​ມີ​ຜູ້​ໃດ​ເລີຍ​ໃນ​ພວກ​ເຮົາທີ່​ຖືກ​ຂ້າ; ແທ້​ຈິງ​ແລ້ວ, ແລະ ບໍ່​ມີ​ເທົ່າ​ໃດ​ຄົນ​ໃນ​ບັນດາ​ພວກ​ເຮົາ​ທີ່​ໄດ້​ຮັບ​ບາດ​ເຈັບ​ຫລາຍ​ບ່ອນ."},{"vNo":26,"txt":"ແລະ ບັດ​ນີ້, ການ​ປົກ​ປັກ​ຮັກສາ​ທີ່​ພວກ​ເຂົາ​ໄດ້​ຮັບ​ນັ້ນ​ເປັນ​ການ​ແປກ​ປະຫລາດ​ໃຈ​ແກ່​ທົ່ວ​ກອງທັບ​ຂອງ​ພວກ​ເຮົາ, ແທ້​ຈິງ​ແລ້ວ, ພວກ​ເຂົາ​ໄດ້​ຮັບ​ການ​ໄວ້​ຊີວິດ​ໃນ​ຂະນະ​ທີ່​ພີ່ນ້ອງ​ຂອງ​ພວກ​ເຮົາ​ຫລາຍ​ພັນ​ຄົນ​ຖືກ​ຂ້າ​ຕາຍ. ແລະ ພວກ​ເຮົາ​ເຊື່ອ​ຢ່າງ​ແນ່​ນອນ​ວ່າ​ມັນ​ເປັນ​ອຳນາດ​ອັນ​ໜ້າ​ອັດສະຈັນ​ໃຈ​ຂອງ​ພຣະ​ເຈົ້າ, ຍ້ອນ​ວ່າ​ສັດທາ​ຂອງ​ພວກ​ເຂົາ​ມີ​ຫລາຍ​ທີ່​ສຸດ ແລະ ພວກ​ເຂົາ​ໄດ້​ຮັບ​ການ​ສິດ​ສອນ​ໃຫ້​ເຊື່ອ—ວ່າ​ມັນ​ມີ​ພຣະ​ເຈົ້າ​ຜູ້​ທ່ຽງ​ທຳ, ແລະ ຜູ້​ໃດ​ກໍ​ຕາມ​ທີ່​ບໍ່​ສົງ​ໃສ, ຜູ້ນັ້ນຈະ​ໄດ້​ຮັບ​ການ​ປົກ​ປັກ​ຮັກສາ​ໄວ້​ໂດຍ​ອຳນາດ​ອັນ​ໜ້າ​ອັດສະຈັນ​ຂອງ​ພຣະ​ອົງ."},{"vNo":27,"txt":"ບັດ​ນີ້ ນີ້​ຄື​ສັດທາ​ຂອງ​ພວກ​ເຂົາ ຊຶ່ງຂ້າພະ​ເຈົ້າ​ໄດ້​ກ່າວ​ມາ​ແລ້ວ; ພວກ​ເຂົາ​ຍັງ​ໜຸ່ມ​ນ້ອຍ, ແລະ ຈິດ​ໃຈ​ຂອງ​ພວກ​ເຂົາ​ເຂັ້ມ​ແຂງ, ແລະ ພວກ​ເຂົາມີຄວາມ​ໄວ້​ວາງ​ໃຈ​ໃນພຣະ​ເຈົ້າຕະຫລອດ​ເວລາ."},{"vNo":28,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ທີ່​ພວກ​ເຮົາ​ໄດ້​ພະຍາບານ​ຜູ້​ຄົນ​ຂອງ​ພວກ​ເຮົາ​ຜູ້​ທີ່​ໄດ້​ຮັບ​ບາດ​ເຈັບ, ແລະ ​ໄດ້​ຝັງ​ສົບ​ຄົນ​ຂອງ​ພວກ​ເຮົາ ແລະ ຊາວ​ເລ​ມັນ ຊຶ່ງມີ​ຢູ່​ຢ່າງ​ຫລວງຫລາຍ​ແລ້ວ, ຈົ່ງ​ເບິ່ງ, ພວກ​ເຮົາ​ໄດ້​ຖາມ​ກິດ​ກ່ຽວ​ກັບ​ຊະ​ເລີຍ​ເສິກ ຊຶ່ງພວກ​ເຂົາ​ໄດ້​ພາ​ລົງ​ໄປ​ຫາ​ແຜ່ນດິນ​ເຊ​ລາ​ເຮັມລາ."},{"vNo":29,"txt":"ບັດ​ນີ້ກິດ​ເປັນ​ຫົວໜ້າ​ນາຍ​ທະຫານ​ຄວບ​ຄຸມ​ກຸ່ມ​ທະຫານ​ຜູ້​ຖືກ​ແຕ່ງຕັ້ງ​ໃຫ້​ຄຸມ​ພວກ​ຊະ​ເລີຍ​ເສິກໄປ​ຫາ​ແຜ່ນດິນ​ນັ້ນ."},{"vNo":30,"txt":"ແລະ ບັດ​ນີ້ ນີ້​ຄື​ຄຳ​ເວົ້າຂອງ​ກິດ​ທີ່​ໄດ້​ເວົ້າກັບ​ຂ້າພະ​ເຈົ້າວ່າ: ຈົ່ງ​ເບິ່ງ, ພວກ​ເຮົາ​ໄດ້​ເລີ່ມ​ເດີນ​ທາງ​ລົງ​ໄປ​ຫາ​ແຜ່ນ​ດິນ​ເຊ​ລາ​ເຮັມລາ​ພ້ອມ​ດ້ວຍ​ຊະ​ເລີຍ​ເສິກຂອງ​ພວກ​ເຮົາ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ພົບ​ກັບ​ພວກ​ນັກ​ສືບ​ຂອງ​ກອງທັບ​ຂອງ​ພວກ​ເຮົາ ຜູ້​ຊຶ່ງ​ໄດ້​ຖືກສົ່ງ​ໃຫ້ໄປ​ຕິດຕາມ​ເບິ່ງ​ຄ້າຍ​ຂອງ​ຊາວ​ເລ​ມັນ."},{"vNo":31,"txt":"ແລະ ພວກ​ນັ້ນ​ໄດ້​ຮ້ອງ​ບອກ​ພວກ​ເຮົາ, ໂດຍ​ກ່າວ​ວ່າ—ຈົ່ງ​ເບິ່ງ, ກອງທັບ​ຂອງ​ຊາວ​ເລ​ມັນ​ກຳລັງ​ຍົກ​ທັບ​ໄປ​ທາງ​ເມືອງ​ຄູ​ມະ​ໄນ; ແລະ ຈົ່ງ​ເບິ່ງ, ພວກ​ເຂົາ​ໄດ້​ເຂົ້າ​ໂຈມ​ຕີ​ພວກ​ທີ່ຢູ່​ໃນ​ເມືອງ​ນັ້ນ, ແທ້​ຈິງ​ແລ້ວ, ແລະ ຈະ​ທຳລາຍ​ຜູ້ຄົນຂອງ​ພວກ​ເຮົາ."},{"vNo":32,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ພວກ​ຊະ​ເລີຍ​ເສິກ​ຂອງ​ພວກ​ເຮົາໄດ້​ຍິນ​ສຽງ​ຮ້ອງ​ບອກ​ຂອງ​ພວກ​ເຂົາ, ພວກ​ເຂົາ​ຈຶ່ງ​ມີ​ກຳລັງ​ໃຈຂຶ້ນ; ແລະ ພວກ​ເຂົາໄດ້​ລຸກຂຶ້ນຕໍ່ຕ້ານ​ພວກ​ເຮົາ."},{"vNo":33,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເປັນ​ຍ້ອນ​ການ​ກະບົດ​ຂອງ​ພວກ​ເຂົາ ຈຶ່ງ​ເປັນ​ເຫດ​ໃຫ້​ພວ​ກ​ເຮົາ​ຕ້ອງ​ຟາດ​ຟັນ​ພວກ​ເຂົາ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ແລ່ນ​ເຂົ້າມາ​ຫາ​ດາບ​ຂອງ​ພວກ​ເຮົາ​ເປັນ​ໝູ່, ມັນ​ຈຶ່ງ​ເຮັດ​ໃຫ້​ພວກ​ເຂົາ​ສ່ວນ​ຫລາຍ​ຖືກ​ຂ້າ​ຕາຍ ແລະ ພວກ​ທີ່​ເຫລືອ​ຕາຍ​ນັ້ນ​ໄດ້​ແລ່ນ​ຜ່າ​ຍໜີ​ໄປ."},{"vNo":34,"txt":"ແລະ ຈົ່ງ​ເບິ່ງ, ເວລາ​ພວກ​ເຂົາ​ໄດ້​ໜີ​ໄປ​ແລ້ວ ແລະ ພວກ​ເຮົາ​ບໍ່​ສາມາດ​ໄລ່​ຕາມ​ພວກ​ເຂົາ​ທັນ, ພວກ​ເຮົາ​ຈຶ່ງ​ໄດ້​ເດີນ​ທັບ​ຢ່າງ​ວ່ອງ​ໄວ​ກັບ​ມາ​ເມືອງ​ຄູ​ມະ​ໄນ; ແລະ ຈົ່ງ​ເບິ່ງ, ພວກ​ເຮົາ​ໄດ້​ມາ​ເຖິງ​ທັນ​ເວລາ ເພື່ອ​ຈະ​ໄດ້​ຊ່ອຍ​ເຫລືອ​ພີ່ນ້ອງ​ຂອງ​ພວກ​ເຮົາ​ໃນ​ການ​ປ້ອງ​ກັນ​ເມືອງ​ໄວ້."},{"vNo":35,"txt":"ແລະ ຈົ່ງ​ເບິ່ງ, ພວກ​ເຮົາ​ໄດ້​ຮັບ​ການ​ປົດ​ປ່ອຍ​ໃຫ້​ຫລຸດ​ຈາກ​ກຳມື​ຂອງ​ສັດຕູ​ຂອງ​ພວກ​ເຮົາ​ອີກ. ແລະ ຂໍ​ພຣະ​ນາມ​ຂອງ​ພຣະ​ເຈົ້າຂອງ​ພວກ​ເຮົາ​ຈົ່ງ​ພຣະ​ກະ​ເສີມ​ສຳລານ​ເຖີດ; ເພາະ​ຈົ່ງ​ເບິ່ງ, ມັນ​ແມ່ນ​ພຣະ​ອົງ​ທີ່​ປົດ​ປ່ອຍ​ພວກ​ເຮົາ; ແທ້​ຈິງ​ແລ້ວ, ທີ່​ເຮັດການ​ອັນ​ຍິ່ງ​ໃຫຍ່​ນີ້​ແກ່​ພວກ​ເຮົາ."},{"vNo":36,"txt":"ບັດ​ນີ້​ເຫດການ​ໄດ້​ບັງ​ເກີດຂຶ້ນຄື ເມື່ອ​ຂ້າພະ​ເຈົ້າຮີ​ລາມັນໄດ້​ຍິນ​ຂໍ້ຄວາມ​ຂອງ​ກິດ​ແລ້ວ, ຂ້າພະ​ເຈົ້າກໍ​ເຕັມ​ໄປ​ດ້ວຍ​ຄວາມສຸກ​ຢ່າງ​ລົ້ນ​ເຫລືອ, ຍ້ອນ​ວ່າ​ພຣະ​ກະລຸນາ​ທິຄຸນ​ຂອງ​ພຣະ​ເຈົ້າທີ່​ໄດ້​ປົກປັກ​ຮັກສາ​ພວກ​ເຮົາ​ໄວ້, ເພື່ອ​ວ່າ​ພວກ​ເຮົາທັງ​ໝົດ​ຈະ​ບໍ່ໄດ້​ຖືກ​ຂ້າ; ແທ້​ຈິງ​ແລ້ວ, ແລະ ຂ້າພະ​ເຈົ້າ​ແນ່​ໃຈ​ວ່າ ຈິດ​ວິນ​ຍານ​ຂອງ​ຜູ້​ທີ່​ຕາຍ​ໄປ​ນັ້ນ​ໄດ້​ເຂົ້າ​ໄປ​ໃນ​ທີ່​ພັກ​ຂອງ​ພຣະ​ເຈົ້າຂອງ​ພວກ​ເຂົາແລ້ວ."}]}