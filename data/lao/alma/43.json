{"heading":"ແອວ​ມາ ແລະ ລູກ​ຊາຍ​ໄດ້​ສິດສອນ​ພຣະ​ຄຳ—ຊາວ​ໂຊ​ລຳ ແລະ ຊາວ​ນີ​ໄຟ​ຄົນ​ອື່ນໆ​ທີ່​ແຍກ​ອອກ​ໄປ ກາຍ​ເປັນ​ຊາວ​ເລ​ມັນ—ຊາວ​ເລ​ມັນ​ມາ​ກໍ່​ສົງຄາມ​ກັບ​ຊາວ​ນີ​ໄຟ—ໂມໂຣ​ໄນ​ປະ​ກອບ​ອາວຸດ​ໃຫ້​ຊາວ​ນີ​ໄຟ​ດ້ວຍ​ເຄື່ອງ​ປ້ອງ​ກັນ​ຕ່າງໆ—ພຣະ​ຜູ້​ເປັນ​ເຈົ້າ​ເປີດ​ເຜີຍ​ແຜນການ​ຍຸດ​ທະ​ສາດ​ຂອງ​ຊາວ​ເລ​ມັນ​ຕໍ່​ແອວ​ມາ—ຊາວ​ນີ​ໄຟ​ປ້ອງ​ກັນ​ບ້ານ​ເຮືອນ, ເສລີພາບ, ຄອບຄົວ, ແລະ ສາ​ດສະ​ໜາ​ຂອງ​ພວກ​ເຂົາ—ກອງທັບ​ຂອງ​ໂມ​ໂຣ​ໄນ​ກັບ​ລີ​ໄຮ​ປິດ​ລ້ອມ​ຊາວ​ເລ​ມັນ. ປະ​ມານ 74 ປີ ກ່ອນ ຄ.ສ.","prevAbbr":"alma","prevNo":42,"nextAbbr":"alma","nextNo":44,"chapterTitle":"ແອວ​ມາ ໔໓","verses":[{"vNo":"1 ","txt":"ແລະ ບັດ​ນີ້ເຫດການ​ໄດ້​ບັງ​ເກີດ​ຂຶ້ນຄື ພວກ​ລູກ​ຊາຍ​ຂອງ​ແອວ​ມາ​ໄດ້​ອອກ​ໄປ​ໃນ​ບັນດາ​ຜູ້ຄົນ, ເພື່ອ​ປະກາດ​ພຣະ​ຄຳແກ່​ພວກ​ເຂົາ. ແລະ ແອວ​ມາ​ເອງ​ກໍ​ໄດ້​ອອກ​ໄປ​ສອນ​ຢ່າງ​ບໍ່​ໄດ້​ພັກຜ່ອນ​ເລີຍ."},{"vNo":"2 ","txt":"ບັດ​ນີ້ພວກ​ເຮົາ​ຈະ​ບໍ່​ກ່າວ​ເຖິງ​ການ​ສິດສອນ​ຂອງ​ເຂົາ​ເຈົ້າຕໍ່​ໄປ​ອີກ, ນອກ​ຈາກ​ວ່າ​ເຂົາ​ເຈົ້າໄດ້​ສິດສອນ​ພຣະ​ຄຳ ແລະ ຄວາມ​ຈິງ​ຕາມ​ວິນ​ຍານ​ແຫ່ງ​ການ​ທຳນາຍ ແລະ ການ​ເປີດ​ເຜີຍ; ແລະ ເຂົາ​ເຈົ້າ​ໄດ້​ສິດສອນ​ຕາມ​ຖານະ​ອັນ​ສັກສິດ​ຂອງ​ພຣະ​ເຈົ້າຜູ້​ໄດ້​ເອີ້ນ​ເຂົາ​ເຈົ້າ."},{"vNo":"3 ","txt":"ແລະ ບັດ​ນີ້ຂ້າພະ​ເຈົ້າຈະ​ກັບ​ມາ​ເວົ້າກ່ຽວ​ກັບ​ສົງຄາມ​ລະ​ຫວ່າງ​ຊາວ​ນີ​ໄຟ ແລະ ຊາວ​ເລ​ມັນ​ໃນ​ປີ​ທີ​ສິບ​ແປດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ."},{"vNo":"4 ","txt":"ເພາະ​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ຊາວ​ໂຊ​ລຳ​ໄດ້​ກາຍ​ເປັນ​ຊາວ​ເລ​ມັນ; ດັ່ງນັ້ນ, ໃນຕົ້ນປີ​ທີ​ສິບ​ແປດ​ນີ້ ຜູ້ຄົນ​ຂອງ​ນີ​ໄຟ​ໄດ້​ເຫັນ​ວ່າ​ຊາວ​ເລ​ມັນ​ກຳລັງ​ຈະ​ມາ​ໂຈມ​ຕີ​ພວກ​ເຂົາ; ດັ່ງນັ້ນ ພວກ​ເຂົາ​ຈຶ່ງ​ໄດ້​ຕຽມ​ເພື່ອ​ສົງຄາມ; ແທ້​ຈິງ​ແລ້ວ, ພວກ​ເຂົາ​ໄດ້​ເຕົ້າ​ໂຮມ​ເອົາ​ກອງທັບ​ຂອງ​ພວກ​ເຂົາ​ທີ່ຢູ່​ໃນ​ແຜ່ນດິນ​ເຈີ​ຊອນ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ໄດ້​ຍົກ​ກອງທັບ​ທະຫານ​ມາ​ເປັນ​ຈຳນວນ​ຫລາຍ​ພັນ​ຄົນ; ແລະ ພວກ​ເຂົາ​ໄດ້​ຍົກ​ກອງທັບ​ເຂົ້າມາ​ໃນ​ແຜ່ນດິນ​ອານ​ທິ​ໂອ​ນຳ, ຊຶ່ງ​ເປັນ​ແຜ່ນດິນ​ຂອງ​ຊາວ​ໂຊ​ລຳ; ແລະ ຜູ້ນຳ​ກອງທັບ​ຂອງ​ພວກ​ເຂົາ​ມີ​ຊື່ວ່າ ເຊ​ລາ​ເຮັມນາ."},{"vNo":"6 ","txt":"ແລະ ບັດ​ນີ້, ໂດຍ​ທີ່​ຊາວ​ອາ​ມາ​ລະ​ໄຄ​ເປັນ​ຄົນ​ຊົ່ວ ແລະ ມັກ​ຂ້າ​ຄົນ​ຫລາຍ​ກວ່າ​ຊາວ​ເລ​ມັນ, ດັ່ງນັ້ນ, ເຊ​ລາ​ເຮັມນາ​ຈຶ່ງ​ໄດ້​ແຕ່ງ​ຕັ້ງ​ນາຍ​ທະຫານ​ຂຶ້ນເພື່ອ​ດູ​ແລ​ຊາວ​ເລມັນ, ຊຶ່ງພວກ​ຫົວໜ້າ​ເຫລົ່ານັ້ນ​ເປັນ​ຊາວ​ອາ​ມາ​ລະ​ໄຄ ແລະ ຊາວ​ໂຊ​ລຳ."},{"vNo":"7 ","txt":"ບັດ​ນີ້​ລາວ​ໄດ້​ເຮັດ​ແບບ​ນີ້​ເພື່ອ​ວ່າ​ລາວ​ຈະ​ໄດ້​ເກັບ​ກຳ​ຄວາມ​ຄຽດ​ແຄ້ນ​ຂອງ​ພວກ​ເຂົາ​ທີ່​ມີ​ຕໍ່​ຊາວ​ນີ​ໄຟ​ໄວ້, ເພື່ອລາວຈະ​ໄດ້​ເອົາ​ຄົນ​ເຫລົ່ານັ້ນ​ມາ​ຢູ່​ພາຍ​ໃຕ້​ການ​ປົກຄອງ​ຕາມ​ແຜນການ​ຂອງ​ລາວ."},{"vNo":"8 ","txt":"ເພາະ​ຈົ່ງ​ເບິ່ງ, ແຜນການ​ຂອງ​ລາວ​ຄື ຍຸ​ແຍ່​ໃຫ້ຊາວ​ເລ​ມັນ​ຄຽດ​ແຄ້ນ​ໃຫ້​ຊາວ​ນີ​ໄຟ; ລາວ​ເຮັດ​ແບບ​ນີ້​ເພື່ອ​ວ່າ​ລາວ​ຈະ​ໄດ້​ແຍ້ງ​ຊີງ​ເອົາ​ອຳນາດ​ເພື່ອ​ປົກຄອງ​ຄົນ​ເຫລົ່າ​ນັ້ນ, ແລະ ເພື່ອ​ວ່າ​ລາວ​ຈະ​ໄດ້​ມີ​ອຳນາດ​ປົກຄອງ​ຊາວ​ນີ​ໄຟ ໂດຍ​ເອົາ​ພວກ​ເຂົາ​ເຫລົ່ານັ້ນ​ມາ​ເປັນ​ຂ້າ​ທາດ​ນຳ​ອີກ."},{"vNo":"9 ","txt":"ແລະ ບັດ​ນີ້​ແຜນການ​ຂອງ​ຊາວ​ນີ​ໄຟ​ນັ້ນ​ແມ່ນ ການ​ປົກ​ປັກ​ຮັກສາ​ແຜ່ນ​ດິນ​ຂອງ​ພວກ​ເຂົາ, ແລະ ບ້ານ​ເຮືອນ​ຂອງ​ພວກ​ເຂົາ, ແລະ ເມຍ​ຂອງ​ພວກ​ເຂົາ, ແລະ ລູກ​ຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ໄດ້​ປົກ​ປັກ​ຮັກສາ​ສິ່ງ​ເຫລົ່າ​ນີ້​ໃຫ້​ພົ້ນຈາກ​ກຳມື​ຂອງ​ສັດຕູ​ຂອງ​ພວກ​ເຂົາ; ແລະ ເພື່ອ​ພວກ​ເຂົາ​ຈະ​ໄດ້​ຮັກສາ​ສິດ ແລະ ສິດທິ​ພິ​ເສດ​ຂອງ​ພວກ​ເຂົາ​ນຳ​ອີກ, ແທ້​ຈິງ​ແລ້ວ, ເພື່ອ​ພວກ​ເຂົາ​ຈະ​ໄດ້​ນະ​ມັດ​ສະ​ການ​ພຣະ​ເຈົ້າຕາມ​ຄວາມ​ປາ​ຖະໜາ​ຂອງ​ຕົນ."},{"vNo":"10 ","txt":"ເພາະ​ພວກ​ເຂົາ​ຮູ້​ວ່າ ຖ້າ​ຫາກ​ພວກ​ເຂົາ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ​ແລ້ວ, ຄືຊາວ​ເລ​ມັນ​ຈະ​ທຳລາຍຜູ້​ໃດ​ກໍ​ຕາມທີ່​ນະມັດສະການ​ພຣະ​ເຈົ້າ​ໃນ​ວິນ​ຍານ ແລະ ໃນ​ຄວາມ​ຈິງ, ຊຶ່ງ​ເປັນ​ພຣະ​ເຈົ້າທີ່​ທ່ຽງ​ແທ້ ແລະ ຊົງ​ພຣະ​ຊົນ​ຢູ່."},{"vNo":"11 ","txt":"ແທ້​ຈິງ​ແລ້ວ, ແລະ ພວກ​ເຂົາ​ຮູ້ຈັກ​ເຖິງ​ຄວາມ​ກຽດ​ຊັງ​ອັນ​ຍິ່ງ​ໃຫຍ່​ຂອງ​ຊາວ​ເລ​ມັນ​ທີ່​ມີ​ຕໍ່​ພີ່ນ້ອງ​ຂອງ​ພວກ​ເຂົາ, ຜູ້​ຊຶ່ງ​ເປັນ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ, ຊຶ່ງມີຊື່ວ່າ​ຜູ້ຄົນ​ຂອງ​ອຳ​ໂມນ—​ແລະ ຜູ້​ຄົນ​ເຫລົ່າ​ນີ້​ບໍ່​ຍອມ​ຈັບ​ອາວຸດ, ແທ້​ຈິງ​ແລ້ວ, ພວກ​ເຂົາ​ໄດ້​ເຂົ້າຢູ່​ໃນ​ພັນທະ​ສັນຍາ ແລະ ພວກ​ເຂົາ​ຈະ​ບໍ່​ລະ​ເມີດ—ດັ່ງນັ້ນ, ຖ້າ​ຫາກ​ພວກ​ເຂົາ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ, ພວກ​ເຂົາ​ກໍ​ຈະ​ຖືກ​ທຳລາຍ."},{"vNo":"12 ","txt":"ແລະ ຊາວ​ນີ​ໄຟ​ບໍ່​ຍອມ​ໃຫ້​ພວກ​ເຂົາ​ຖືກ​ທຳລາຍ; ດັ່ງນັ້ນ ຊາວ​ນີ​ໄຟ​ຈຶ່ງ​ໄດ້​ມອບ​ແຜ່ນດິນ​ໃຫ້​ພວກ​ເຂົາ​ເພື່ອ​ເປັນ​ມູນ​ມໍລະດົກ."},{"vNo":"13 ","txt":"ແລະ ຜູ້ຄົນ​ຂອງ​ອຳ​ໂມນ​ໄດ້​ມອບ​ເຂົ້າຂອງ​ຢ່າງ​ຫລວງຫລາຍ​ຂອງ​ຕົນ​ໃຫ້​ແກ່​ຊາວ​ນີ​ໄຟ ເພື່ອ​ອູ້ມຊູ​ກອງທັບ​ຂອງ​ພວກ​ເຂົາ; ແລະ ດັ່ງນັ້ນ ຊາວ​ນີ​ໄຟຈຶ່ງ​ຖືກ​ບັງຄັບ​ໃຫ້​ຕ້ານທານ​ຊາວ​ເລ​ມັນ​ແຕ່​ຝ່າຍ​ດຽວ, ຊຶ່ງ​ເປັນ​ເຊື້ອສາຍ​ຂອງ​ເລ​ມັນ ແລະ ເລ​ມູ​ເອນ, ແລະ ພວກ​ລູກ​ຫລານ​ຂອງ​ອິດ​ຊະ​ມາ​ເອນ, ແລະ ຄົນ​ທັງ​ໝົດ​ທີ່​ໄດ້​ແຍກ​ອອກ​ໄປ​ຈາກ​ຊາວ​ນີ​ໄຟ​ຄື ຊາວ​ອາ​ມາ​ລະ​ໄຄ, ຊາວ​ໂຊ​ລຳ, ແລະ ເຊື້ອສາຍ​ຂອງ​ພວກ​ປະ​ໂລຫິດ​ຂອງ​ກະສັດ​ໂນ​ອາ​ຄົນ​ນັ້ນ."},{"vNo":"14 ","txt":"ບັດ​ນີ້ຜູ້​ສືບ​ເຊື້ອສາຍ​ເຫລົ່າ​ນີ້ມີ​ຈຳນວນ​ຫລວງຫລາຍ​ເກືອບ​ເທົ່າ​ກັບ​ຊາວນີ​ໄຟ; ແລະ ສະນັ້ນຊາວ​ນີ​ໄຟ​ຈຶ່ງ​ຖືກ​ບັງຄັບ​ໃຫ້​ຕໍ່​ສູ້ກັບ​ພີ່ນ້ອງ​ຂອງ​ຕົນ​ດັ່ງ​ນີ້, ຈົນກະທັ້ງມີ​ການ​ນອງ​ເລືອດ​ເກີດ​ຂຶ້ນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ ໃນ​ຂະນະ​ທີ່​ກອງທັບ​ຂອງ​ຊາວ​ເລ​ມັນ​ມາ​ເຕົ້າ​ໂຮມ​ກັນ​ຢູ່​ໃນ​ແຜ່ນດິນ​ອານ​ທິ​ໂອ​ນຳ, ຈົ່ງ​ເບິ່ງ, ກອງທັບ​ຂອງ​ຊາວ​ນີ​ໄຟ​ພ້ອມ​ແລ້ວ​ທີ່​ຈະ​ພົບ​ກັບ​ພວກ​ເຂົາ​ໃນ​ແຜ່ນດິນ​ເຈີ​ຊອນ."},{"vNo":"16 ","txt":"ບັດ​ນີ້, ຜູ້ນຳ​ຂອງ​ຊາວ​ນີ​ໄຟ ຫລື ຜູ້​ຖືກ​ແຕ່ງຕັ້ງ​ໃຫ້​ເປັນ​ຫົວໜ້າ​ນາຍ​ທະຫານ​ຂອງຊາວ​ນີ​ໄຟ—ບັດ​ນີ້​ຫົວໜ້າ​ນາຍ​ທະຫານ​ຜູ້​ນີ້​ເປັນ​ຜູ້​ບັງຄັບບັນຊາ​ກອງທັບ​ທັງ​ໝົດ​ຂອງ​ຊາວ​ນີ​ໄຟ—​ແລະ ຊື່​ຂອງ​ເພິ່ນຄື ໂມ​ໂຣ​ໄນ;"},{"vNo":"17 ","txt":"ແລະ ໂມ​ໂຣ​ໄນ​ໄດ້​ຮັບ​ຕຳ​ແໜ່ງ​ໃຫ້​ເປັນ​ຜູ້​ບັງຄັບ​ບັນຊາ​ໂດຍ​ທົ່ວ​ໄປ ແລະ ພ້ອມ​ກັບ​ການ​ປົກຄອງ​ກ່ຽວ​ກັບ​ສົງຄາມ. ແລະ ເພິ່ນ​ມີ​ອາຍຸ​ພຽງ​ແຕ່​ຊາວ​ຫ້າ​ປີ​ເທົ່າ​ນັ້ນ​ຕອນ​ເພິ່ນ​ຖືກ​ແຕ່ງຕັ້ງ​ໃຫ້​ເປັນ​ຫົວໜ້າ​ນາຍ​ທະຫານ​ຂອງ​ກອງທັບ​ຊາວ​ນີ​ໄຟ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນໄດ້​ພົບ​ກັບ​ຊາວ​ເລ​ມັນ​ທີ່​ຊາຍ​ແດນ​ເຈີ​ຊອນ, ແລະ ພວກ​ທະຫານ​ຂອງ​ເພິ່ນໄດ້​ຖື​ຫອກ, ແລະ ດາບ, ແລະ ອາວຸດ​ຫລາຍ​ຊະນິດ​ທີ່​ໃຊ້​ໃນ​ສົງຄາມ."},{"vNo":"19 ","txt":"ແລະ ເມື່ອ​ກອງທັບ​ຊາວ​ເລ​ມັນ​ເຫັນ​ວ່າ​ຜູ້ຄົນ​ຂອງ​ນີ​ໄຟ ຫລື​ວ່າ​ໂມ​ໂຣ​ໄນ​ຕຽມ​ກອງ​ທະຫານ​ຂອງ​ເພິ່ນໄວ້​ພ້ອມ​ດ້ວຍ​ແຜ່ນ​ປົກ​ເອິກ ແລະ ພ້ອມ​ດ້ວຍ​ເຄື່ອງ​ປ້ອງ​ກັນ​ແຂນ, ແທ້​ຈິງ​ແລ້ວ, ພ້ອມ​ທັງ​ເຄື່ອງ​ປ້ອງ​ກັນ​ຫົວ​ຂອງ​ພວກ​ເຂົາ​ນຳ​ອີກ, ແລະ ພວກ​ເຂົາ​ນຸ່ງ​ຫົ່ມ​ເສື້ອ​ຜ້າ​ໜາ—"},{"vNo":"20 ","txt":"ບັດ​ນີ້​ກອງທັບ​ຂອງ​ເຊ​ລາ​ເຮັມນາ​ບໍ່​ໄດ້​ມີ​ການ​ຕຽມ​ສິ່ງ​ເຫລົ່າ​ນີ້​ເລີຍ; ພວກ​ເຂົາ​ມີ​ພຽງ​ແຕ່​ຫອກ ແລະ ດາບ, ແລະ ຄັນທະ​ນູ ແລະ ລູກ​ທະນູ, ແລະ ມີ​ກ້ອນ​ຫີນ​ກັບ​ກະຖຸນ​ຂອງ​ພວກ​ເຂົາ; ແລະ ຕົນ​ຕົວ​ຂອງ​ພວກ​ເຂົາ​ເປືອຍ​ເປົ່າ, ນອກ​ຈາກ​ແຜ່ນ​ໜັງ​ຄຽນ​ແອວ​ເທົ່າ​ນັ້ນ; ແທ້​ຈິງ​ແລ້ວ, ຕົນ​ຕົວ​ຂອງ​ພວກ​ເຂົາ​ທຸກ​ຄົນ​ເປືອຍ​ເປົ່າໝົດ, ເວັ້ນ​ເສຍ​ແຕ່​ຊາວ​ໂຊ​ລຳ ແລະ ຊາວ​ອາ​ມາ​ລະ​ໄຄ​ເທົ່າ​ນັ້ນ;"},{"vNo":"21 ","txt":"ແຕ່​ພວກ​ເຂົາ​ບໍ່​ມີ​ແຜ່ນ​ປົກ​ເອິກ ຫລື ໂລ່—ດັ່ງນັ້ນ, ພວກ​ເຂົາ​ຈຶ່ງ​ມີ​ຄວາມ​ຢ້ານ​ກົວ​ກອງທັບ​ຂອງ​ຊາວ​ນີ​ໄຟ​ຫລາຍ​ທີ່​ສຸດ ເພາະວ່າ​ເຄື່ອງ​ນຸ່ງ​ຂອງ​ພວກ​ນີ​ໄຟ, ທັງໆ​ທີ່​ຈຳນວນ​ຄົນ​ຂອງ​ພວກ​ເຂົາ​ມີ​ຫລາຍ​ກວ່າ​ຊາວ​ນີ​ໄຟ​ຕັ້ງຫລາຍ​ເທົ່າ."},{"vNo":"22 ","txt":"ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ບໍ່​ກ້າ​ມາ​ສູ້​ຮົບ​ກັບ​ຊາວ​ນີ​ໄຟ​ທີ່​ຊາຍ​ແດນ​ເຈີ​ຊອນ​ເລີຍ; ດັ່ງນັ້ນພວກ​ເຂົາ​ຈຶ່ງ​ໄດ້​ອອກ​ໄປ​ຈາກ​ແຜ່ນດິນ​ອານ​ທິ​ໂອ​ນຳ ແລະ ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ໃກ້​ຫົວ​ແມ່ນ້ຳ​ຊີ​ໂດນ, ເພື່ອ​ພວກ​ເຂົາ​ຈະ​ໄດ້​ເຂົ້າ​ໄປ​ຫາ​ແຜ່ນດິນ​ແມນ​ທາຍ ແລະ ຍຶດ​ເອົາ​ຫົວ​ເມືອງ; ເພາະ​ພວກ​ເຂົາ​ບໍ່​ຄິດ​ວ່າ​ກອງທັບ​ຂອງ​ໂມ​ໂຣ​ໄນ​ຮູ້ຈັກ​ແລ້ວ​ວ່າ ພວກ​ເຂົາ​ໄດ້​ໄປ​ທາງ​ໃດ."},{"vNo":"23 ","txt":"ແຕ່​ເຫດການ​ໄດ້​ບັງ​ເກີດ​ຂຶ້ນ, ໃນ​ທັນທີ​ທີ່​ພວກ​ເຂົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ໂມ​ໂຣ​ໄນ​ກໍ​ໄດ້​ສົ່ງ​ນັກ​ສືບ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເພື່ອ​ຕິດຕາມ​ເບິ່ງ​ຄ້າຍ​ພັກ​ຂອງ​ພວກ​ເຂົາ; ແລະ ໂມ​ໂລ​ໄນ​ຮູ້ຈັກ​ເຖິງການ​ທຳນາຍ​ຂອງ​ແອວ​ມາ, ຈຶ່ງ​ໄດ້​ສົ່ງຄົນ​ຈຳນວນ​ໜຶ່ງ​ໄປ​ຫາ​ເພິ່ນ, ໂດຍ​ປາ​ຖະໜາ​ຈະ​ໃຫ້​ເພິ່ນ​ທູນ​ຖາມ​ພຣະຜູ້​ເປັນ​ເຈົ້າວ່າ ກອງທັບ​ຂອງ​ຊາວ​ນີ​ໄຟ​ຄວນ​ຈະ​ໄປ​ສູ້​ຮົບ​ກັບ​ຊາວ​ເລ​ມັນ​ຢູ່​ບ່ອນ​ໃດ​ເພື່ອ​ປົກ​ປ້ອງຕົວ​ເອງ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ຄຳ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ​ແອວ​ມາ, ແລະ ແອວ​ມາ​ໄດ້​ບອກ​ຂ່າວ​ແກ່​ພວກ​ນຳ​ຂ່າວ​ຂອງ​ໂມ​ໂຣ​ໄນ​ວ່າ ກອງທັບ​ຂອງ​ຊາວ​ເລ​ມັນ​ກຳລັງ​ຍົກ​ທັບ​ເດີນ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ເພື່ອ​ຈະ​ໄດ້​ຂ້າມ​ມາ​ຫາ​ແຜ່ນດິນ​ແມນ​ທາຍ, ເພື່ອ​ຈະ​ໄດ້​ເລີ່ມ​ໂຈມ​ຕີ​ຜູ້ຄົນ​ທີ່​ອ່ອນ​ແອ​ກວ່າ​ພວກ​ເຂົາ. ແລະ ພວກ​ນຳ​ຂ່າວ​ໄດ້​ໄປ​ແຈ້ງ​ຕໍ່​ໂມ​ໂຣ​ໄນ."},{"vNo":"25 ","txt":"ບັດ​ນີ້​ໂມ​ໂຣ​ໄນ, ຈຶ່ງ​ໄດ້​ໃຫ້​ກອງທັບ​ສ່ວນ​ໜຶ່ງ​ຂອງ​ເພິ່ນ​ຄຸ້ມ​ກັນ​ຢູ່​ໃນ​ແຜ່ນດິນ​ເຈີ​ຊອນ, ເພາະ​ຢ້ານ​ວ່າ​ໂດຍ​ວິທີ​ໃດ​ວິທີ​ໜຶ່ງ​ຊາວ​ເລ​ມັນ​ບາງ​ຈຳນວນ​ອາດ​ຈະ​ເຂົ້າມາ​ຍຶດ​ເອົາ​ແຜ່ນດິນ​ນັ້ນ ແລະ ເຂົ້າ​ເປັນ​ເຈົ້າຂອງ, ໂມ​ໂຣ​ໄນ​ຈຶ່ງ​ໄດ້​ຍົກ​ກອງທັບ​ສ່ວນ​ທີ່​ເຫລືອ​ຢູ່​ຂອງ​ເພິ່ນ ແລະ ຂ້າມ​ໄປ​ຫາ​ແຜ່ນດິນ​ແມນ​ທາຍ."},{"vNo":"26 ","txt":"ແລະ ເພິ່ນໄດ້​ສັ່ງໃຫ້​ຜູ້ຄົນ​ທັງ​ໝົດ​ໃນ​ແຜ່ນດິນ​ສ່ວນ​ນັ້ນ​ມາ​ເຕົ້າ​ໂຮມ​ກັນ​ເພື່ອ​ຈະ​ໄດ້ຕໍ່ສູ້​ກັບ​ຊາວ​ເລ​ມັນ, ເພື່ອ​ປົກ​ປ້ອງ​ແຜ່ນ​ດິນ ແລະ ປະ​ເທດ​ຊາດ​ຂອງ​ເຂົາ​ເຈົ້າ, ແລະ ສິດທິ ແລະ ເສລີພາບ​ຂອງ​ເຂົາ​ເຈົ້າ; ດັ່ງນັ້ນ ຜູ້ຄົນ​ຈຶ່ງ​ໄດ້​ຕຽມ​ພ້ອມ​ຢູ່​ສະ​ເໝີ​ທີ່​ຈະ​ຕໍ່ສູ້​ກັບ​ຊາວ​ເລ​ມັນ​ເມື່ອ​ເວລາ​ພວກ​ເຂົາ​ເຂົ້າມາ​ໂຈມ​ຕີ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ສັ່ງ​ໃຫ້​ກອງທັບ​ຂອງ​ເພິ່ນ​ໄປ​ລີ້​ຖ້າ​ຢູ່​ໃນ​ຮ່ອມພູ ຊຶ່ງຢູ່​ໃກ້​ກັບ​ຝັ່ງ​ແມ່ນ້ຳ​ຊີ​ໂດນ, ຊຶ່ງມັນ​ຢູ່​ທາງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"28 ","txt":"ແລະ ໂມ​ໂຣ​ໄນ​ໄດ້​ວາງ​ຄົນ​ສອດ​ແນມ​ໄວ້​ໂດຍ​ຮອບ, ເພື່ອ​ເພິ່ນ​ຈະ​ໄດ້​ຮູ້ຈັກ​ວ່າ​ເວລາ​ໃດ​ຄ້າຍ​ຂອງ​ຊາວ​ເລ​ມັນ​ຈະ​ມາຕັ້ງຂຶ້ນ."},{"vNo":"29 ","txt":"ແລະ ບັດ​ນີ້, ໂມ​ໂຣ​ໄນ​ຮູ້ຈັກ​ເຈດ​ຕະນາ​ຂອງ​ຊາວ​ເລ​ມັນ, ວ່າ​ພວກ​ເຂົາ​ຢາກ​ຈະ​ທຳລາຍ​ພີ່ນ້ອງ​ຂອງ​ຕົນ, ຫລື ເພື່ອ​ຈະ​ໄດ້​ນຳ​ເອົາ​ພວກ​ເຂົາມາ​ຂຶ້ນກັບ​ພວກ​ເຂົາ ແລະ ເອົາ​ພວກ​ເຂົາ​ເຫລົ່ານັ້ນ​ມາ​ເປັນ​ຂ້າ​ທາດ ເພື່ອ​ພວກ​ເຂົາ​ເອງ​ຈະ​ໄດ້​ສະຖາປະນາ​ອານາຈັກ​ຂອງ​ຕົນ​ຂຶ້ນ ເພື່ອ​ພວກ​ເຂົາ​ຈະ​ໄດ້​ປົກຄອງ​ທົ່ວ​ແຜ່ນ​ດິນ;"},{"vNo":"30 ","txt":"ແລະ ໂດຍ​ທີ່​ເພິ່ນ​ໄດ້ຮູ້ຈັກ​ອີກ​ວ່າ ຄວາມ​ປາ​ຖະໜາ​ຢ່າງ​ດຽວ​ຂອງ​ຊາວ​ນີ​ໄຟ​ນັ້ນຄື ເພື່ອ​ປົກ​ປັກ​ຮັກສາ​ແຜ່ນດິນ​ຂອງ​ພວກ​ເຂົາ, ແລະ ເສລີພາບ​ຂອງ​ພວກ​ເຂົາ, ແລະ ສາດສະ​ໜາ​ຈັກ​ຂອງ​ພວກ​ເຂົາ, ດັ່ງນັ້ນ​ໂມ​ໂຣ​ໄນ​ຈຶ່ງ​ຄິດ​ວ່າ​ມັນ​ບໍ່​ເປັນ​ການ​ກະທຳ​ບາບ​ທີ່​ເພິ່ນ​ຈະ​ປ້ອງ​ກັນ​ຊາວ​ນີ​ໄຟ​ດ້ວຍ​ກົນອຸບາຍ; ດັ່ງນັ້ນ, ເພິ່ນ​ຈຶ່ງ​ຮູ້ຈັກ​ໂດຍ​ຄົນ​ສອດ​ແນມ​ຂອງ​ລາວ​ວ່າ ຊາວ​ເລ​ມັນ​ຈະ​ໄປ​ທາງ​ໃດ."},{"vNo":"31 ","txt":"ດັ່ງນັ້ນ, ເພິ່ນ​ຈຶ່ງ​ໄດ້​ແບ່ງ​ກອງທັບ​ຂອງ​ເພິ່ນ ແລະ ໄດ້​ນຳ​ເອົາ​ສ່ວນ​ໜຶ່ງ​ໄປ​ໃນ​ຮ່ອມພູ, ແລະ ລີ້​ຢູ່​ທາງ​ຕາ​ເວັນ​ອອກ ແລະ ທາງ​ໃຕ້​ຂອງ​ເນີນ​ພູ​ຣິບລາ;"},{"vNo":"32 ","txt":"ແລະ ສ່ວນ​ທີ່​ເຫລືອ​ນັ້ນ ເພິ່ນ​ໄດ້​ໃຫ້​ລີ້​ຢູ່​ໃນ​ຮ່ອມພູ​ທາງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ, ຈົນ​ສຸດ​ຊາຍ​ແດນ​ຂອງ​ແຜ່ນດິນ​ແມນ​ທາຍ."},{"vNo":"33 ","txt":"ເມື່ອ​ເພິ່ນ​ໄດ້​ຈັດ​ວາງ​ກອງທັບ​ຂອງ​ເພິ່ນ​ໄວ້​ຕາມ​ຄວາມ​ປາ​ຖະໜາ​ຂອງ​ເພິ່ນ​ຮຽບຮ້ອຍ​ແລ້ວ, ເພິ່ນ​ກໍ​ພ້ອມ​ແລ້ວ​ທີ່​ຈະ​ພົບ​ກັບ​ພວກ​ເຂົາ."},{"vNo":"34 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ໄດ້​ຍົກ​ກອງທັບ​ມາ​ທາງ​ເໜືອ​ຂອງ​ເນີນ​ພູ, ຊຶ່ງ​ກອງ​ທັບ​ສ່ວນ​ໜຶ່ງ​ຂອງ​ໂມ​ໂຣ​ໄນ​ໄດ້​ລີ້​ຖ້າ​ຢູ່​ແລ້ວ."},{"vNo":"35 ","txt":"ແລະ ເວລາ​ທີ່​ຊາວ​ເລ​ມັນ​ຜ່ານ​ເນີນ​ພູ​ຣິບລາ, ແລະ ມາ​ຮອດ​ຮ່ອມພູ, ແລະ ກຳລັງ​ຈະ​ຂ້າມ​ແມ່ນ້ຳ​ຊີ​ໂດນ​ຢູ່​ນັ້ນ, ກອງທັບ​ຂອງ​ໂມ​ໂຣ​ໄນ​ຊຶ່ງ​ລີ້​ຖ້າ​ຢູ່​ທາງ​ໃຕ້​ຂອງ​ເນີນ​ພູ ຊຶ່ງ​ນຳ​ໂດຍ​ຄົນ​ຜູ້​ໜຶ່ງ​ຊື່​ວ່າ​ ລີ​ໄຮ, ແລະ ລາວ​ໄດ້​ນຳ​ເອົາ​ກອງທັບ​ຂອງ​ລາວ​ອອກ​ມາ ແລະ ລ້ອມ​ຊາວ​ເລ​ມັນ​ໄວ້​ທາງ​ຕາ​ເວັນ​ອອກ​ທາງ​ດ້ານ​ຫລັງ."},{"vNo":"36 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຊາວ​ເລ​ມັນ​ເຫັນ​ກອງທັບ​ຊາວ​ນີ​ໄຟ​ເຂົ້າ​ໂຈມ​ຕີ​ຂ້າງ​ຫລັງ, ພວກ​ເຂົາ​ຈຶ່ງ​ໄດ້​ຫັນ​ກັບ​ຄືນ​ໄປ ແລະ ເລີ່ມ​ຕໍ່​ສູ້​ກັບ​ກອງ​ທັບ​ຂອງ​ລີ​ໄຮ."},{"vNo":"37 ","txt":"ແລະ ການ​ຕາຍ​ໄດ້​ທະວີ​ຂຶ້ນທັງ​ສອງ​ຝ່າຍ, ແຕ່​ວ່າການ​ຕາຍ​ຂອງ​ຝ່າຍ​ຊາວ​ເລ​ມັນ​ເປັນ​ໜ້າ​ຢ້ານ​ກົວ​ຫລາຍ​ທີ່ສຸດ, ເພາະວ່າ​ຄວາມ​ເປືອຍ​ເປົ່າ​ຂອງ​ພວກ​ເຂົາ​ທີ່​ຮັບ​ການ​ຟັນ​ຢ່າງ​ໜັກ​ຂອງ​ຊາວນີ​ໄຟ​ດ້ວຍ​ດາບ ແລະ ຖືກ​ແທງ​ດ້ວຍ​ຫອກ, ຄື​ທຸກ​ເທື່ອ​ທີ່​ໄດ້​ຟັນ​ລົງ​ໄປ​ຕ້ອງ​ໄດ້​ຂ້າ​ເກືອບ​ທຸກ​ເທື່ອ."},{"vNo":"38 ","txt":"ສ່ວນ​ໃນ​ບັນດາ​ຊາວ​ນີ​ໄຟ​ນັ້ນ, ດົນໆ​ຈຶ່ງ​ຕາຍ​ຄົນ​ໜຶ່ງ​ດ້ວຍ​ດາບ ແລະ ດ້ວຍ​ການ​ເສຍ​ເລືອດ, ໂດຍ​ທີ່​ພວກ​ເຂົາ​ມີ​ເຄື່ອງ​ປ້ອງ​ກັນ​ພາກ​ສ່ວນ​ສຳຄັນ​ຂອງ​ຮ່າງກາຍ, ແລະ ພາກ​ສ່ວນ​ສຳຄັນ​ທີ່​ສຸດ​ຂອງ​ຮ່າງກາຍ​ກໍ​ມີ​ເຄື່ອງ​ປ້ອງ​ກັນ​ໃຫ້​ພົ້ນຈາກ​ການ​ຟັນ​ຂອງ​ຊາວ​ເລ​ມັນ, ໂດຍ​ມີ​ແຜ່ນ​ປົກ​ເອິກ ແລະ ເຄື່ອງ​ປ້ອງ​ກັນ​ແຂນ ແລະ ປ້ອງ​ກັນ​ຫົວ​ຂອງ​ພວກ​ເຂົາ; ດ້ວຍ​ເຫດ​ນີ້ ຊາວ​ນີ​ໄຟ​ຈຶ່ງ​ໄດ້​ຂ້າ​ຊາວ​ເລ​ມັນ​ຢ່າງ​ຫລວງຫລາຍ."},{"vNo":"39 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ມີ​ຄວາມ​ຢ້ານ​ກົວ​ຫລາຍ, ເພາະ​ຄວາມ​ພິນາດ​ອັນ​ໃຫຍ່​ຫລວງ​ໃນ​ບັນດາ​ພວກ​ເຂົາ, ຈົນ​ວ່າ​ພວກ​ເຂົາ​ໄດ້​ເລີ່ມ​ປົບ​ໜີ​ໄປ​ທາງ​ແມ່ນ້ຳ​ຊີ​ໂດນ."},{"vNo":"40 ","txt":"ແລະ ພວກ​ເຂົາ​ຖືກ​ລີ​ໄຮ ແລະ ທະ​ຫານ​ຂອງ​ລາວ​ໄລ່​ຕິດຕາມ​ໄປ; ແລະ ພວກ​ເຂົາ​ຖືກ​ລີ​ໄຮ​ໄລ່​ລົງ​ໄປ​ໃນ​ນ້ຳ​ຊີ​ໂດນ ແລະ ພວກ​ເຂົາ​ໄດ້​ຂ້າມ​ນ້ຳ​ຊີ​ໂດນ​ໄປ. ແລະ ລີ​ໄຮ​ສັ່ງ​ໃຫ້​ກອງທັບ​ຂອງ​ລາວ​ຢຸດ​ທີ່​ຝັ່ງ​ແມ່​ນ້ຳ​ຊີ​ໂດນ​ບໍ່​ໃຫ້​ຂ້າມ​ໄປ."},{"vNo":"41 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ ແລະ ກອງທັບ​ຂອງ​ເພິ່ນ​ໄດ້​ພົບ​ກັບ​ຊາວ​ເລ​ມັນ​ໃນ​ຮ່ອມພູ​ທາງ​ຝັ່ງ​ແມ່ນ້ຳ​ຊີ​ໂດນ​ເບື້ອງ​ນັ້ນ ແລະ ເລີ່ມ​ໂຈມ​ຕີ ແລະ ຂ້າ​ຟັນ​ພວກ​ເຂົາ."},{"vNo":"42 ","txt":"ແລະ ຊາວ​ເລ​ມັນ​ໄດ້​ປົບ​ໜີ​ໄປ​ທາງ​ໜ້າ​ຂອງ​ພວກ​ເຂົາ, ໄປ​ທາງ​ແຜ່ນ​ດິນ​ແມນ​ທາຍ; ແລະ ພວກ​ເຂົາ​ໄດ້​ພົບ​ກັບ​ກອງທັບ​ຂອງ​ໂມ​ໂຣ​ໄນ​ອີກ."},{"vNo":"43 ","txt":"ບັດ​ນີ້​ເມື່ອ​ເປັນ​ດັ່ງ​ນີ້​ແລ້ວ ຊາວ​ເລ​ມັນ​ຈຶ່ງ​ໄດ້​ຕໍ່ສູ້​ຈົນ​ສຸດ​ກຳລັງ; ແທ້​ຈິງ​ແລ້ວ, ມັນ​ບໍ່​ເຄີຍ​ມີ​ຈັກ​ເທື່ອ​ທີ່​ຊາວ​ເລ​ມັນ​ຈະ​ຕໍ່ສູ້​ດ້ວຍ​ກຳລັງ ແລະ ດ້ວຍ​ຄວາມ​ກ້າຫານ​ອັນ​ໃຫຍ່ຫລວງ​ພຽງ​ນີ້, ບໍ່​ມີ​ຈັກ​ເທື່ອ, ບໍ່​ເຄີຍ​ມີ​ເລີຍຕັ້ງ​ແຕ່​ຕົ້ນມາ."},{"vNo":"44 ","txt":"ແລະ ພວກ​ເຂົາ​ໄດ້​ຮັບ​ກຳລັງ​ໃຈ​ຈາກ​ຊາວ​ໂຊ​ລຳ ແລະ ຊາວ​ອາ​ມາ​ລະ​ໄຄ, ຜູ້​ທີ່​ເປັນ​ນາຍ​ທະຫານ​ຊັ້ນຫົວໜ້າ ແລະ ຜູ້ນຳ​ຂອງ​ພວກ​ເຂົາ, ແລະ ຈາກ​ເຊ​ລາ​ເຮັມນາ ຜູ້​ເປັນ​ຫົວໜ້າ​ນາຍ​ທະຫານ​ຂອງ​ພວກ​ເຂົາ, ຫລື ຫົວໜ້າ​ຜູ້ນຳ ແລະ ຜູ້​ບັງຄັບ​ບັນຊາ​ຂອງ​ພວກ​ເຂົາ; ແທ້​ຈິງ​ແລ້ວ, ພວກ​ເຂົາ​ໄດ້​ຕໍ່ສູ້​ຄື​ກັນ​ກັບ​ມັງກອນ, ແລະ ຊາວ​ນີ​ໄຟ​ຫລາຍ​ຄົນ​ໄດ້​ຖືກ​ຂ້າ​ຕາຍ​ດ້ວຍ​ມື​ຂອງ​ພວກ​ເຂົາ, ແທ້​ຈິງ​ແລ້ວ, ເພາະວ່າ​ພວກ​ເຂົາ​ໄດ້​ຟັນ​ເຄື່ອງ​ປ້ອງ​ກັນ​ຫົວ​ເປັນ​ຈຳນວນ​ຫລວງຫລາຍ​ຂອງ​ຊາວ​ນີ​ໄຟ​ຂາດ​ອອກ​ເປັນ​ສອງ​ຕ່ອນ, ແລະ ພວກ​ເຂົາ​ໄດ້​ແທງ​ແຜ່ນ​ປົກ​ເອິກ​ຂອງ​ຊາວ​ນີ​ໄຟ​ຊອດ, ແລະ ພວກ​ເຂົາ​ໄດ້​ຟັນ​ແຂນ​ຂອງ​ຊາວ​ນີ​ໄຟ​ຂາດ​ຫລາຍ​ແຂນ, ແລະ ຊາວ​ເລ​ມັນ​ໄດ້​ຟັນ​ລົງ​ດ້ວຍ​ຄວາມ​ຄຽດ​ແຄ້ນ​ທີ່​ສຸດ​ຂອງ​ພວກ​ເຂົາ."},{"vNo":"45 ","txt":"ເຖິງ​ຢ່າງ​ໃດ​ກໍ​ຕາມ, ຊາວ​ນີ​ໄຟ​ຍັງ​ໄດ້​ຮັບ​ກຳລັງ​ໃຈ​ດ້ວຍ​ອຸດົມ​ການ​ທີ່​ດີ​ກວ່າ, ເພາະວ່າ​ພວກ​ເຂົາ​ບໍ່​ໄດ້​ຕໍ່ສູ້​ເພື່ອ​ກະສັດ ຫລື​ວ່າ​ເພື່ອ​ອຳນາດ​ໃດໆ ແຕ່​ພວກ​ເຂົາ​ໄດ້​ຕໍ່ສູ້​ເພື່ອ​ບ້ານ​ເຮືອນ​ຂອງ​ພວກ​ເຂົາ ແລະ ເພື່ອເສລີພາບ​ຂອງ​ພວກ​ເຂົາ, ແລະ ເພື່ອ​ເມຍ​ຂອງ​ພວກ​ເຂົາ ແລະ ເພື່ອ​ລູກ​ຂອງ​ພວກ​ເຂົາ, ແລະ ເພື່ອ​ທຸກ​ສິ່ງ​ທຸກ​ຢ່າງ​ຂອງ​ພວກ​ເຂົາ, ແທ້​ຈິງ​ແລ້ວ, ແມ່ນ​ເພື່ອ​ສິດທິ​ແຫ່ງ​ການ​ນະມັດສະການ ແລະ ເພື່ອ​ສາດສະ​ໜາ​ຈັກ​ຂອງ​ພວກ​ເຂົາ​ນຳ​ອີກ."},{"vNo":"46 ","txt":"ແລະ ພວກ​ເຂົາ​ໄດ້​ເຮັດ​ທຸກ​ສິ່ງ​ທຸກ​ຢ່າງ​ທີ່​ພວກ​ເຂົາ​ຮູ້​ວ່າ​ອັນ​ໃດ​ເປັນ​ໜ້າ​ທີ່ ຊຶ່ງພວກ​ເຂົາ​ໄດ້​ເປັນ​ໜີ້ພຣະ​ເຈົ້າຂອງ​ພວກ​ເຂົາ​ຢູ່; ເພາະວ່າ​ພຣະ​ຜູ້​ເປັນ​ເຈົ້າ​ໄດ້​ກ່າວ​ກັບ​ພວກ​ເຂົາ ແລະ ບັນພະບຸລຸດ​ຂອງ​ພວກ​ເຂົາ​ນຳ​ອີກ​ວ່າ: ຕາບ​ໃດ​ທີ່​ເຈົ້າ​ບໍ່​ມີ​ຄວາມ​ຜິດ​ຍ້ອນ​ການ​ຮຸກ​ຮານ​ເທື່ອ​ທຳ​ອິດ, ຫລື ເທື່ອ​ທີ​ສອງ, ຕາບນັ້ນ​ເຮົາ​ຈະ​ບໍ່​ຍອມ​ໃຫ້​ເຈົ້າຖືກ​ຂ້າ​ດ້ວຍ​ມື​ສັດຕູ​ຂອງ​ເຈົ້າ."},{"vNo":"47 ","txt":"ແລະ ອີກ​ເທື່ອ​ໜຶ່ງ, ພຣະ​ຜູ້​ເປັນ​ເຈົ້າ​ໄດ້​ກ່າວ​ວ່າ: ເຈົ້າຈົ່ງ​ປ້ອງ​ກັນ​ຄອບ​ຄົວ​ຂອງ​ເຈົ້າ ຈົນ​ເຖິງ​ການ​ນອງ​ເລືອດ. ດັ່ງນັ້ນ ຍ້ອນ​ວ່າ​ອຸດົມ​ການ​ອັນ​ນີ້ ຊາວ​ນີ​ໄຟ​ຈຶ່ງ​ມີ​ກຳລັງ​ໃຈ​ຕໍ່ສູ້​ກັບ​ຊາວ​ເລ​ມັນ ເພື່ອ​ປ້ອງ​ກັນ​ຕົວ​ເອງ, ແລະ ຄອບ​ຄົວ​ຂອງ​ພວກ​ເຂົາ, ແລະ ແຜ່ນດິນ​ຂອງ​ພວກ​ເຂົາ, ແລະ ປະ​ເທດ​ຊາດ​ຂອງ​ພວກ​ເຂົາ, ແລະ ສິດທິ​ຂອງ​ພວກ​ເຂົາ, ແລະ ສາ​ດ​ສະ​ໜ​າ​ຂອງ​ພວກ​ເຂົາ."},{"vNo":"48 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຄົນ​ຂອງ​ໂມ​ໂຣ​ໄນ​ໄດ້​ເຫັນ​ຄວາມ​ເປັນ​ໜ້າ​ຢ້ານ​ກົວ ແລະ ຄວາມ​ຄຽດ​ແຄ້ນ​ຂອງ​ຊາວ​ເລມັນ ພວກ​ເຂົາ​ກໍ​ເກືອບ​ຈະ​ປົບ​ໜີ​ໄປ​ຈາກ​ພວກນັ້ນ. ແລະ ໂມ​ໂຣ​ໄນ​ໂດຍ​ທີ່​ເຫັນ​ເຈດ​ຕະນາຂອງ​ພວກ​ເຂົາ ຈຶ່ງ​ໄດ້​ອອກ​ຄຳ​ສັ່ງ​ໂດຍ​ໃຫ້​ກຳລັງ​ໃຈ​ພວກ​ເຂົາດ້ວຍ​ຄວາມ​ຄິດ​ດັ່ງ​ນີ້—​ແທ້​ຈິງ​ແລ້ວ, ຄວາມຄິດ​ເຖິງ​ແຜ່ນດິນຂອງ​ພວກ​ເຂົາ, ເສລີພາບ​ຂອງ​ພວກ​ເຂົາ, ແທ້​ຈິ​ງ​ແລ້ວ, ອິດ​ສະລະ​ພາບ​ຂອງ​ພວກ​ເຂົາ​ຈາກ​ການ​ເປັນ​ຂ້າ​ທາດ."},{"vNo":"49 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຫັນ​ກັບ​ຄືນ​ໄປ​ຕໍ່ສູ້ກັບ​ຊາວ​ເລ​ມັນ, ແລະ ພວກ​ເຂົາ​ໄດ້​ຮ້ອງ​ອອກ​ມາ​ເພື່ອ​ທູນ​ຂໍ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ເປັນ​ສຽງ​ດຽວ​ກັນ, ເພື່ອ​ເສລີພາບຂອງ​ພວກ​ເຂົາ ແລະ ເພື່ອ​ອິດ​ສະລະ​ພາບຂອງ​ພວກ​ເຂົາ​ຈາກ​ການ​ເປັນ​ຂ້າ​ທາດ."},{"vNo":"50 ","txt":"ແລະ ພວກ​ເຂົາ​ເລີ່ມ​ຢືນ​ຕໍ່ສູ້​ກັບ​ຊາວ​ເລ​ມັນ​ດ້ວຍ​ພະລັງ; ແລະ ໃນ​ຕອນ​ທີ່​ພວກ​ເຂົາ​ກຳລັງ​ຮ້ອງ​ທູນ​ຂໍ​ຕໍ່​ພຣະຜູ້​ເປັນ​ເຈົ້າ​ເພື່ອ​ອິດ​ສະລະ​ພາບ​ຂອງ​ຕົນ​ຢູ່​ນັ້ນ, ຊາວ​ເລ​ມັນ​ກໍ​ເລີ່ມ​ຖອຍ​ໜີ​ໄປ​ຕໍ່​ໜ້າ​ຂອງ​ພວກ​ເຂົາ; ແລະ ພວກ​ເຂົາ​ໄດ້​ໜີ​ໄປ​ຈົນ​ເຖິງ​ແມ່ນ້ຳ​ຊີ​ໂດນ."},{"vNo":"51 ","txt":"ບັດ​ນີ້, ຊາວ​ເລ​ມັນມີ​ຈຳນວນ​ຫລາຍ​ກວ່າ, ແທ້​ຈິງ​ແລ້ວ, ຫລາຍ​ກວ່າ​ຕັ້ງສອງ​ເທົ່າ​ຂອງ​ຈຳນວນ​ຂອງ​ຊາວ​ນີ​ໄຟ; ປານ​ນັ້ນ, ພວກ​ເຂົາ​ຍັງ​ຖືກ​ໄລ່​ເຖິງ​ຂະໜາດ​ທີ່​ພວກ​ເຂົາ​ຕ້ອງ​ໄປເຕົ້າ​ໂຮມ​ກັນ​ເປັນ​ກອງ​ດຽວ​ຢູ່​ໃນ​ຮ່ອມພູ​ເທິງ​ຝັ່ງ​ແມ່ນ້ຳ​ຊີ​ໂດນ."},{"vNo":"52 ","txt":"ດັ່ງນັ້ນກອງທັບ​ຂອງ​ໂມ​ໂຣ​ໄນ​ຈຶ່ງ​ອ້ອມ​ພວກ​ເຂົາ​ໄວ້​ທັງ​ສອງ​ຝັ່ງ​ແມ່ນ້ຳ, ຈົ່ງ​ເບິ່ງ, ທາງ​ຕາ​ເວັນ​ອອກ​ກໍ​ມີ​ຄົນ​ຂອງ​ລີ​ໄຮ​ເຕັມ​ຢູ່."},{"vNo":"53 ","txt":"ດັ່ງນັ້ນ ເວລາ​ເຊລາ​ເຮັມນາ​ເຫັນ​ຄົນ​ຂອງ​ລີ​ໄຮ​ຢູ່​ທາງ​ຕາ​ເວັນ​ອອກ​ຂອງ​ແມ່ນ້ຳ​ຊີ​ໂດນ, ແລະ ກອງທັບ​ຂອງ​ໂມ​ໂຣ​ໄນ​ຢູ່​ທາງ​ຕາ​ເວັນ​ຕົກ​ຂອງ​ແມ່ນ້ຳ​ຊີ​ໂດນ, ແລະ ເຫັນ​ວ່າ​ເຂົາ​ຖືກ​ຊາວ​ນີ​ໄຟ​ລ້ອມ ກໍ​ເກີດ​ມີ​ຄວາມ​ຢ້ານ​ກົວ ແລະ ຕົກ​ໃຈ​ຫລາຍ​ຂຶ້ນ."},{"vNo":"54 ","txt":"ບັດ​ນີ້​ໂມ​ໂຣ​ໄນ, ເມື່ອ​ເຫັນ​ຄວາມ​ຢ້ານ​ກົວ​ຂອງ​ຊາວ​ເລ​ມັນ, ແລ້ວ​ເພິ່ນ​ກໍ​ສັ່ງ​ໃຫ້​ຄົນ​ຂອງ​ເພິ່ນ​ຢຸດ​ການ​ຂ້າ​ຟັນລົງ."}]}