{"heading":"ຄວາມ​ຮຸກຮານ​ຂອງ​ຊາວ​ເລ​ມັນ​ແຜ່​ຂະຫຍາຍ​ອອກ​ໄປ—ລູກ​ຫລານ​ຂອງ​ພວກ​ປະ​ໂລຫິດ​ຂອງ​ກະສັດ​ໂນ​ອາ​ຖືກ​ຂ້າ​ຕາຍ​ດັ່ງ​ທີ່​ອະ​ບີ​ນາ​ໄດ​ໄດ້​ທຳນາຍ​ໄວ້—ຊາວ​ເລ​ມັນ​ຫລາຍ​ຄົນ​ໄດ້​ປ່ຽນ​ໃຈ​ເຫລື້ອມ​ໃສ ແລະ ເຂົ້າມາ​ຮ່ວມ​ກັບ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ—ພວກ​ເຂົາ​ເຊື່ອ​ໃນ​ພຣະ​ຄຣິດ ແລະ ຮັກສາ​ກົດ​ຂອງ​ໂມ​ເຊ. ປະມານ 90–77 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":24,"nextNo":26,"chapterTitle":"ແອວ​ມາ 25","prevTitle":"ແອວ​ມາ 24","nextTitle":"ແອວ​ມາ 26","verses":[{"vNo":1,"txt":"ແລະ ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ເຫລົ່ານັ້ນ ໄດ້​ມີ​ຄວາມ​ຄຽດ​ແຄ້ນ​ທີ່​ສຸດ ເພາະວ່າ​ພີ່ນ້ອງ​ຂອງ​ຕົນ​ຖືກ​ຂ້າ​ຕາຍ ດັ່ງນັ້ນພວກ​ເຂົາ​ຈຶ່ງ​ສາບານ​ວ່າ​ຈະ​ແກ້​ແຄ້ນ​ຊາວ​ນີ​ໄຟ; ແຕ່​ວ່າ​ພວກ​ເຂົາ​ຈະ​ບໍ່​ພະຍາຍາມ​ຂ້າ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ ອີກ​ຕໍ່​ໄປ​ໃນ​ເວລາ​ນັ້ນ."},{"vNo":2,"txt":"ແຕ່​ພວກ​ເຂົາ​ໄດ້​ຍົກ​ກອງທັບ​ຂ້າມ​ໄປ​ໃນ​ຊາຍ​ແດນ​ຂອງ​ແຜ່ນດິນ​ເຊ​ລາ​ເຮັມລາ, ແລະ ເຂົ້າ​ມາ​ໂຈມ​ຕີ​ຜູ້ຄົນ ຊຶ່ງ​ຢູ່​ໃນ​ແຜ່ນດິນ​ອຳ​ໂມນ​ໄນ​ຮາ ແລະ ທຳ​ລາຍ​ພວກ​ເຂົາ."},{"vNo":3,"txt":"ແລະ ຫລັງ​ຈາກ​ນັ້ນ, ພວກ​ເຂົາ​ໄດ້​ມີ​ການ​ສູ້​ຮົບ​ກັບ​ຊາວ​ນີ​ໄຟ​ຫລາຍ​ຄັ້ງ, ຊຶ່ງພວກ​ເຂົາ​ໄດ້​ຖືກ​ຂັບ​ໄລ່​ອອກ​ໄປ ແລະ ຖືກຂ້າ​ຕາຍ."},{"vNo":4,"txt":"ແລະ ບັນດາ​ຊາວ​ເລ​ມັນ​ເກືອບ​ທັງ​ໝົດ​ທີ່​ຖືກ​ຂ້າ​ຕາຍ​ນັ້ນ​ເປັນ​ລູກ​ຫລານ​ຂອງ​ອະມິ​ວລອນ ແລະ ພີ່ນ້ອງ​ຂອງ​ພວກ​ເຂົາ​ຜູ້​ເປັນ​ພວກ​ປະ​ໂລຫິດ​ຂອງ​ໂນ​ອາ, ແລະ ພວກ​ເຂົາ​ເຫລົ່ານັ້ນຖືກ​ຂ້າ​ຕາຍ​ດ້ວຍ​ນ້ຳມື​ຂອງ​ຊາວ​ນີ​ໄຟ;"},{"vNo":5,"txt":"ແລະ ພວກ​ທີ່​ຍັງ​ເຫລືອ​ຢູ່​ນັ້ນ​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ທາງ​ຕາ​ເວັນ​ອອກ ແລະ ໄປ​ຍາດ​ແຍ່ງ​ເອົາ​ອຳນາດ ແລະ ສິດ​ປົກຄອງ​ຂອງ​ຊາວ​ເລ​ມັນ, ຈຶ່ງ​ເຮັດ​ໃຫ້​ຊາວ​ເລ​ມັນ​ຫລາຍ​ຄົນ​ຖືກ​ຂ້າ​ຕາຍ​ດ້ວຍ​ໄຟ ເພາະ​ຄວາມ​ເຊື່ອ​ຖື​ຂອງ​ພວກ​ເຂົາ—"},{"vNo":6,"txt":"ຫລັງ​ຈາກ​ທີ່​ພວກ​ເຂົາ​ໄດ້​ຮັບ​ການ​ສູນ​ເສຍ​ຢ່າງ​ໜັກ ແລະ ມີ​ຄວາມ​ທຸກ​ທໍລະມານ​ນັ້ນ​ຫລາຍ​ຄົນ​ກໍ​ເລີ່ມ​ສຳນຶກ​ໃນ​ຄວາມ​ຊົງ​ຈຳ​ເຖິງ​ຄວາມ​ເວົ້າ​ຂອງ​ອາ​ໂຣນ ແລະ ພີ່ນ້ອງ​ຂອງ​ລາວ ຊຶ່ງ​ໄດ້​ສິດສອນ​ໄວ້​ໃນ​ແຜ່ນດິນ​ຂອງ​ພວກ​ເຂົາ; ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ບໍ່​ເຊື່ອ​ຖື​ໃນ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາ ແລະ ກັບ​ມາ​ເຊື່ອ​ຖື​ໃນ​ພຣະຜູ້​ເປັນ​ເຈົ້າ, ແລະ​ວ່າ​ພຣະ​ອົງ​ໄດ້​ປະທານ​ອຳນາດ​ອັນ​ຍິ່ງ​ໃຫຍ່​ໃຫ້​ແກ່​ຊາວ​ນີ​ໄຟ; ແລະ ມີ​ຫລາຍ​ຄົນ​ໃນ​ພວກ​ເຂົາ​ໄດ້​ປ່ຽນ​ໃຈ​ເຫລື້ອມ​ໃສ​ດັ່ງ​ນີ້​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":7,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ທີ່​ປົກຄອງ​ທີ່​ຍັງ​ເຫລືອ​ຢູ່ ຊຶ່ງ​ເປັນ​ລູກ​ຫລານ​ຂອງ​ອະມິ​ວລອນ ໄດ້​ເຮັດ​ໃຫ້​ພວກ​ເຂົາ​ເຫລົ່ານັ້ນຕາຍ, ແທ້​ຈິງ​ແລ້ວ, ແມ່ນ​ຄົນ​ທັງ​ໝົດ​ທີ່​ເຊື່ອ​ຖື​ໃນ​ເລື່ອງ​ເຫລົ່າ​ນີ້."},{"vNo":8,"txt":"ບັດ​ນີ້ການ​ຕາຍ​ນີ້​ເປັນສາ​ເຫດ​ໃຫ້​ພີ່ນ້ອງ​ຂອງ​ພວກ​ເຂົາ​ຫລາຍ​ຄົນ​ຖືກ​ຍຸ​ຍົງ​ໃຫ້​ຄຽດ​ແຄ້ນ ແລະ ເລີ່ມ​ມີ​ການ​ຜິດ​ຖຽງ​ກັນ​ຂຶ້ນ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ຊາວ​ເລ​ມັນ​ເລີ່ມ​ຕາມ​ຂ້າ​ລູກ​ຫລານ​ຂອງ​ອະມິ​ວລອນ ແລະ ພີ່ນ້ອງ​ຂອງ​ພວກ​ເຂົາ ແລະ ເລີ່ມ​ຂ້າ​ພວກ​ເຂົາ; ແລະ ພວກ​ເຂົາ​ກໍ​ໄດ້​ປົບ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ທາງ​ຕາ​ເວັນ​ອອກ."},{"vNo":9,"txt":"ແລະ ຈົ່ງ​ເບິ່ງ ພວກ​ເຂົາ​ຖືກ​ຊາວ​ເລ​ມັນ​ຕາມ​ຂ້າ​ຈົນ​ເຖິງ​ມື້​ນີ້. ດັ່ງນັ້ນຄຳ​ເວົ້າຂອງ​ອະ​ບີ​ນາ​ໄດ​ຈຶ່ງ​ເປັນຄວາມ​ຈິງ​ຂຶ້ນມາ​ແນວ​ນີ້, ຊຶ່ງ​ເພິ່ນ​ໄດ້​ເວົ້າ​ໄວ້​ກ່ຽວ​ກັບ​ລູກ​ຫລານ​ຂອງ​ພວກ​ປະ​ໂລຫິດ ຜູ້​ທີ່​ເຮັດ​ໃຫ້​ເພິ່ນ​ຕ້ອງ​ໄດ້​ຮັບ​ຄວາມ​ຕາຍ​ດ້ວຍ​ໄຟ."},{"vNo":10,"txt":"ເພາະ​ເພິ່ນ​ໄດ້​ເວົ້າກັບ​ພວກ​ເຂົາ​ວ່າ: ສິ່ງ​ໃດ​ກໍ​ຕາມ​ທີ່​ພວກ​ເຈົ້າກະທຳ​ຕໍ່​ຂ້າພະ​ເຈົ້າ ນີ້​ຈະ​ເປັນ​ແບບຢ່າງ​ຂອງ​ສິ່ງ​ທີ່​ຈະ​ມາ​ເຖິງ."},{"vNo":11,"txt":"ແລະ ບັດ​ນີ້ອະ​ບີ​ນາ​ໄດ​ເປັນ​ຄົນ​ທຳ​ອິດ​ທີ່​ຕ້ອງ​ຮັບ​ຄວາມ​ຕາຍ​ດ້ວຍ​ໄຟ; ຍ້ອນ​ວ່າ​ຄວາມ​ເຊື່ອ​ຖື​ຂອງ​ເພິ່ນ​ໃນ​ພຣະ​ເຈົ້າ; ບັດ​ນີ້ ນີ້​ຄື​ສິ່ງ​ທີ່​ເພິ່ນ​ໝາຍ​ເຖິງ​ຄື ຫລາຍ​ຄົນ​ຈະ​ຕ້ອງ​ໄດ້​ຮັບ​ຄວາມ​ຕາຍ​ດ້ວຍ​ໄຟ​ຄື​ກັນ​ກັບ​ທີ່​ເພິ່ນ​ໄດ້​ຮັບ."},{"vNo":12,"txt":"ແລະ ເພິ່ນ​ໄດ້​ເວົ້າກັບ​ພວກ​ປະ​ໂລຫິດ​ຂອງ​ໂນ​ອາ​ວ່າ ລູກ​ຫລານ​ຂອງ​ພວກ​ເຂົາ​ຈະ​ເຮັດ​ໃຫ້​ຄົນ​ເປັນ​ຈຳນວນ​ຫລວງ​ຫລາຍ​ທີ່​ຈຳ​ເປັນ​ຕ້ອງ​ຕາຍ​ໃນ​ວິທີ​ດຽວ​ກັບ​ເພິ່ນ, ແລະວ່າ​ພວກ​ເຂົາ​ຈະ​ແຕກ​ພັດ​ພາກ​ຈາກ​ກັນ​ໄປ​ທົ່ວທີບ ແລະ ຖືກ​ຂ້າ​ຕາຍ​ຄື​ກັນ​ກັບ​ແກະ​ທີ່​ບໍ່​ມີ​ຄົນ​ລ້ຽງ, ຖືກ​ຂັບ​ໄລ່​ໄປ ແລະ ຖືກ​ສັດປ່າ​ຂ້າ​ຕາຍ​ອີກ; ແລະ ບັດ​ນີ້​ຈົ່ງ​ເບິ່ງ, ຄຳ​ເວົ້າ​ເຫລົ່າ​ນີ້​ໄດ້​ປະກົດ​ເປັນ​ຄວາມ​ຈິງ​ແລ້ວ, ເພາະ​ວ່າ​ພວກ​ເຂົາ​ຖືກ​ຊາວ​ເລ​ມັນ​ຂັບ​ໄລ່​ໄປ ແລະ​ຖືກ​ລ່າ ແລະ ຖືກ​ທຸບ​ຕີ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ຊາວ​ເລມັນ​ເຫັນ​ວ່າ​ຕົນ​ເອງ​ເອົາ​ຊະນະ​ຊາວ​ນີ​ໄຟ​ບໍ່​ໄດ້ ພວກ​ເຂົາ​ຈຶ່ງ​ໄດ້​ກັບ​ຄືນ​ໄປ​ຫາ​ແຜ່ນດິນ​ຂອງ​ຕົນ​ອີກ; ແລະ ຫລາຍ​ຄົນ​ໄດ້​ຂ້າມ​ມາ​ຢູ່​ໃນ​ແຜ່ນດິນ​ອິດ​ຊະ​ມາ​ເອນ ແລະ ຢູ່​ໃນ​ແຜ່ນດິນ​ນີ​ໄຟ; ແລະ ໄດ້​ລວມຕົວ​ເຂົ້າກັບ​ຜູ້ຄົນ​ຂອງ​ພຣະ​ເຈົ້າ, ຊຶ່ງ​ເປັນ​ຜູ້ຄົນ​ຂອງ​ອານ​ໄທ-ນີ​ໄຟ-ລີ​ໄຮ."},{"vNo":14,"txt":"ແລະ ພວກ​ເຂົາ​ໄດ້​ຝັງ​ອາວຸດ​ແຫ່ງ​ສົງຄາມ​ຂອງ​ພວກ​ເຂົາ​ໄວ້, ຄື​ກັນ​ກັບ​ພີ່ນ້ອງ​ຂອງ​ພວກ​ເຂົາ​ໄດ້​ກະທຳ​ໄປ, ແລະ ພວກ​ເຂົາ​ເລີ່ມ​ເປັນ​ຄົນ​ຊອບ​ທຳ; ແລະ ພວກ​ເຂົາ​ໄດ້​ເດີນ​ຕາມ​ທາງ​ຂອງ​ພຣະຜູ້​ເປັນ​ເຈົ້າ, ແລະ ຍຶດໝັ້ນ​ໃນ​ການ​ຮັກສາ​ພຣະ​ບັນຍັດ ແລະ ກົດ​ຂອງ​ພຣະ​ອົງ."},{"vNo":15,"txt":"ແທ້​ຈິງ​ແລ້ວ, ແລະ ພວກ​ເຂົາ​ໄດ້​ຮັກສາ​ກົດ​ຂອງ​ໂມ​ເຊ. ເພາະ​ມັນ​ເປັນ​ການ​ສົມຄວນ​ທີ່​ພວກ​ເຂົາ​ຕ້ອງ​ຮັກສາ​ກົດ​ຂອງ​ໂມ​ເຊ​ໄວ້, ເພາະມັນຍັງບໍ່​ສົມບູນ. ແຕ່​ເຖິງ​ແມ່ນ​ມີ​ກົດ​ຂອງ​ໂມ​ເຊ ພວກ​ເຂົາ​ຍັງ​ໄດ້​ມຸ້ງ​ຫາ​ການສະ​ເດັດ​ມາ​ຂອງ​ພຣະ​ຄຣິດ ໂດຍ​ຖື​ວ່າ​ກົດ​ຂອງ​ໂມ​ເຊ​ເປັນ​ແບບ​ໜຶ່ງ​ຂອງ​ການສະ​ເດັດ​ມາ​ຂອງ​ພຣະ​ອົງ, ແລະ ໂດຍ​ເຊື່ອ​ວ່າພວກ​ເຂົາ​ຕ້ອງ​ຮັກສາ​ການ​ປະຕິບັດ​ພາຍ​ນອກ​ເຫລົ່ານັ້ນ​ໄວ້​ຈົນ​ເຖິງ​ເວລາ​ທີ່​ພຣະ​ອົງ​ຈະ​ເປັນ​ທີ່​ເປີດ​ເຜີຍ​ແກ່​ພວກ​ເຂົາ."},{"vNo":16,"txt":"ບັດ​ນີ້ພວກ​ເຂົາບໍ່​ຄິດ​ວ່າ​ຄວາມ​ລອດ​ມາ​ໂດຍ​ກົດ​ຂອງ​ໂມ​ເຊ; ແຕ່​ວ່າ​ກົດ​ຂອງ​ໂມ​ເຊ​ມີ​ໄວ້​ເພື່ອ​ໃຫ້​ຄວາມ​ເຊື່ອ​ຂອງ​ພວກ​ເຂົາ​ໝັ້ນຄົງ​ໃນ​ພຣະ​ຄຣິດ; ແລະ ພວກ​ເຂົາ​ຕັ້ງໝັ້ນ​ໃນ​ຄວາມ​ຫວັງ​ດ້ວຍ​ສັດທາ, ຈົນ​ເຖິງ​ຄວາມ​ລອດ​ນິລັນດອນ, ໂດຍ​ຫວັງ​ໃນ​ວິນ​ຍານ​ແຫ່ງ​ການ​ທຳນາຍ ຊຶ່ງກ່າວ​ເຖິງ​ສິ່ງ​ທີ່​ຈະ​ມາ​ເຖິງ."},{"vNo":17,"txt":"ແລະ ບັດ​ນີ້​ຈົ່ງ​ເບິ່ງ, ອຳ​ໂມນ, ແລະ ອາ​ໂຣນ, ແລະ ອອມ​ເນີ, ແລະ ຮິມ​ໄນ, ແລະ ພີ່ນ້ອງ​ຂອງພວກ​ເຂົາ ມີ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ ເພາະ​ຄວາມ​ສຳ​ເລັດ​ທີ່​ພວກ​ເຂົາ​ມີ​ໃນ​ບັນດາ​ຊາວ​ເລ​ມັນ ໂດຍ​ເຫັນ​ວ່າ​ພຣະຜູ້​ເປັນ​ເຈົ້າ​ໄດ້​ປະທານ​ໃຫ້​ພວກ​ເຂົາ​ຕາມ​ຄຳ​ອະທິຖານຂອງ​ພວກ​ເຂົາ ແລະວ່າ​ພຣະ​ອົງ​ໄດ້​ເຮັດ​ໃຫ້​ພຣະ​ຄຳ​ຂອງ​ພຣະ​ອົງ ປະກົດ​ເປັນ​ຈິງ​ແກ່​ພວກ​ເຂົາ​ຢ່າງ​ຄົບ​ຖ້ວນ​ແລ້ວ."}]}