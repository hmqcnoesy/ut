{"heading":"ລາ​ໂມ​ໄນ​ໄດ້​ຮັບ​ແສງ​ສະຫວ່າງ​ແຫ່ງ​ຊີວິດອັນ​ເປັນນິດ ແລະ ເຫັນ​ພຣະ​ຜູ້​ໄຖ່—ຄົນ​ໃນ​ວັງ​ຂອງ​ເພິ່ນ​ຕົກສະ​ເງີ້ ແລະ ຫລາຍ​ຄົນ​ເຫັນ​ເຫລົ່າ​ທູດ—ອຳ​ໂມນ​ໄດ້​ຖືກ​ໄວ້​ຊີວິດ​ຢ່າງ​ມະຫັດ​ສະຈັນ—ລາວ​ໄດ້​ບັບຕິ​ສະມາ​ຫລາຍ​ຄົນ ແລະ ໄດ້​ຈັດ​ຕັ້ງ​ສາດສະໜາ​ຈັກຂຶ້ນ​ໃນ​ບັນດາ​ພວກ​ເຂົາ. ປະມານ 90 ປີ ກ່ອນ ຄ.ສ.","prevAbbr":"alma","prevNo":18,"nextAbbr":"alma","nextNo":20,"chapterTitle":"ແອວ​ມາ ໑໙","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ສອງ​ມື້​ກັບ​ສອງ​ຄືນ ແລະ ພວກ​ເຂົາ​ເກືອບ​ຈະ​ເອົາ​ຮ່າງກາຍ​ຂອງ​ກະສັດ​ໄປ​ວາງ​ໄວ້​ໃນ​ຖ້ຳ ຊຶ່ງພວກ​ເຂົາ​ເຮັດ​ໄວ້​ເພື່ອ​ຈຸດປະສົງ​ໃນ​ການ​ຝັງ​ສົບ."},{"vNo":"2 ","txt":"ບັດ​ນີ້ລາຊິນີ ໂດຍ​ທີ່​ໄດ້​ຍິນ​ຊື່​ສຽງ​ຂອງ​ອຳ​ໂມນ, ດັ່ງນັ້ນ ນາງ​ຈຶ່ງ​ສົ່ງ​ຄົນ​ໄປ ແລະ ປາຖະໜາ​ໃຫ້​ລາວມາ​ຫາ​ນາງ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ໄດ້​ກະທຳ​ຕາມ​ຄຳ​ສັ່ງ ແລະ ໄດ້​ເຂົ້າ​ໄປ​ຫາລາຊິນີເພື່ອ​ຢາກ​ຮູ້​ວ່ານາງ​ປາຖະໜາ​ໃຫ້​ລາວ​ເຮັດ​ສິ່ງ​ໃດ."},{"vNo":"4 ","txt":"ແລະ ນາງ​ໄດ້​ເວົ້າກັບ​ລາວ​ວ່າ: ຂ້າ​ໃຊ້​ຂອງ​ສາມີ​ຂອງ​ຂ້າພະ​ເຈົ້າ​ເຮັດ​ໃຫ້​ເປັນ​ທີ່​ຮູ້ຈັກ​ແກ່​ຂ້າພະ​ເຈົ້າວ່າ ເຈົ້າ​ເປັນ​ສາດສະດາ​ຂອງ​ພຣະ​ເຈົ້າຜູ້​ບໍລິສຸດ​ອົງ​ໜຶ່ງ, ແລະ​ວ່າ​ເຈົ້າມີ​ອຳນາດ​ທີ່​ຈະ​ເຮັດ​ວຽກ​ອັນ​ຍິ່ງ​ໃຫຍ່​ຫລາຍ​ຢ່າງ​ໃນ​ພຣະ​ນາມ​ຂອງ​ພຣະ​ອົງ;"},{"vNo":"5 ","txt":"ດັ່ງນັ້ນ, ຖ້າ​ຫາກ​ເປັນ​ແນວ​ນັ້ນ​ແທ້, ຂ້າພະ​ເຈົ້າຢາກ​ໃຫ້​ເຈົ້າ​ເຂົ້າ​ໄປ​ເບິ່ງ​ສາມີ​ຂອງ​ຂ້າພະ​ເຈົ້າ, ເພາະວ່າ​ເພິ່ນ​ໄດ້​ນອນ​ຢູ່​ເທິງ​ຕຽງ​ຂອງ​ເພິ່ນ​ເປັນ​ເວລາ​ສອງ​ມື້​ສອງ​ຄືນ​ແລ້ວ; ແລະ ບາງ​ຄົນ​ເວົ້າວ່າ​ເພິ່ນ​ຍັງ​ບໍ່​ທັນຕາຍ, ແຕ່​ບາງ​ຄົນ​ກໍ​ເວົ້າວ່າ​ເພິ່ນ​ຕາຍ​ແລ້ວ, ແລະວ່າ​ເພິ່ນ​ມີ​ກິ່ນ​ເໝັນ, ແລະ​ວ່າ​ຄວນ​ຈະ​ເອົາ​ໄປ​ໄວ້​ໃນ​ຖ້ຳ​ເສຍ; ແຕ່​ສຳລັບ​ຂ້າພະ​ເຈົ້າ​ແລ້ວ ເພິ່ນ​ບໍ່​ມີ​ກິ່ນ​ເໝັນ​ເລີຍ."},{"vNo":"6 ","txt":"ບັດ​ນີ້, ເປັນ​ສິ່ງ​ທີ່​ອຳ​ໂມນ​ປາຖະໜາ, ເພາະວ່າ​ລາວ​ຮູ້ວ່າ​ກະສັດ​ລາ​ໂມ​ໄນ​ຢູ່​ພາຍ​ໃຕ້​ອຳນາດ​ຂອງ​ພຣະ​ເຈົ້າ; ລາວ​ຮູ້ຈັກ​ວ່າ​ມ່ານ​ອັນ​ມືດ​ມົວ​ແຫ່ງ​ຄວາມ​ບໍ່​ເຊື່ອ​ຖືຖືກ​ໂຍນ​ຖິ້ມ​ໄປ​ຈາກ​ຈິດ​ໃຈ​ຂອງ​ເພິ່ນ​ແລ້ວ, ແລະ ຄວາມ​ສະຫວ່າງ​ຊຶ່ງ​ເຮັດ​ໃຫ້​ຈິດ​ໃຈ​ຂອງ​ເພິ່ນ​ແຈ້ງສະຫວ່າງ ຊຶ່ງ​ເປັນແສງ​ສະຫວ່າງ​ແຫ່ງລັດສະໝີ​ພາບ​ຂອງ​ພຣະ​ເຈົ້າ, ຊຶ່ງ​ເປັນ​ແສງ​ສະຫວ່າງ​ອັນ​ໜ້າ​ອັດສະ​ຈັນ​ໃຈ​ແຫ່ງ​ພຣະ​ກະລຸນາ​ທິຄຸນ​ຂອງ​ພຣະ​ອົງ—​ແທ້​ຈິງ​ແລ້ວ, ແສງ​ສະຫວ່າງ​ນີ້​ໄດ້​ນຳ​ຄວາມສຸກ​ເຂົ້າ​ໄປ​ໃນ​ຈິດ​ວິນ​ຍານ​ຂອງ​ເພິ່ນ, ໂດຍ​ທີ່​ເມກ​ແຫ່ງ​ຄວາມ​ມືດ​ມົວ​ຖືກ​ປັດ​ອອກ​ໄປ​ແລ້ວ, ແລະ​ວ່າ​ແສງ​ສະຫວ່າງ​ອັນ​ເປັນນິດ ໄດ້​ຮຸ່ງ​ເຮືອງ​ຢູ່​ໃນ​ຈິດ​ວິນ​ຍານ​ຂອງ​ເພິ່ນ, ແທ້​ຈິງ​ແລ້ວ, ລາວ​ຮູ້ຈັກ​ວ່າ​ສິ່ງ​ເຫລົ່າ​ນີ້​ເຮັດ​ໃຫ້​ຮ່າງກາຍ​ທຳ​ມະ​ຊາດ​ຂອງ​ເພິ່ນ​ໝົດ​ກຳລັງ, ແລະ ເພິ່ນ​ຈຶ່ງ​ຖືກ​ພາ​ໄປ​ຫາ​ພຣະ​ເຈົ້າ—"},{"vNo":"7 ","txt":"ດັ່ງນັ້ນ, ສິ່ງ​ທີ່​ລາຊິນີ​ປາ​ຖະໜາ​ຈາກ​ລາວ​ກໍ​ຄື​ສິ່ງ​ທີ່​ລາວ​ປາ​ຖະໜາ​ຢາກ​ຈະ​ເຮັດ. ດັ່ງນັ້ນ, ລາວ​ຈຶ່ງ​ເຂົ້າ​ໄປ​ເບິ່ງ​ກະສັດ​ຕາມ​ຄວາມ​ປາ​ຖະໜາ​ຂອງ​ລາຊິນີ; ແລະ ລາວ​ໄດ້​ເຫັນ​ກະສັດ ແລະ ຮູ້​ວ່າ​ເພິ່ນ​ບໍ່​ໄດ້ຕາຍ."},{"vNo":"8 ","txt":"ແລະ ລາວ​ໄດ້​ເວົ້າກັບ​ລາຊິນີວ່າ: ເພິ່ນ​ບໍ່​ໄດ້​ຕາຍ​ດອກ, ແຕ່​ເພິ່ນ​ນອນຫລັບ​ຢູ່​ກັບ​ພຣະ​ເຈົ້າ, ແລະ ມື້​ອື່ນ​ເຊົ້າ​ເພິ່ນ​ກໍ​ຈະ​ລຸກຂຶ້ນ; ດັ່ງນັ້ນ ຢ່າ​ຟ້າວ​ຝັງ​ເພິ່ນ​ເທື່ອ."},{"vNo":"9 ","txt":"ແລະ ອຳ​ໂມນ​ໄດ້​ຖາມ​ນາງ​ວ່າ: ທ່ານ​ເຊື່ອ​ເລື່ອງ​ນີ້​ບໍ? ແລະ ນາງ​ຕອບ​ວ່າ: ຂ້າພະ​ເຈົ້າ​ບໍ່​ມີ​ພະ​ຍານ​ນອກ​ຈາກ​ຄຳ​ເວົ້າຂອງ​ເຈົ້າ, ແລະ ຄຳ​ເວົ້າຂອງ​ຂ້າ​ໃຊ້​ເຫລົ່ານັ້ນ​ຂອງ​ຂ້າພະ​ເຈົ້າ; ເຖິງ​ຢ່າງ​ໃດ​ກໍ​ຕາມ ຂ້າພະ​ເຈົ້າ​ຍັງ​ເຊື່ອ​ວ່າ​ມັນ​ຕ້ອງ​ເປັນ​ໄປ​ຕາມ​ຄຳ​ເວົ້າ​ຂອງ​ເຈົ້າ."},{"vNo":"10 ","txt":"ແລະ ອຳ​ໂມນ​ໄດ້​ກ່າວ​ກັບ​ນາງ​ວ່າ: ທ່ານ​ເປັນ​ສຸກ​ແລ້ວ ເພາະ​ສັດທາ​ອັນ​ແຮງ​ກ້າຂອງ​ທ່ານ; ຂ້ານ້ອຍ​ກ່າວ​ກັບ​ທ່ານ​ວ່າ, ບໍ່​ເຄີຍ​ມີ​ແມ່ຍິງ​ທີ່​ມີ​ສັດທາ​ອັນ​ຍິ່ງ​ໃຫຍ່​ແບບ​ນີ້​ເລີຍ​ໃນ​ບັນດາ​ຜູ້ຄົນ​ຂອງ​ຊາວ​ນີ​ໄຟ​ທັງ​ໝົດ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນາງ​ໄດ້​ເຝົ້າຢູ່​ຂ້າງ​ຕຽງ​ຂອງ​ສາມີ​ຂອງ​ນາງ​ນັບ​ແຕ່​ເວລາ​ນັ້ນ, ຈົນ​ຮອດ​ມື້​ອື່ນ​ເຊົ້າຕາມ​ທີ່​ອຳ​ໂມນ​ກຳນົດ​ໄວ້​ວ່າ​ກະສັດ​ຈະ​ລຸກຂຶ້ນ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ລຸກຂຶ້ນຕາມ​ຄຳ​ເວົ້າຂອງ​ອຳ​ໂມນ; ແລະ ເວລາ​ທີ່​ເພິ່ນ​ລຸກຂຶ້ນມາ ເພິ່ນ​ໄດ້​ເດ່ມື​ອອກ​ໄປ​ຫາ​ຜູ້ຍິງ​ນັ້ນ, ແລະ ກ່າວ​ວ່າ: ຂໍ​ພຣະ​ນາມ​ຂອງ​ພຣະ​ເຈົ້າຈົ່ງ​ພຣະ​ກະ​ເສີມ​ສຳລານ​ເຖີດ, ແລະ ນາງ​ເປັນ​ສຸກ​ແລ້ວ."},{"vNo":"13 ","txt":"ເພາະ​ແນ່ນອນ​ດັ່ງ​ທີ່​ນາງ​ມີ​ຊີວິດ, ຈົ່ງ​ເບິ່ງ, ຂ້າພະ​ເຈົ້າ​ໄດ້​ເຫັນ​ພຣະຜູ້​ໄຖ່ຂອງ​ຂ້າພະ​ເຈົ້າ​ແລ້ວ​ສັນນັ້ນ, ແລະ ພຣະ​ອົງ​ກໍ​ຈະ​ສະ​ເດັດມາ ແລະ ກຳເນີດ​ຈາກ​ຍິງ​ຄົນ​ໜຶ່ງ, ແລະ ພຣະ​ອົງ​ຈະ​ໄຖ່​ມະນຸດ​ທັງ​ໝົດ​ຜູ້​ທີ່​ເຊື່ອ​ໃນ​ພຣະ​ນາມ​ຂອງ​ພຣະ​ອົງ. ບັດ​ນີ້, ເມື່ອ​ເພິ່ນ​ກ່າວ​ຂໍ້ຄວາມ​ນີ້​ແລ້ວ, ໃຈ​ຂອງ​ເພິ່ນ​ກໍ​ພອງ​ຂຶ້ນຢູ່​ພາຍ​ໃນ ແລະ ເພິ່ນ​ກໍ​ລົ້ມຟຸບລົງ​ດ້ວຍ​ຄວາມສຸກ; ແລະ ລາຊິນີກໍລົ້ມລົງ​ນຳ​ກັນ, ຊຶ່ງໝົດ​ກຳ​ລັງ​ໂດຍ​ພຣະ​ວິນ​ຍານ."},{"vNo":"14 ","txt":"ບັດ​ນີ້​ອຳ​ໂມນ ໂດຍ​ທີ່​ເຫັນ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ໄດ້​ຖອກ​ເທ​ລົງ​ມາ​ຕາມ​ຄຳ​ອະທິຖານ​ຂອງ​ລາວ ເທິງຊາວ​ເລ​ມັນ​ພີ່ນ້ອງ​ຂອງ​ລາວ, ຜູ້​ເປັນ​ເຫດ​ຂອງ​ຄວາມ​ເປັນ​ທຸກ​ຢ່າງ​ສາຫັດ​ໃນ​ບັນດາ​ຊາວ​ນີ​ໄຟ, ຫລື​ວ່າ​ໃນບັນດາ​ຜູ້ຄົນ​ທັງ​ໝົດ​ຂອງ​ພຣະ​ເຈົ້າ ເພາະວ່າ​ຄວາມ​ຊົ່ວຮ້າຍ​ຂອງ​ພວກ​ເ​ຂົາ ແລະ ຮີດຄອງ​ປະ​ເພນີ​ຂອງ​ພວກ​ເຂົາ, ລາວ​ຈຶ່ງ​ຄຸ​ເຂົ່າ​ລົງ, ແລະ ເລີ່ມ​ຖອກ​ເທຈິດວິນ​ຍານ​ຂອງ​ລາວ​ໃນ​ການ​ອະທິຖານ ແລະ ຖະຫວາຍ​ການ​ຂອບ​ພຣະ​ໄທ​ພຣະ​ເຈົ້າສຳລັບ​ສິ່ງ​ທີ່​ພຣະ​ອົງ​ໄດ້​ກະທຳ​ຕໍ່​ພີ່ນ້ອງ​ຂອງ​ລາວ; ແລະ ຕົວ​ລາວ​ເອງ​ກໍ​ໝົດ​ກຳລັງ​ໄປ​ດ້ວຍ​ຄວາມສຸກ; ແລະ ຄົນ​ທັງ​ສາມ​ກໍລົ້ມຟຸບລົງ​ຢູ່​ກັບ​ພື້ນ​ດິນ​ແບບ​ນັ້ນ."},{"vNo":"15 ","txt":"ບັດ​ນີ້, ພວກ​ຂ້າ​ໃຊ້​ຂອງ​ກະສັດ​ເຫັນ​ວ່າ​ພວກ​ເພິ່ນ​ລົ້ມລົງ​ຢູ່, ພວກ​ເຂົາ​ຈຶ່ງ​ເລີ່ມ​ຮ້ອງ​ທູນ​ຕໍ່​ພຣະ​ເຈົ້າຄື​ກັນ, ເພາະ​ຄວາມ​ຢ້ານ​ກົວ​ພຣະຜູ້​ເປັນ​ເຈົ້າ​ໄດ້​ເກີດ​ກັບ​ພວກ​ເຂົາຄື​ກັນ, ເພາະ​ພວກ​ເຂົາ​ເປັນ​ຜູ້​ທີ່ໄດ້​ຢືນຢັນ​ຕໍ່​ກະສັດ ແລະ ເປັນ​ພະຍານ​ກ່ຽວ​ກັບ​ອຳນາດ​ອັນ​ຍິ່ງ​ໃຫຍ່​ຂອງ​ອຳ​ໂມນ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເອີ້ນ​ຫາ​ພຣະ​ນາມ​ຂອງ​ພຣະຜູ້​ເປັນ​ເຈົ້າດ້ວຍ​ກຳລັງ​ຂອງ​ພວກ​ເຂົາ​ຈົນ​ວ່າ​ພວກ​ເຂົາ​ທັງ​ໝົດ​ລົ້ມລົງ​ຢູ່​ກັບ​ພື້ນ​ດິນ​ຄື​ກັນ, ນອກ​ຈາກ​ແມ່ຍິງ​ຊາວ​ເລ​ມັນ​ຜູ້​ດຽວ​ເທົ່າ​ນັ້ນ, ຜູ້​ຊື່ວ່າ ເອບິດ, ໂດຍ​ທີ່​ນາງ​ໄດ້​ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້​ເປັນ​ເຈົ້າຫລາຍ​ປີ​ມາ​ແລ້ວເນື່ອງ​ມາ​ຈາກ​ພາບ​ນິມິດອັນ​ແປກ​ປະຫລາດ​ຈາກ​ບິດາ​ຂອງ​ນາງ—"},{"vNo":"17 ","txt":"ໂດຍ​ທີ່​ປ່ຽນ​ໃຈ​ເຫລື້ອມ​ໃສ​ໃນ​ພຣະຜູ້​ເປັນ​ເຈົ້າ​ແນວ​ນີ້, ແລະ ບໍ່​ເຄີຍ​ເຮັດ​ໃຫ້​ຜູ້​ໃດ​ຮູ້ຈັກ, ດັ່ງນັ້ນ, ເມື່ອ​ນາງ​ເຫັນ​ພວກ​ຂ້າ​ໃຊ້​ຂອງ​ລາ​ໂມ​ໄນ​ທຸກ​ຄົນ​ລົ້ມລົງຢູ່​ກັບ​ພື້ນ​ດິນ, ແລະ ພ້ອມ​ທັງ​ລາຊິນີ​ເຈົ້ານາຍ​ຂອງ​ນາງ​ອີກ, ແລະ ກະສັດ, ແລະ ອຳ​ໂມນ​ນອນ​ຢຽດ​ຢູ່​ກັບ​ພື້ນ​ດິນ, ນາງ​ກໍ​ຮູ້​ວ່າ ມັນ​ເປັນ​ອຳນາດ​ຂອງ​ພຣະ​ເຈົ້າ; ແລະ ນາງ​ຄິດ​ວ່າ ມັນ​ເປັນ​ໂອກາດ​ທີ່​ຈະ​ເຮັດ​ໃຫ້​ທຸກ​ຄົນຮູ້​ວ່າ​ມີ​ຫຍັງ​ເກີດ​ຂຶ້ນກັບ​ພວກ​ເພິ່ນ, ໂດຍ​ພາບ​ນີ້​ຍ່ອມ​ຈະ​ເຮັດ​ໃຫ້​ທຸກໆ​ຄົນ​ເຊື່ອ​ຖື​ໃນ​ອຳນາດ​ຂອງ​ພຣະ​ເຈົ້າ, ດັ່ງນັ້ນ ນາງ​ຈຶ່ງ​ໄດ້​ແລ່ນ​ໄປ​ຫາ​ແຕ່ລະ​ເຮືອນເພື່ອ​ໃຫ້​ທຸກ​ຄົນຮູ້​ຈັກ."},{"vNo":"18 ","txt":"ແລະ ບັດ​ນີ້​ຄົນ​ທັງ​ຫລາຍ​ເລີ່ມ​ມາ​ເຕົ້າ​ໂຮມ​ກັນ​ທີ່​ວັງ​ຂອງ​ກະສັດ. ແລະ ໄດ້​ເຮັດ​ໃຫ້​ຝູງ​ຊົນ​ຈຳນວນ​ຫລວງຫລາຍ​ແປກປະຫລາດ​ໃຈ​ເມື່ອ​ພວກ​ເຂົາ​ເຫັນ​ກະສັດ, ແລະ ລາຊິນີ, ແລະ ພວກ​ຂ້າ​ໃຊ້ຂອງ​ເພິ່ນ​ນອນ​ຢຽດ​ຢູ່​ກັບ​ພື້ນ​ດິນ, ແລະ ພວກ​ເພິ່ນ​ນອນ​ຢູ່​ບ່ອນ​ນັ້ນຄື​ກັບ​ຕາຍ​ແລ້ວ; ແລະ ພວກ​ເຂົາ​ເຫັນ​ອຳ​ໂມນ​ນຳ​ອີກ, ແລະ ຈົ່ງ​ເບິ່ງ, ອຳ​ໂມນ​ເປັນ​ຊາວ​ນີ​ໄຟ."},{"vNo":"19 ","txt":"ແລະ ບັດ​ນີ້ຜູ້ຄົນ​ເລີ່ມ​ຈົ່ມ​ວ່າ​ໃນ​ບັນດາ​ພວກ​ເຂົາ; ບາງ​ຄົນ​ເວົ້າວ່າ​ເປັນຄວາມ​ຊົ່ວ​ອັນ​ໃຫຍ່​ຫລວງ​ທີ່​ເກີດກັບ​ພວກ​ເພິ່ນ, ຫລື ກັບກະ​ສັດ ແລະ ວັງ​ຂອງ​ເພິ່ນ, ເພາະເພິ່ນ​ໄດ້ຮັບ​ເອົາ​ຊາວ​ນີ​ໄຟ​ມາ​ຢູ່​ໃນ​ແຜ່ນ​ດິນ."},{"vNo":"20 ","txt":"ແລະ ບາງ​ຄົນ​ກໍ​ຕິຕຽນ​ພວກ​ເພິ່ນ, ໂດຍ​ກ່າວ​ວ່າ: ກະສັດ​ໄດ້​ນຳ​ເອົາ​ຄວາມ​ຊົ່ວ​ນີ້​ມາສູ່​ວັງ​ຂອງ​ເພິ່ນ, ກໍ​ເພາະວ່າ​ເພິ່ນ​ໄດ້​ຂ້າ​ພວກ​ຂ້າ​ໃຊ້ຂອງ​ເພິ່ນ ຜູ້​ທີ່​ເຮັດ​ໃຫ້​ຝູງ​ສັດລ້ຽງ​ຂອງ​ເພິ່ນ​ກະຈັດກະຈາຍ​ໄປ​ທີ່​ນ້ຳຊີ​ບັດ."},{"vNo":"21 ","txt":"ແລະ ພວກ​ທີ່​ໄປຢືນ​ຢູ່​ໃກ້​ນ້ຳຊີບັດທີ່​ເຮັດ​ໃຫ້​ຝູງ​ສັດລ້ຽງ​ຂອງ​ກະສັດ​ກະ​ຈັດ​ກະຈາຍ​ໄປ​ກໍ​ໄດ້​ມາ​ຕິຕຽນ ພວກ​ເພິ່ນ​ນຳ​ອີກ, ເພາະວ່າ​ພວກ​ເຂົາ​ຄຽດ​ແຄ້ນ​ໃຫ້​ອຳ​ໂມນ ຍ້ອນ​ວ່າ​ພີ່ນ້ອງ​ຂອງ​ພວກ​ເຂົາ​ຈຳ​ນວນ​ໜຶ່ງ​ຖືກ​ລາວ​ຂ້າ​ຖິ້ມ​ທີ່​ນ້ຳຊີ​ບັດ​ຂະ​ນະ​ທີ່​ລາວ​ກຳລັງ​ປ້ອງກັນ​ຝູງ​ສັດ​ລ້ຽງ​ຂອງ​ກະສັດ​ຢູ່."},{"vNo":"22 ","txt":"ບັດ​ນີ້, ຄົນ​ຜູ້​ໜຶ່ງ​ຂອງ​ພວກ​ເຂົາ ຊຶ່ງ​ອ້າຍ​ນ້ອງ​ຂອງ​ລາວ​ຖືກ​ຂ້າ​ດ້ວຍ​ດາບ​ຂອງ​ອຳ​ໂມນ, ໂດຍ​ທີ່​ມີ​ຄວາມ​ຄຽດ​ແຄ້ນ​ຫລາຍ​ທີ່ສຸດໃຫ້​ອຳ​ໂມນ ຈຶ່ງ​ໄດ້​ຖອດ​ດາບ​ຂອງ​ຕົນ ແລະ ອອກ​ໄປ​ເພື່ອ​ຈະ​ຟັນ​ອຳ​ໂມນ ເພື່ອລາວ​ຈະ​ໄດ້​ຂ້າ​ລາວ​ຖິ້ມ​ເສຍ; ແລະ ເວລາ​ທີ່​ລາວ​ຍົກ​ດາບ​ຂຶ້ນ​ເພື່ອ​ຈະ​ຟັນ​ອຳ​ໂມນ​ນັ້ນ, ຈົ່ງ​ເບິ່ງ, ລາວ​ກໍລົ້ມລົງ​ຕາຍ."},{"vNo":"23 ","txt":"ບັດ​ນີ້ພວກ​ເຮົາ​ເຫັນ​ໄດ້ວ່າ​ອຳ​ໂມນ​ຈະ​ຖືກ​ຂ້າ​ບໍ່​ໄດ້, ເພາະວ່າ​ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ໂມ​ໄຊ​ຢາບິດາ​ຂອງ​ລາວ​ວ່າ: ເຮົາ​ຈະ​ໄວ້​ຊີວິດ​ລາວ, ແລະ ມັນ​ຈະ​ເປັນ​ໄປ​ຕາມ​ສັດທາ​ຂອງ​ເຈົ້າ—ດັ່ງນັ້ນ, ໂມ​ໄຊ​ຢາ​ຈຶ່ງ​ມອບ​ລູກ​ຊາຍ​ຂອງ​ຕົນ​ໃຫ້​ແກ່​ພຣະ​ເຈົ້າ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຝູງ​ຊົນ​ເຫັນ​ວ່າ​ຄົນ​ຜູ້ນັ້ນ ຊຶ່ງຍົກ​ດາບ​ຂຶ້ນ​ເພື່ອ​ຈະ​ຂ້າ​ອຳ​ໂມນ​ໄດ້​ລົ້ມລົງ​ຕາຍ, ຄວາມ​ຢ້ານ​ກົວ​ກໍ​ເກີດ​ຂຶ້ນກັບ​ພວກ​ເຂົາ​ທັງ​ໝົດ, ແລະ ບໍ່​ກ້າ​ຈະ​ເອົາ​ມື​ໄປ​ແຕະຕ້ອງ​ລາວ ຫລື ຄົນ​ອື່ນໆ​ທີ່​ລົ້ມຢູ່​ນັ້ນ​ເລີຍ; ແລະ ພວກ​ເຂົາ​ເລີ່ມ​ແປກ​ໃຈ​ໃນ​ບັນດາ​ພວກ​ເຂົາ​ອີກ​ວ່າ ແມ່ນ​ຫຍັງ​ທີ່​ເປັນ​ເຫດ​ຂອງ​ອຳນາດ​ອັນ​ຍິ່ງ​ໃຫຍ່​ນີ້​ໄດ້ ຫລື​ວ່າ​ເລື່ອງ​ທັງ​ໝົດ​ນີ້ ໝາຍ​ຄວາມ​ວ່າ​ແນວ​ໃດ?"},{"vNo":"25 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຫລາຍ​ຄົນ​ໃນ​ບັນດາ​ພວກ​ເຂົາ​ເວົ້າວ່າ ອຳ​ໂມນ​ເປັນວິນ​ຍານ​ທີ່​ຍິ່ງ​ໃຫຍ່ ແລະ ບາງ​ຄົນ​ກໍ​ເວົ້າວ່າ ລາວ​ຖືກ​ວິນ​ຍານ​ທີ່​ຍິ່ງ​ໃຫຍ່ສົ່ງ​ມາ;"},{"vNo":"26 ","txt":"ແຕ່​ບາງ​ຄົນ​ໄດ້​ຕິຕຽນ​ຜູ້​ຄົນ​ທັງ​ໝົດ, ໂດຍ​ເວົ້າວ່າ ລາວ​ເປັນ​ຜີ​ສາດ​ທີ່​ຊາວ​ນີ​ໄຟ​ໄດ້​ສົ່ງ​ມາ​ເພື່ອ​ທໍລະມານ​ພວກ​ເຂົາ."},{"vNo":"27 ","txt":"ແລະ ບາງ​ຄົນ​ກໍ​ເວົ້າວ່າ ອຳ​ໂມນ​ຖືກ​ວິນ​ຍານ​ທີ່​ຍິ່ງ​ໃຫຍ່​ສົ່ງ​ມາ​ເພື່ອ​ເຮັດ​ໃຫ້​ພວກ​ເຂົາ​ທຸກທໍລະມານ ເພາະວ່າ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ; ແລະ​ວ່າ​ຄື​ວິນ​ຍານ​ທີ່​ຍິ່ງ​ໃຫຍ່​ທີ່ຢູ່​ກັບ​ຊາວ​ນີ​ໄຟ​ສະ​ເໝີ​ມາ​ທີ່​ໄດ້​ປົດ​ປ່ອຍ​ພວກ​ນັ້ນ​ອອກ​ຈາກ​ກຳມື​ຂອງ​ຕົນ​ຕະຫລອດ​ມາ; ແລະ ພວກ​ເຂົາ​ກ່າວ​ວ່າ ນີ້​ຄື​ວິນ​ຍານ​ທີ່​ຍິ່ງ​ໃຫຍ່​ທີ່​ທຳ​ລາຍ​ຊາວ​ເລ​ມັນ ພີ່ນ້ອງ​ຂອງ​ພວກ​ເຂົາ​ໃຫ້​ເສຍ​ຫາຍ​ຢ່າງ​ຫລວງ​ຫລາຍ."},{"vNo":"28 ","txt":"ແລະ ການ​ຂັດ​ແຍ້ງ​ເລີ່ມ​ຮຸນ​ແຮງ​ຂຶ້ນ​ແບບ​ນີ້​ໃນ​ບັນດາ​ພວກ​ເຂົາ. ແລະ ໃນ​ຂະນະ​ທີ່​ພວກ​ເຂົາ​ກຳລັງ​ຜິດ​ຖຽງ​ກັນ​ຢູ່​ນັ້ນ, ຜູ້ຍິງ​ຂ້າ​ໃຊ້​ຊຶ່ງ​ໄດ້​ອອກ​ໄປ​ປ່າວ​ປະກາດ​ໃຫ້​ຜູ້​ຄົນ​ມາ​ຊຸມນຸມ​ກັນ​ກໍ​ມາ​ຮອດ, ແລະ ເມື່ອ​ນາງ​ເຫັນ​ການ​ຜິດ​ຖຽງກັນ​ທີ່​ຮຸນ​ແຮງ​ໃນ​ຝູງ​ຊົນ ນາງ​ກໍ​ເສົ້າ​ສະຫລົດ​ໃຈ​ຫລາຍ​ຈົນ​ວ່າ​ນ້ຳຕາ​ໄຫລ​ອອກ​ມາ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ນາງ​ໄດ້​ຈັບ​ມື​ຂອງ​ລາຊິນີເພື່ອ​ນາງ​ຈະ​ໄດ້​ຍົກ​ນາງຂຶ້ນຈາກ​ພື້ນ, ແລະ ທັນທີ​ທີ່​ນາງ​ແຕະຕ້ອງ​ມື​ຂອງ​ນາງ, ນາງກໍ​ລຸກຢືນ​ຂຶ້ນດ້ວຍ​ຕົວ​ເອງ, ແລະ ຮ້ອງ​ຂຶ້ນດ້ວຍ​ສຽງ​ອັນ​ດັງ, ມີ​ຄວາມ​ວ່າ: ໂອ້ ພຣະ​ເຢຊູ​ຜູ້​ຊົງ​ມີ​ບາ​ລະ​ມີ​ເອີຍ, ຜູ້​ຊ່ອຍ​ຂ້ານ້ອຍ​ໃຫ້​ລອດ​ຈາກ​ນະລົກອັນ​ເປັນຕາ​ຢ້ານ! ໂອ້ ພຣະ​ເຈົ້າ​ຜູ້​ຊົງ​ມີ​ບາ​ລະ​ມີ​ເອີຍ, ຂໍ​ຈົ່ງ​ໂປດ​ເມດ​ຕາ​ປານີ​ຜູ້ຄົນພວກ​ນີ້​ດ້ວຍ​ເຖີດ!"},{"vNo":"30 ","txt":"ແລະ ເວລາ​ນາງ​ກ່າວ​ດັ່ງນັ້ນ​ແລ້ວ, ນາງ​ກໍ​ຕົບມື​ເຕັມ​ໄປ​ດ້ວຍ​ຄວາມສຸກ, ເວົ້າຂໍ້ຄວາມ​ຫລາຍ​ຢ່າງ ຊຶ່ງບໍ່​ອາດ​ເຂົ້າ​ໃຈ​ໄດ້; ແລະ ເວລາ​ນາງ​ເຮັດ​ສິ່ງ​ນີ້​ແລ້ວ, ນາງ​ຈຶ່ງ​ຈັບ​ມື​ກະສັດ​ລາ​ໂມ​ໄນ ແລະ ຈົ່ງ​ເບິ່ງ, ເພິ່ນ​ໄດ້​ລຸກຂຶ້ນ ແລະ ຢືນ​ຂຶ້ນດ້ວຍ​ຕົວ​ເອງ."},{"vNo":"31 ","txt":"ແລະ ເວລາ​ເພິ່ນ​ເຫັນ​ການ​ຂັດ​ແຍ້ງ​ໃນ​ບັນດາ​ຜູ້ຄົນ​ຂອງ​ເພິ່ນ​ແລ້ວ, ເພິ່ນ​ໄດ້​ອອກ​ໄປ​ທັນທີ ແລະ ເລີ່ມ​ຕົ້ນ​ຕິຕຽນ​ພວກ​ເຂົາ, ແລະ ສິດສອນ​ພວກ​ເຂົາ​ເຖິງ​ຄຳ​ເວົ້າ​ທີ່​ເພິ່ນ​ໄດ້​ຍິນ​ຈາກ​ປາກ​ຂອງ​ອຳ​ໂມນ, ແລະ ຫລາຍ​ຄົນ​ທີ່​ໄດ້​ຍິນ​ກໍ​ເຊື່ອ​ຖື ແລະ ປ່ຽນ​ໃຈ​ເຫລື້ອມ​ໃສ​ໃນ​ພຣະ​ຜູ້​ເປັນ​ເຈົ້າ."},{"vNo":"32 ","txt":"ແລະ ມີ​ຫລາຍ​ຄົນ​ໃນ​ບັນດາ​ພວກ​ເຂົາ​ທີ່​ບໍ່​ຍອມ​ຟັງ​ຄຳ​ເວົ້າຂອງ​ເພິ່ນ; ດັ່ງນັ້ນ​ພວກ​ເຂົາ​ຈຶ່ງ​ແຕກ​ກັນ​ໄປ​ຕາມ​ທາງ​ຂອງ​ພວກ​ເຂົາ."},{"vNo":"33 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ອຳ​ໂມນ​ລຸກຂຶ້ນ ລາວ​ກໍ​ໄດ້​ປະຕິບັດ​ສາດສະໜາ​ກິດ​ແກ່​ພວກ​ເຂົາ​ພ້ອມ​ທັງ​ພວກ​ຂ້າ​ໃຊ້​ທັງ​ໝົດ​ຂອງ​ລາ​ໂມ​ໄນ​ນຳ​ອີກ, ແລະ ຄົນ​ທັງ​ໝົດ​ນັ້ນ​ໄດ້​ປະກາດ​ເລື່ອງ​ດຽວ​ກັນ​ນີ້​ແກ່​ຜູ້ຄົນ—ວ່າ​ພວກ​ເຂົາ​ໄດ້​ປ່ຽນ​ໃຈ​ແລ້ວ ແລະ ບໍ່​ປາ​ຖະໜາ​ຈະ​ເຮັດ​ຄວາມ​ຊົ່ວ​ອີກ​ຕໍ່​ໄປ."},{"vNo":"34 ","txt":"ແລະ ຈົ່ງ​ເບິ່ງ, ຫລາຍ​ຄົນ​ໄດ້​ປະ​ກາດ​ແກ່​ຜູ້ຄົນ​ວ່າ ພວກ​ເຂົາ​ໄດ້​ເຫັນ​ເຫລົ່າ​ທູດ ແລະ ໄດ້​ສົນທະນາ​ກັບ​ພວກ​ເພິ່ນ; ແລະ ພວກ​ເພິ່ນ​ໄດ້​ບອກ​ເຖິງ​ເລື່ອງ​ຂອງ​ພຣະ​ເຈົ້າ, ແລະ ເຖິງ​ຄວາມ​ຊອບ​ທຳ​ຂອງ​ພຣະ​ອົງ."},{"vNo":"35 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຫລາຍ​ຄົນ​ໄດ້​ເຊື່ອ​ໃນ​ຄຳ​ເວົ້າຂອງ​ພວກ​ເພິ່ນ; ແລະ ຫລາຍ​ຕໍ່​ຫລາຍ​ຄົນ​ທີ່​ເຊື່ອ​ກໍ​ໄດ້​ຮັບ​ບັບຕິ​ສະມາ; ແລະ ພວກ​ເຂົາ​ຈຶ່ງ​ກັບ​ມາ​ເປັນ​ຄົນ​ທີ່​ຊອບ​ທຳ, ແລະ ພວກ​ເຂົາ​ໄດ້​ຈັດຕັ້ງສາດສະໜາ​ຈັກບ່ອນ​ໜຶ່ງ​ຂຶ້ນ​ໃນ​ບັນດາ​ພວກ​ເຂົາ."},{"vNo":"36 ","txt":"ແລະ ວຽກ​ງານ​ຂອງ​ພຣະຜູ້​ເປັນ​ເຈົ້າ​ໄດ້​ເລີ່ມ​ຂຶ້ນ​ໃນ​ບັນດາ​ຊາວ​ເລ​ມັນ​ແບບ​ນີ້; ພຣະຜູ້​ເປັນ​ເຈົ້າ​ໄດ້​ເລີ່ມ​ຖອກ​ເທ​ພຣະ​ວິນ​ຍານ​ຂອງ​ພຣະ​ອົງ​ລົງ​ມາ​ເທິງ​ພວກ​ເຂົາ​ແນວ​ນີ້; ແລະ ພວກ​ເຮົາ​ຮູ້​ວ່າ​ພຣະຫັດ​ຂອງ​ພຣະ​ອົງ​ເດ່​ອອກ​ມາ​ຫາ​ຄົນ​ທັງ​ປວງຜູ້​ທີ່​ຈະ​ກັບ​ໃຈ ແລະ ເຊື່ອ​ໃນ​ພຣະ​ນາມ​ຂອງ​ພຣະ​ອົງ."}]}