{"heading":"ແອວ​ມາ​ປາ​ຖະໜາ​ທີ່ຈະ​ຮ້ອງ​ປ່າວ​ເຖິງ​ການ​ກັບ​ໃຈ​ດ້ວຍ​ສຽງ​ຂອງ​ທູດ—ພຣະ​ຜູ້​ເປັນ​ເຈົ້າອະນຸຍາດໃຫ້​ມີ​ຜູ້​ສອນ​ແກ່​ທຸກໆ​ປະຊາ​ຊາດ—ແອວ​ມາ​ພາກພູມ​ໃຈ​ໃນ​ວຽກ​ງານ​ຂອງ​ພຣະຜູ້​ເປັນ​ເຈົ້າ ແລະ ໃນ​ຄວາມ​ສຳ​ເລັດ​ຂອງ​ອຳ​ໂມນ ແລະ ພີ່ນ້ອງ​ຂອງ​ລາວ. ປະມານ 76 ປີ ກ່ອນ ຄ.ສ.","prevAbbr":"alma","prevNo":28,"nextAbbr":"alma","nextNo":30,"chapterTitle":"ແອວ​ມາ ໒໙","verses":[{"vNo":"1 ","txt":"ໂອ້ ຖ້າ​ຫາກ​ຂ້າພະ​ເຈົ້າ​ເປັນ​ທູດ, ແລະ ສາມາດ​ປາ​ຖະໜາ​ໄດ້​ຕາມ​ໃຈ​ຊອບ​ຂອງ​ຂ້າພະ​ເຈົ້າ, ແລ້ວ​ຂ້າພະ​ເຈົ້າຈະ​ອອກ​ໄປ​ເວົ້າດ້ວຍ​ສຽງ​ແກ​ຂອງ​ພຣະ​ເຈົ້າ, ດ້ວຍ​ສຽງ​ທີ່​ສັ່ນ​ສະ​ເທືອນ​ແຜ່ນດິນ​ໂລກ, ແລະ ຮ້ອງ​ປ່າວ​ການ​ກັບ​ໃຈຕໍ່​ທຸກໆ​ຄົນ!"},{"vNo":"2 ","txt":"ແທ້​ຈິງ​ແລ້ວ, ຂ້າພະ​ເຈົ້າຈະ​ປະກາດ​ເຖິງ​ເລື່ອງ​ການ​ກັບ​ໃຈ, ແລະ ແຜນ​ແຫ່ງ​ການ​ໄຖ່​ແກ່​ທຸກ​ຈິດ​ວິນ​ຍານ​ໃຫ້​ດັງ​ຄື​ສຽງ​ຟ້າຮ້ອງ, ເພື່ອ​ພວກ​ເຂົາ​ຈະ​ກັບ​ໃຈ ແລະ ມາ​ຫາພຣະ​ເຈົ້າຂອງ​ພວກ​ເຮົາ, ເພື່ອ​ພວກ​ເຂົາ​ຈະ​ບໍ່​ມີ​ຄວາມ​ເສົ້າສະຫລົ​ດ​ໃຈ​ໃນ​ທົ່ວ​ຜືນ​ແຜ່ນດິນ​ໂລກ​ອີກ​ເລີຍ."},{"vNo":"3 ","txt":"ແຕ່​ຈົ່ງ​ເບິ່ງ, ຂ້າພະ​ເຈົ້າ​ເປັນ​ມະນຸດ, ແລະ ເຮັດ​ບາບ​ໄດ້​ໃນ​ຄວາມ​ປາ​ຖະໜາ​ຂອງ​ຂ້າພະ​ເຈົ້າ​ເອງ; ດັ່ງນັ້ນຂ້າພະ​ເຈົ້າຄວນ​ພໍ​ໃຈ​ກັບ​ສິ່ງ​ທີ່​ພຣະຜູ້​ເປັນ​ເຈົ້າ​ໄດ້​ແບ່ງປັນ​ໃຫ້​ຂ້າພະ​ເຈົ້າ."},{"vNo":"4 ","txt":"ຂ້າພະ​ເຈົ້າບໍ່​ຄວນ​ຈະ​ປ່ຽນ​ຄວາມ​ປາ​ຖະໜາ​ຂອງ​ຂ້າພະ​ເຈົ້າ ຊຶ່ງ​ເປັນ​ຄຳ​ສັ່ງ​ອັນ​ໝັ້ນຄົງຂອງ​ພຣະຜູ້​ທ່ຽງ​ທຳ, ເພາະ​ຂ້າພະ​ເຈົ້າຮູ້​ວ່າ ພຣະ​ອົງ​ປະທານ​ໃຫ້​ມະນຸດ​ຕາມ​ຄວາມ​ປາ​ຖະໜາ​ຂອງ​ເຂົາ, ບໍ່​ວ່າ​ມັນ​ຈະ​ເປັນ​ໄປ​ເພື່ອ​ຄວາມ​ຕາຍ ຫລື ເພື່ອ​ຊີວິດ; ແທ້​ຈິງ​ແລ້ວ, ຂ້າພະ​ເຈົ້າຮູ້​ວ່າ ພຣະ​ອົງ​ໄດ້​ແບ່ງປັນ​ໃຫ້​ມະນຸດ, ແທ້​ຈິງ​ແລ້ວ, ໄດ້​ມອບ​ຄຳ​ສັ່ງ​ແກ່​ເຂົາ​ຊຶ່ງ​ເປັນ​ຄຳ​ສັ່ງ​ທີ່​ປ່ຽນ​ແປງ​ບໍ່​ໄດ້, ອີງຕາມ​ຄວາມ​ປະສົງ​ຂອງ​ເຂົາ, ບໍ່​ວ່າມັນ​ຈະ​ເປັນ​ໄປ​ເພື່ອ​ຄວາມ​ລອດ ຫລື ເພື່ອ​ຄວາມ​ພິນາດ."},{"vNo":"5 ","txt":"ແທ້​ຈິງ​ແລ້ວ, ແລະ ຂ້າພະ​ເຈົ້າຮູ້​ວ່າ ຄວາມ​ດີ ແລະ ຄວາມ​ຊົ່ວ​ມາ​ຢູ່​ຕໍ່​ໜ້າ​ມະ​ນຸດ​ທັງ​ປວງ; ຜູ້​ໃດ​ທີ່​ບໍ່​ຮູ້ຈັກ​ຄວາມ​ດີ​ຈາກ​ຄວາມ​ຊົ່ວ​ກໍ​ປາ​ດສະ​ຈາກ​ຂໍ້​ຕຳນິ; ແຕ່​ຜູ້​ໃດ​ທີ່​ຮູ້ຈັກ​ຄວາມ​ດີ ແລະ ຄວາມ​ຊົ່ວ, ເຂົາ​ຈະ​ໄດ້​ຮັບ​ຕາມ​ຄວາມ​ປາ​ຖະໜາ​ຂອງ​ເຂົາ ບໍ່​ວ່າ​ເຂົາ​ປາ​ຖະໜາ​ຄວາມ​ດີ ຫລື ຄວາມ​ຊົ່ວ, ຊີວິດ ຫລື ຄວາມ​ຕາຍ, ຄວາມຊື່ນ​ຊົມ ຫລື ຄວາມ​ໂສກ​ເສົ້າ​ແຫ່ງ​ຄວາມ​ສຳນຶກ​ຜິດ."},{"vNo":"6 ","txt":"ບັດ​ນີ້, ໂດຍ​ທີ່​ເຫັນ​ວ່າ​ຂ້າພະ​ເຈົ້າ​ເອງ​ຮູ້ຈັກ​ເລື່ອງ​ເຫລົ່າ​ນີ້​ແລ້ວ, ເປັນ​ຫຍັງ​ຂ້າພະ​ເຈົ້າຈຶ່ງ​ບໍ່​ປາ​ຖະໜາ​ເກີນ​ກວ່າ​ທີ່​ຈະ​ເຮັດ​ວຽກ​ງານ ຊຶ່ງຂ້າພະ​ເຈົ້າຖືກ​ເອີ້ນ​ມາ​ໃຫ້​ເຮັດ?"},{"vNo":"7 ","txt":"ເປັນ​ຫຍັງ​ຂ້າພະ​ເຈົ້າຈຶ່ງ​ປາ​ຖະໜາ​ຢາກ​ເປັນ​ທູດ, ເພື່ອ​ຈະ​ໄດ້​ປະກາດ​ໄປ​ຈົນ​ເຖິງ​ທີ່ສຸດ​ຂອງ​ແຜ່ນດິນ​ໂລກ?"},{"vNo":"8 ","txt":"ເພາະ​ຈົ່ງ​ເບິ່ງ, ພຣະ​ຜູ້​ເປັນ​ເຈົ້າ​ປະທານ​ໃຫ້​ທຸກ​ປະຊາ​ຊາດດ້ວຍ​ຊາດ ແລະ ພາສາ​ຂອງ​ຕົນ​ເອງ​ເພື່ອ​ສອນ​ພຣະ​ຄຳ​ຂອງ​ພຣະ​ອົງ, ແທ້​ຈິງ​ແລ້ວ, ໃນສະຕິ​ປັນຍາ, ທຸກ​ສິ່ງ​ທຸກ​ຢ່າງ​ທີ່​ພຣະ​ອົງ​ເຫັນ​ວ່າ​ເໝາະ​ສົມ​ທີ່ພວກ​ເຂົາຄວນ​ມີ; ດັ່ງນັ້ນ ເຮົາ​ຈຶ່ງ​ເຫັນ​ໄດ້​ວ່າພຣະຜູ້​ເປັນ​ເຈົ້າ​ແນະນຳ​ດ້ວຍ​ຄວາມສະຫລຽວ​ສະຫລາດ​ຕາມ​ສິ່ງ​ທີ່​ທ່ຽງ​ທຳ ແລະ ເປັນຄວາມ​ຈິງ."},{"vNo":"9 ","txt":"ຂ້າພະ​ເຈົ້າຮູ້ຈັກ​ເລື່ອງ​ທີ່​ພຣະຜູ້​ເປັນ​ເຈົ້າບັນຊາ​ຂ້າພະ​ເຈົ້າ, ແລະ ຂ້າພະ​ເຈົ້າປາບ​ປື້​ມໃນ​ເລື່ອງ​ນັ້ນ. ຂ້າພະ​ເຈົ້າບໍ່​ໄດ້​ປາບ​ປື້​ມ​ໃນ​ຕົວ​ຂ້າພະ​ເຈົ້າ​ເອງ, ແຕ່​ຂ້າພະ​ເຈົ້າປາບ​ປື້​ມ​ໃນ​ສິ່ງ​ທີ່​ພຣະຜູ້​ເປັນ​ເຈົ້າບັນຊາ​ຂ້າພະ​ເຈົ້າ; ແທ້​ຈິງແລ້ວ, ນີ້​ຄື​ຄວາມ​ປາບ​ປື້​ມ​ຂອງ​ຂ້າພະ​ເຈົ້າ ເພື່ອ​ບາງ​ທີ​ຂ້າພະ​ເຈົ້າອາດ​ຈະ​ເປັນ​ເຄື່ອງມື​ໃນ​ພຣະຫັດ​ຂອງ​ພຣະ​ເຈົ້າ​ໃນ​ການ​ນຳ​ຈິດ​ວິນ​ຍານ​ດວງໜຶ່ງ​ມາສູ່​ການ​ກັບ​ໃຈ; ແລະ ນີ້​ຄື​ຄວາມສຸກ​ຂອງ​ຂ້າພະ​ເຈົ້າ."},{"vNo":"10 ","txt":"ແລະ ຈົ່ງ​ເບິ່ງ, ເມື່ອ​ຂ້າພະ​ເຈົ້າ​ເຫັນ​ພີ່ນ້ອງ​ຂອງ​ຂ້າພະ​ເຈົ້າຫລາຍ​ຄົນ​ທີ່​ສຳນຶກ​ຜິດ​ດ້ວຍ​ຄວາມ​ຈິງ​ໃຈ, ແລ້ວ​ເຂົ້າມາ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ, ເວລາ​ນັ້ນຈິດ​ວິນ​ຍານ​ຂອງ​ຂ້າພະ​ເຈົ້າ​ເຕັມ​ໄປ​ດ້ວຍ​ຄວາມສຸກ; ແລ້ວ​ຂ້າພະ​ເຈົ້າສຳ​ນຶກ​ໄດ້​ວ່າ ມີ​ສິ່ງ​ໃດ​ແດ່​ທີ່​ພຣະຜູ້​ເປັນ​ເຈົ້າ​ໄດ້ກະທຳ​ເພື່ອ​ຂ້າພະ​ເຈົ້າ; ແທ້​ຈິງ​ແລ້ວ, ພຣະ​ອົງ​ໄດ້​ຍິນ​ຄຳ​ອະທິຖານ​ຂອງ​ຂ້າພະ​ເຈົ້າ; ແທ້​ຈິງ​ແລ້ວ, ຂ້າພະ​ເຈົ້າສຳນຶກ​ເຖິງ​ພຣະຫັດ​ທີ່​ມີ​ຄວາມ​ເມດຕາ​ປານີ​ຂອງ​ພຣະ​ອົງຊຶ່ງ​ເດ່​ມາ​ຫາ​ຂ້າພະ​ເຈົ້າ."},{"vNo":"11 ","txt":"ແທ້​ຈິງ​ແລ້ວ, ແລະ ຂ້າພະ​ເຈົ້າ​ສຳນຶກ​ໄດ້​ເຖິງ​ຄວາມ​ເປັນ​ຊະ​ເລີຍ​ຂອງ​ບັນພະ​ບຸລຸດ​ຂອງ​ຂ້າພະ​ເຈົ້ານຳ​ອີກ; ເພາະ​ຂ້າພະ​ເຈົ້າຮູ້ຈັກ​ວ່າ ພຣະຜູ້​ເປັນ​ເຈົ້າ​ໄດ້​ປົດ​ປ່ອຍ​ເຂົາ​ເຈົ້າອອກ​ຈາກ​ຄວາມ​ເປັນ​ຂ້າ​ທາດ ແລະ ດ້ວຍ​ເຫດ​ນີ້ ຈຶ່ງ​ໄດ້​ຈັດ​ຕັ້ງສາດສະໜາ​ຈັກ​ຂອງ​ພຣະ​ອົງ​ຂຶ້ນ; ແທ້​ຈິງ​ແລ້ວ, ອົງ​ພຣະຜູ້​ເປັນ​ເຈົ້າ, ພຣະ​ເຈົ້າຂອງ​ອັບ​ຣາ​ຮາມ, ພຣະ​ເຈົ້າ​ຂອງ​ອີ​ຊາກ, ແລະ ພຣະ​ເຈົ້າຂອງ​ຢາ​ໂຄບ​ໄດ້​ປົດ​ປ່ອຍ​ເຂົາ​ເຈົ້າອອກ​ຈາກ​ຄວາມ​ເປັນ​ຂ້າ​ທາດ."},{"vNo":"12 ","txt":"ແທ້​ຈິງ​ແລ້ວ, ຂ້າພະ​ເຈົ້າຈື່​ຈຳ​ຢູ່​ສະ​ເໝີ​ເຖິງ​ການ​ເປັນ​ຊະ​ເລີຍ​ຂອງ​ບັນພະບຸລຸດ​ຂອງ​ຂ້າພະ​ເຈົ້າ; ແລະ ພຣະ​ເຈົ້າອົງ​ດຽວ​ກັນ​ນັ້ນ​ໄດ້​ປົດ​ປ່ອຍ​ເຂົາ​ເຈົ້າອອກ​ຈາກ​ກຳມື​ຂອງ​ຊາວ​ເອຢິບ ແລະ ໄດ້​ປົດ​ປ່ອຍ​ເຂົາ​ເຈົ້າອອກ​ຈາກ​ຄວາມ​ເປັນ​ຂ້າ​ທາດ."},{"vNo":"13 ","txt":"ແທ້​ຈິງ​ແລ້ວ, ແລະ ພຣະ​ເຈົ້າອົງ​ດຽວ​ກັນ​ນັ້ນ ຊຶ່ງ​ໄດ້​ຈັດຕັ້ງສາດສະໜາ​ຈັກ​ຂອງ​ພຣະ​ອົງ​ຂຶ້ນ​ໃນ​ບັນດາ​ພວກ​ເຂົາ; ແທ້​ຈິງ​ແລ້ວ, ແມ່ນ​ພຣະ​ເຈົ້າອົງ​ດຽວ​ກັນ​ນັ້ນທີ່​ໄດ້​ເອີ້ນ​ໃຫ້​ຂ້າພະ​ເຈົ້າ​ຮັບ​ເອົາ​ຕຳ​ແໜ່ງ​ອັນ​ສັກສິດ, ເພື່ອ​ສິດສອນ​ພຣະ​ຄຳ​ໃຫ້​ແກ່​ຜູ້ຄົນ​ພວກ​ນີ້, ແລະ ໄດ້​ປະທານ​ຄວາມ​ສຳ​ເລັດ​ຢ່າງ​ຫລວງຫລາຍ​ໃຫ້​ແກ່​ຂ້າພະ​ເຈົ້າ, ຊຶ່ງມັນ​ເຮັດ​ໃຫ້​ຂ້າພະ​ເຈົ້າ​ເຕັມ​ໄປ​ດ້ວຍ​ຄວາມສຸກ."},{"vNo":"14 ","txt":"ແຕ່​ຂ້າພະ​ເຈົ້າບໍ່​ໄດ້​ປິ​ຕິ​ຍິນ​ດີ​ໃນ​ຄວາມ​ສຳ​ເລັດ​ຂອງ​ຂ້າພະ​ເຈົ້າ​ແຕ່​ຝ່າຍ​ດຽວ​ເທົ່າ​ນັ້ນ, ແຕ່​ຂ້າພະ​ເຈົ້າ​ເຕັມ​ປ່ຽມ​ໄປ​ດ້ວຍ​ຄວາມ​ປິ​ຕິ​ຍິນ​ດີ​ໃນ​ຄວາມ​ສຳ​ເລັດ​ຂອງ​ພີ່ນ້ອງ​ຂອງ​ຂ້າພະ​ເຈົ້າ, ຜູ້​ທີ່​ໄດ້​ຂຶ້ນ​ໄປ​ຫາ​ແຜ່ນດິນ​ນີ​ໄຟ​ນຳ​ອີກ."},{"vNo":"15 ","txt":"ຈົ່ງ​ເບິ່ງ, ເຂົາ​ເຈົ້າ​ໄດ້​ອອກ​ແຮງ​ງານ​ຢ່າງ​ດຸ​ໝັ່ນ, ແລະ ໄດ້​ນຳ​ເອົາ​ຜົນງານ​ຢ່າງ​ຫລວງຫລາຍ​ອອກ​ມາ; ແລະ ລາງວັນ​ຂອງ​ພວກ​ເຂົາ​ນັ້ນຍິ່ງ​ໃຫຍ່​ແທ້ໆ!"},{"vNo":"16 ","txt":"ບັດ​ນີ້, ເມື່ອ​ຂ້າພະ​ເຈົ້າຄິດ​ເຖິງ​ຄວາມ​ສຳ​ເລັດ​ຂອງ​ພີ່ນ້ອງ​ເຫລົ່າ​ນີ້​ຂອງ​ຂ້າພະ​ເຈົ້າ ຈິດ​ວິນ​ຍານ​ຂອງ​ຂ້າພະ​ເຈົ້າກໍ​ຖືກ​ພາ​ໄປ, ຈົນ​ວ່າ​ມັນ​ຖືກ​ແຍກອອກ​ຈາກ​ຮ່າງກາຍ, ເພາະ​ມັນ​ເປັນຄວາມ​ສຸກ​ທີ່​ສຸດ​ຂອງ​ຂ້າພະ​ເຈົ້າ."},{"vNo":"17 ","txt":"ແລະ ບັດ​ນີ້ຂໍພຣະ​ເຈົ້າຈົ່ງ​ໂປດ​ປະທານ​ແກ່​ຄົນ​ເຫລົ່າ​ນີ້, ພີ່ນ້ອງ​ຂອງ​ຂ້າພະ​ເຈົ້າ, ເພື່ອ​ພວກ​ເຂົາ​ຈະ​ໄດ້​ນັ່ງ​ລົງ​ໃນ​ອານາຈັກຂອງ​ພຣະ​ເຈົ້າດ້ວຍ​ເຖີດ; ແທ້​ຈິງ​ແລ້ວ, ແລະ ໃຫ້​ແກ່​ຄົນ​ທັງ​ໝົດ​ຜູ້​ເປັນ​ຜົນງານ​ຈາກ​ການ​ອອກ​ແຮງ​ງານ​ຂອງ​ພວກ​ເຂົາ​ນຳ​ອີກ. ເພື່ອ​ພວກ​ເຂົາ​ຈະ​ບໍ່​ອອກ​ໄປ​ອີກ, ແຕ່​ເພື່ອ​ພວກ​ເຂົາ​ຈະ​ສັນລະ​ເສີນ​ພຣະ​ອົງ​ຕະຫລອດ​ໄປ. ແລະ ຂໍພຣະ​ເຈົ້າຈົ່ງ​ໂປດ​ປະທານ​ເພື່ອ​ໃຫ້​ເປັນ​ໄປ​ຕາມ​ຄຳ​ເວົ້າຂອງ​ຂ້າພະ​ເຈົ້າທີ່​ໄດ້​ເວົ້າ​ໄວ້​ດ້ວຍ​ເຖີດ. ອາ​ແມນ."}]}