{"heading":"ຮີ​ລາມັນ​ເຊື່ອ​ຄຳ​ເວົ້າຂອງ​ແອວ​ມາ—ແອວ​ມາ​ທຳນາຍ​ເຖິງ​ການ​ທຳລາຍ​ທີ່​ຈະ​ມາ​ເຖິງ​ຊາວ​ນີ​ໄຟ—ເພິ່ນ​ໃຫ້​ພອນ ແລະ ສາບ​ແຊ່ງ​ແຜ່ນດິນ—ແອວ​ມາອາດ​ຖືກ​ພຣະ​ວິນ​ຍານພາ​ຂຶ້ນ​ໄປ​ເໝືອນ​ກັນ​ກັບ​ໂມ​ເຊ—ການ​ແຕກ​ແຍກ​ເຕີບ​ໂຕ​ຂຶ້​ນ​ໃນ​ສາດສະ​ໜາ​ຈັກ. ປະມານ 73 ປີ ກ່ອນ ຄ.ສ.","sectionHeading":"​ເລື່ອງ​ລາວ​ຂອງ​ຜູ້ຄົນ​ຂອງ​ນີ​ໄຟ, ແລະ ລາຍ​ລະອຽດ​ຂອງ​ສົງຄາມ ແລະ ການ​ແຕກ​ແຍກ​ກັນ​ຂອງ​ພວກ​ເຂົາ, ໃນ​ວັນ​ເວລາ​ຂອງ​ຮີ​ລາມັນ, ອີງ​ຕາມ​ບັນທຶກ​ຂອງ​ຮີ​ລາມັນ, ຊຶ່ງ​ເພິ່ນ​ໄດ້​ເຮັດ​ໄວ້​ໃນ​ວັນ​ເວລາ​ຂອງ​ເພິ່ນ.","prevAbbr":"alma","nextAbbr":"alma","prevNo":44,"nextNo":46,"chapterTitle":"ແອວ​ມາ 45","prevTitle":"ແອວ​ມາ 44","nextTitle":"ແອວ​ມາ 46","verses":[{"vNo":1,"txt":"ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ຂອງ​ນີ​ໄຟ​ມີ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ, ເພາະວ່າ​ພຣະ​ເຈົ້າ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ກຳມື​ຂອງ​ສັດຕູ; ດັ່ງນັ້ນ ພວກ​ເຂົາ​ຈຶ່ງ​ໄດ້​ຖະຫວາຍ​ຄວາມ​ຂອບ​ພຣະ​ໄທ​ຕໍ່​ອົງ​ພຣະຜູ້​ເປັນ​ເຈົ້າຂອງ​ພວກ​ເຂົາ; ແທ້​ຈິງ​ແລ້ວ, ພວກ​ເຂົາ​ໄດ້​ຖື​ສິນ​ອົດ​ເຂົ້າ ແລະ ອະທິຖານ​ຫລາຍ​ທີ່​ສຸດ, ແລະ ພວກ​ເຂົາ​ໄດ້​ນະມັດສະການ​ພຣະ​ເຈົ້າດ້ວຍ​ຄວາມຊື່ນ​ຊົມ​ຢ່າງ​ລົ້ນ​ເຫລືອ."},{"vNo":2,"txt":"ແລະ ເຫດການ​ໄດ້​ບັງ​ເກີດ​ຂຶ້ນໃນ​ປີ​ທີ​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ຄື ແອວ​ມາ​ໄດ້​ມາ​ຫາ​ຮີ​ລາມັນລູກ​ຊາຍ​ຂອງ​ເພິ່ນ ແລະ ເວົ້າກັບ​ເພິ່ນວ່າ: ລູກ​ເຊື່ອ​ຄຳ​ເວົ້າ​ຊຶ່ງພໍ່​ໄດ້​ເວົ້າກັບ​ລູກ​ກ່ຽວ​ກັບ​ບັນທຶກ​ເຫລົ່ານັ້ນ ຊຶ່ງ​ໄດ້​ຖືກ​ຮັກສາ​ໄວ້​ຕໍ່ໆ​ກັນ​ມາ​ຫລື​ບໍ່?"},{"vNo":3,"txt":"ແລະ ຮີ​ລາມັນ​ຕອບ​ວ່າ: ແທ້​ຈິງ​ແລ້ວ, ລູກ​ເຊື່ອ."},{"vNo":4,"txt":"ແລະ ແອວ​ມາ​ຖາມ​ອີກ​ວ່າ: ລູກ​ເຊື່ອ​ໃນ​ພຣະ​ເຢຊູ​ຄຣິດ​ຜູ້​ຈະ​ສະ​ເດັດ​ມາ​ບໍ່?"},{"vNo":5,"txt":"ແລະ ເພິ່ນຕອບ​ວ່າ: ແທ້​ຈິງ​ແລ້ວ, ລູກ​ເຊື່ອ​ຄຳ​ເວົ້າທັງ​ໝົດ​ທີ່ພໍ່​ໄດ້​ເວົ້າ​ໄວ້."},{"vNo":6,"txt":"ແລະ ແອວ​ມາ​ຖາມ​ເພິ່ນອີກ​ວ່າ: ລູກຈະ​ຮັກສາ​ຄຳ​ສັ່ງ​ຂອງ​ພໍ່​ໄດ້​ບໍ່?"},{"vNo":7,"txt":"ແລະ ເພິ່ນ​ຕອບ​ວ່າ: ແທ້​ຈິງ​ແລ້ວ, ລູກ​ຈະ​ຮັກສາ​ຄຳ​ສັ່ງ​ຂອງ​ພໍ່​ດ້ວຍ​ສຸດໃຈ​ຂອງ​ລູກ."},{"vNo":8,"txt":"ຈາກ​ນັ້ນ ແອວ​ມາ​ໄດ້​ເວົ້າກັບ​ເພິ່ນອີກ​ວ່າ: ລູກ​ເປັນ​ສຸກ​ແລ້ວ; ແລະ ພຣະຜູ້​ເປັນ​ເຈົ້າ​ຈະ​ເຮັດ​ໃຫ້​ລູກ​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນ​ດິນ​ນີ້."},{"vNo":9,"txt":"ແລະ ຈົ່ງ​ເບິ່ງ, ພໍ່​ມີ​ບາງ​ຢ່າງ​ທີ່​ຈະ​ທຳນາຍ​ໃຫ້​ລູກ; ແຕ່​ອັນ​ໃດ​ກໍ​ຕາມ​ທີ່ພໍ່​ທຳນາຍ​ໄວ້​ຈະ​ຕ້ອງ​ບໍ່​ໃຫ້​ຜູ້​ໃດ​ຮູ້ຈັກ; ແທ້​ຈິງ​ແລ້ວ, ເລື່ອງທີ່ພໍ່​ທຳນາຍ​ໃຫ້​ລູກ​ນີ້​ຈະ​ຕ້ອງ​ບໍ່​ໃຫ້​ຜູ້​ໃດ​ຮູ້ຈັກ, ຈົນ​ກວ່າ​ຄຳ​ທຳນາຍ​ນັ້ນຈະ​ເກີດ​ເປັນ​ຈິງ​ເສຍ​ກ່ອນ; ດັ່ງນັ້ນ ຈົ່ງ​ຂຽນ​ສິ່ງ​ທີ່ພໍ່​ຈະ​ເວົ້າຕໍ່​ໄປ​ນີ້."},{"vNo":10,"txt":"ແລະ ນີ້​ຄື​ຂໍ້ຄວາມ​ຕ່າງໆ: ຈົ່ງ​ເບິ່ງ, ຕາມ​ວິນ​ຍານ​ແຫ່ງ​ການ​ເປີດ​ເຜີຍ​ອັນ​ມີ​ຢູ່​ກັບພໍ່, ພໍ່​ຈຶ່ງ​ຫລິງ​ເຫັນ​ວ່າ​ພາຍ​ໃນ​ສີ່​ຮ້ອຍ​ປີ​ຫລັງ​ຈາກ​ເວລາ​ທີ່​ພຣະ​ເຢຊູ​ຄຣິດ​ໄດ້​ສະ​ເດັດ​ມາ​ປະກົດ​ຕໍ່​ຊາວ​ນີ​ໄຟ, ຜູ້​ຄົນ​ເຫລົ່າ​ນີ້​ຈະ​ເສື່ອມ​ໂຊມ​ຢູ່​ໃນ​ຄວາມ​ບໍ່​ເຊື່ອ​ຖື."},{"vNo":11,"txt":"ແທ້​ຈິງ​ແລ້ວ, ແລະ ເວລາ​ນັ້ນ ພວກ​ເຂົາ​ຈະ​ປະສົບ​ກັບ​ສົງຄາມ ແລະ ພະຍາດ​ໂລຄາ, ແທ້​ຈິງ​ແລ້ວ, ມັນ​ຈະ​ມີ​ຄວາມ​ອຶດຢາກ ແລະ ການ​ນອງ​ເລືອດ​ເກີດ​ຂຶ້ນ, ຈົນ​ວ່າ​ຜູ້ຄົນ​ຂອງ​ນີ​ໄຟ​ຈະ​ສູນ​ສິ້ນ​ໄປ​ໝົດ—"},{"vNo":12,"txt":"ແທ້​ຈິງ​ແລ້ວ, ແລະ ມັນ​ເປັນ​ເຊັ່ນນີ້​ກໍ​ຍ້ອນ​ວ່າ​ພວກ​ເຂົາ​ເສື່ອມ​ໂຊມຢູ່​ໃນ​ຄວາມ​ບໍ່​ເຊື່ອ​ຖື ແລະ ຕົກ​ໄປ​ສູ່​ວຽກ​ງານ​ແຫ່ງ​ຄວາມ​ມືດ, ແລະ ກາມ​ມະ​ລົມ, ແລະ ຄວາມ​ຊົ່ວ​ຮ້າຍ​ນາໆ​ປະການ; ແທ້​ຈິງ​ແລ້ວ, ພໍ່​ກ່າວ​ກັບ​ລູກ ຍ້ອນ​ວ່າ​ພວກ​ເຂົາຈະ​ເຮັດ​ບາບ​ຂັດ​ກັບ​ຄວາມ​ສະຫວ່າງ ແລະ ຄວາມ​ຮູ້​ອັນ​ຍິ່ງ​ໃຫຍ່, ແທ້​ຈິງ​ແລ້ວ, ພໍ່​ກ່າວ​ກັບ​ລູກ, ວ່າ​ນັ​ບ​ແຕ່ມື້ນັ້ນ​ໄປ, ແມ່ນ​ແຕ່ຄົນ​ລຸ້ນທີ​ສີ່​ຈະ​ຍັງ​ບໍ່ຜ່ານ​ໄປ​ໝົດ ກ່ອນ​ທີ່​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ຈະ​ມາ​ເຖິງ."},{"vNo":13,"txt":"ແລະ ເມື່ອ​ມື້​ສຳຄັນ​ມາ​ເຖິງ, ຈົ່ງ​ເບິ່ງ, ມັນ​ຈະ​ມາ​ເຖິງ​ຢ່າງ​ວ່ອງ​ໄວ​ທີ່​ສຸດ​ສຳລັບ​ຄົນ​ມີ​ຊີວິດ​ຢູ່​ໃນ​ປະຈຸ​ບັນ​ນີ້, ຫລືວ່າ​ລູກ​ຫລານ​ຂອງ​ຄົນ​ທີ່​ມີ​ຊີວິດ​ຢູ່​ໃນ​ປະຈຸ​ບັນ​ນີ້ ເພາະ​ຜູ້​ຖືກ​ນັບ​ເຂົ້າຢູ່​ໃນ​ບັນດາ​ຜູ້ຄົນ​ຂອງ​ນີ​ໄຟ, ຈະ​ບໍ່​ຖືກ​ນັບ​ເຂົ້າ​ເປັນ​ຜູ້ຄົນ​ຂອງ​ນີ​ໄຟ​ອີກ​ເລີຍ."},{"vNo":14,"txt":"ແລະ ຜູ້​ໃດ​ກໍ​ຕາມ​ທີ່​ຍັງ​ເຫລືອ​ຢູ່ ຊຶ່ງບໍ່​ໄດ້​ຖືກ​ທຳລາຍ​ໃນ​ວັນ​ອັນ​ຍິ່ງ​ໃຫຍ່ ແລະ ໜ້າ​ຢ້ານ​ກົວ​ນັ້ນ ພວກ​ນັ້ນກໍ​ຈະ​ຖືກ​ນັບ​ເຂົ້າຢູ່​ໃນ​ບັນດາ​ຊາວ​ເລ​ມັນ, ແລະ ຈະ​ກາຍ​ມາ​ເປັນ​ຊາວ​ເລ​ມັນ​ທັງ​ໝົດ ນອກ​ຈາກ​ບໍ່​ເທົ່າ​ໃດ​ຄົນ​ຜູ້​ທີ່​ຈະ​ຖືກ​ເອີ້ນ​ວ່າສາ​ນຸສິດ​ຂອງ​ພຣະຜູ້​ເປັນ​ເຈົ້າ, ແລະ ຊາວ​ເລ​ມັນ​ຈະ​ໄລ່​ຕາມ​ລ້າ​ຈົນ​ວ່າ​ພວກ​ເຂົາ​ສາບ​ສູນ​ໄປ. ແລະ ບັດ​ນີ້, ເປັນ​ຍ້ອນ​ຄວາມ​ຊົ່ວຮ້າຍ​ນີ້, ມັນ​ຈຶ່ງຈະ​ເຮັດ​ໃຫ້​ຄຳ​ທຳນາຍ​ສຳ​ເລັດ."},{"vNo":15,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ແອວ​ມາ​ໄດ້​ກ່າວ​ເລື່ອງ​ເຫລົ່າ​ນີ້​ກັບ​ຮີ​ລາມັນ​ແລ້ວ, ເພິ່ນ​ໄດ້​ໃຫ້​ພອນ​ແກ່​ຮີ​ລາມັນ, ແລະ ລູກ​ຊາຍ​ຄົນ​ອື່ນໆ​ຂອງ​ເພິ່ນ; ແລະ ເພິ່ນ​ໄດ້​ໃຫ້​ພອນ​ແກ່​ໂລກ​ນີ້​ອີກ ເພື່ອ​ເຫັນ​ແກ່​ຄົນ​ຊອບ​ທຳ."},{"vNo":16,"txt":"ແລະ ເພິ່ນ​ໄດ້​ກ່າວ​ວ່າ: ອົງ​ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້—ແຜ່ນດິນ​ຈະ​ຖືກ​ສາບ​ແຊ່ງ, ແທ້​ຈິງ​ແລ້ວ, ແຜ່ນດິນ​ນີ້, ແກ່​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ​ຊຶ່ງ​ເຮັດ​ຄວາມ​ຊົ່ວໃຫ້​ໄປ​ສູ່​ຄວາມ​ພິນາດ, ເມື່ອ​ພວກ​ເຂົາ​ສຸກ​ເຕັມທີ່; ແລະ ມັນ​ຈະ​ເປັນ​ໄປ​ດັ່ງ​ນັ້ນ ດັ່ງ​ທີ່ພໍ່​ເວົ້າ​ໄວ້; ເພາະວ່າ​ມັນ​ເປັນ​ການ​ສາບ​ແຊ່ງ ແລະ ເປັນ​ພອນ​ຂອງ​ພຣະ​ເຈົ້າ​ເທິງແຜ່ນດິນ, ເພາະ​ພຣະຜູ້​ເປັນ​ເຈົ້າບໍ່​ສາມາດເບິ່ງ​ບາບ​ດ້ວຍ​ລະດັບ​ການ​ຍິນ​ຍອມ​ແມ່ນ​ແຕ່​ໜ້ອຍ​ທີ່​ສຸດ."},{"vNo":17,"txt":"ແລະ ບັດ​ນີ້, ເມື່ອ​ແອວ​ມາ​ກ່າວ​ຂໍ້ຄວາມ​ນີ້​ແລ້ວ ເພິ່ນ​ກໍ​ໃຫ້​ພອນ​ແກ່​ສາດສະ​ໜາ​ຈັກ, ແທ້​ຈິງ​ແລ້ວ, ເພິ່ນ​ໄດ້​ໃຫ້​ພອນ​ແກ່​ຄົນ​ທັງ​ໝົດ​ຜູ້​ທີ່​ຍຶດໝັ້ນຢູ່​ໃນ​ສັດທາ ນັບ​ແຕ່​ເວລາ​ນັ້ນ​ເປັນ​ຕົ້ນ​ໄປ."},{"vNo":18,"txt":"ແລະ ເມື່ອ​ແອວ​ມາ​ເຮັດ​ສິ່ງ​ນີ້​ແລ້ວ ເພິ່ນ​ກໍ​ໄດ້​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ, ຄ້າຍຄື​ກັບ​ວ່າ​ເພິ່ນ​ຈະ​ໄປ​ຫາ​ແຜ່ນດິນ​ມີ​ເລັກ. ແລະ ເຫດການ​ໄດ້​ບັງ​ເກີດ​ຂຶ້ນຄື ບໍ່​ມີ​ຜູ້​ໃດ​ໄດ້​ຍິນ​ເລື່ອງ​ຂອງ​ເພິ່ນ​ອີກ​ຕໍ່​ໄປ​ເລີຍ; ແລະ ພວກ​ເຂົາ​ບໍ່​ຮູ້​ກ່ຽວ​ກັບ​ການ​ຕາຍ ຫລື ການ​ຝັງ​ສົບ​ຂອງ​ເພິ່ນ​ເລີຍ."},{"vNo":19,"txt":"ຈົ່ງ​ເບິ່ງ, ພວກ​ເຮົາ​ຮູ້ຈັກ​ວ່າ ເພິ່ນ​ເປັນ​ຄົນ​ຊອບ​ທຳ; ແລະ ມີ​ຂ່າວ​ລື​ໄປ​ທົ່ວ​ສາດສະ​ໜາ​ຈັກ​ວ່າ ພຣະ​ວິນ​ຍານ​ໄດ້​ຮັບ​ເອົາ​ເພິ່ນ​ຂຶ້ນ​ໄປ ຫລື ຖືກ​ຝັງ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ​ເໝືອນ​ດັ່ງ​ໂມ​ເຊ. ແຕ່​ຈົ່ງ​ເບິ່ງ, ພຣະ​ຄຳ​ພີ​ກ່າວ​ວ່າ ພຣະຜູ້​ເປັນ​ເຈົ້າ​ໄດ້​ເອົາ​ໂມ​ເຊ​ໄປ​ຢູ່​ກັບ​ພຣະ​ອົງ; ແລະ ພວກ​ເຮົາ​ຄິດ​ວ່າ​ພຣະ​ອົງ​ໄດ້​ຮັບ​ເອົາ​ແອວ​ມາ ໄປ​ໃນ​ວິນ​ຍານ​ໄວ້​ກັບ​ພຣະ​ອົງ​ຄື​ກັນ; ດັ່ງນັ້ນ ເພາະ​ເຫດ​ນີ້, ພວກ​ເຮົາ​ຈຶ່ງ​ບໍ່​ຮູ້ຫຍັງ​ເລີຍ​ກ່ຽວ​ກັບ​ການ​ຕາຍ ແລະ ການ​ຝັງ​ຂອງ​ເພິ່ນ."},{"vNo":20,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນ​ໃນຕົ້ນປີ​ທີ​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ, ຮີ​ລາມັນ​ໄດ້​ອອກ​ໄປ​ໃນ​ບັນດາ​ຜູ້ຄົນ​ເພື່ອ​ປະກາດ​ພຣະ​ຄຳ​ຕໍ່​ພວກ​ເຂົາ."},{"vNo":21,"txt":"ເພາະ​ຈົ່ງ​ເບິ່ງ, ເນື່ອງ​ດ້ວຍ​ວ່າ​ພວກ​ເຂົາ​ໄດ້​ມີ​ສົງຄາມ​ກັບ​ຊາວ​ເລ​ມັນ ແລະ ມີ​ຄວາມ​ຫຍຸ້ງຍາກ​ເລັກ​ນ້ອຍ​ຫລາຍ​ເທື່ອ ແລະ ມີ​ການ​ແຕກ​ແຍກ​ກັນ​ໃນ​ບັນດາ​ຜູ້ຄົນ, ມັນ​ຈຶ່ງ​ສົມຄວນ​ທີ່​ຈະ​ປະກາດ​ພຣະ​ຄຳ​ຂອງ​ພຣະ​ເຈົ້າຕໍ່​ພວກ​ເຂົາ, ແທ້​ຈິງ​ແລ້ວ, ມັນ​ສົມຄວນ​ທີ່​ຈະ​ຈັດຕັ້ງຂໍ້​ບັງຄັບ​ຂຶ້ນທົ່ວ​ສາດສະໜາ​ຈັກ."},{"vNo":22,"txt":"ດັ່ງນັ້ນ, ຮີ​ລາມັນ ແລະ ພີ່ນ້ອງ​ຂອງ​ເພິ່ນ ຈຶ່ງ​ໄດ້​ອອກ​ໄປ​ທົ່ວ​ແຜ່ນດິນ​ເພື່ອ​ສະ​ຖາ​ປະ​ນາ​ສາດສະ​ໜາ​ຈັກ​ຂຶ້ນ​ໃໝ່, ແທ້​ຈິງ​ແລ້ວ, ພວກ​ເຂົາ​ໄດ້​ສະຖາປະ​ນາ​ສາດສະ​ໜາ​ຈັກຂຶ້ນ​ໃນ​ທຸກ​ຫົວ​ເມືອງ​ຕະ​ຫລອດ​ແຜ່ນດິນ ຊຶ່ງຜູ້ຄົນ​ຂອງ​ນີ​ໄຟ​ເປັນ​ເຈົ້າ​ຂອງ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ເຫລົ່ານັ້ນ​ໄດ້​ແຕ່ງຕັ້ງປະ​ໂລຫິດ ແລະ ຜູ້​ສິດສອນ​ໄວ້​ທົ່ວ​ແຜ່ນດິນ, ເພື່ອ​ດູ​ແລ​ສາດສະ​ໜາ​ຈັກ​ທຸກ​ບ່ອນ."},{"vNo":23,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຮີ​ລາມັນ ແລະ ພີ່ນ້ອງ​ຂອງ​ເພິ່ນໄດ້​ແຕ່ງຕັ້ງປະ​ໂລຫິດ ແລະ ຜູ້​ສິດສອນ​ດູ​ແລ​ສາດສະໜາ​ຈັກ​ແລ້ວ, ມັນ​ມີ​ການ​ແຕກ​ແຍກ​ກັນ​ໃນ​ບັນດາ​ຜູ້ຄົນ ແລະ ພວກ​ເຂົາ​ບໍ່​ຍອມ​ເອົາ​ໃຈ​ໃສ່​ໃນ​ຄຳ​ເວົ້າຂອງ​ຮີ​ລາມັນ ແລະ ພີ່ນ້ອງ​ຂອງ​ເພິ່ນເລີຍ;"},{"vNo":24,"txt":"ແຕ່​ພວກ​ເຂົາ​ກັບ​ມາ​ອວດ, ໂດຍ​ທີ່​ເພີ້​ຝັນ​ດ້ວຍ​ຄວາມ​ທະ​ນົງ​ໃຈ​ຂອງ​ພວກ​ເຂົາ, ເພາະຄວາມ​ຮັ່ງມີ​ເປັນ​ດີຢ່າງ​ຍິ່ງ​ຂອງ​ພວກ​ເຂົາ; ດັ່ງນັ້ນ ພວກ​ເຂົາ​ຈຶ່ງ​ຮັ່ງມີ​ເປັນ​ດີ​ຢ່າງ​ຍິ່ງ​ໃນ​ສາຍຕາ​ຂອງ​ຕົນ​ເອງ, ແລະ ບໍ່​ຍອມ​ເອົາ​ໃຈ​ໃສ່​ຄຳ​ເວົ້າ​ຂອງ​ພວກ​ເພິ່ນ, ເພື່ອເດີນ​ໄປ​ຢ່າງ​ພາກພູມ​ໃຈ​ຕໍ່​ພຣະ​ພັກ​ຂອງ​ພຣະ​ເຈົ້າ."}]}