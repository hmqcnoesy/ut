{"heading":"ອະ​ມາ​ລີ​ໄຄ​ຢາ​ຍຸຍົງ​ໃຫ້​ຊາວ​ເລ​ມັນ​ຕໍ່ສູ້​ກັບ​ຊາວ​ນີ​ໄຟ—ໂມ​ໂຣ​ໄນ​ຕຽມ​ຜູ້ຄົນ​ຂອງ​ເພິ່ນ​ໃຫ້​ປ້ອງ​ກັນ​ອຸດົມ​ການ​ແຫ່ງ​ຄຣິດ​ສະ​ຕຽນ—ເພິ່ນ​ປິ​ຕິ​ຍິນ​ດີ​ໃນ​ເສລີພາບ ແລະ ອິດສະ​ລະ​ພາບ ແລະ ເປັນ​ຜູ້​ຍິ່ງ​ໃຫຍ່​ຂອງ​ພຣະ​ເຈົ້າ. ປະມານ 72 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":47,"nextNo":49,"chapterTitle":"ແອວ​ມາ 48","prevTitle":"ແອວ​ມາ 47","nextTitle":"ແອວ​ມາ 49","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື, ທັນທີ​ທີ່​ອະ​ມາ​ລີ​ໄຄ​ຢາ​ໄດ້ຂຶ້ນຄອງ​ອານາຈັກ ລາວ​ກໍ​ໄດ້​ປຸກລະດົມ​ໃຈ​ຂອງ​ຊາວ​ເລ​ມັນ​ໃຫ້​ຄຽດ​ແຄ້ນ​ໃຫ້​ຜູ້ຄົນ​ຂອງ​ນີ​ໄຟ; ແທ້​ຈິງ​ແລ້ວ, ລາວ​ໄດ້​ແຕ່ງ​ຕັ້ງ​ໃຫ້​ມີ​ຜູ້​ເວົ້າ​ກັບ​ຊາວ​ເລ​ມັນ​ຈາກ​ຫໍ​ສູງ, ຕ້ານ​ກັບ​ຊາວ​ນີ​ໄຟ."},{"vNo":2,"txt":"ແລະ ລາວ​ໄດ້​ປຸກລະດົມ​ໃຈ​ຂອງ​ພວກ​ເຂົາ​ໃຫ້​ເປັນ​ສັດຕູ​ກັບ​ຊາວ​ນີ​ໄຟ​ດັ່ງ​ນີ້, ເຖິງ​ຂະໜາດ​ທີ່​ໃນ​ທ້າຍ​ປີ​ທີ​ສິບ​ເກົ້າ​ແຫ່ງ​ການ​ປົກຄອງ​ຂອງ​ຜູ້​ຕັດສິນ, ລາວ​ໄດ້​ສຳ​ເລັດ​ແຜນການ​ຂອງ​ລາວ​ມາ​ເຖິງ​ບັດ​ນີ້, ແທ້​ຈິງ​ແລ້ວ, ເມື່ອ​ລາວ​ໄດ້​ຖືກ​ແຕ່ງຕັ້ງ​ໃຫ້​ເປັນ​ກະສັດ​ປົກຄອງ​ຊາວ​ເລ​ມັນ, ລາວ​ຈຶ່ງ​ພະຍາຍາມ​ທີ່​ຈະ​ປົກຄອງ​ທົ່ວ​ແຜ່ນດິນ, ແທ້​ຈິງ​ແລ້ວ, ລາວ​ຢາກ​ປົກຄອງ​ຜູ້ຄົນ​ທັງ​ໝົດ​ໃນ​ທົ່ວ​ແຜ່ນດິນ, ທັງ​ຊາວ​ເລມັນ ແລະ ຊາວ​ນີ​ໄຟ​ນຳ​ກັນ."},{"vNo":3,"txt":"ດັ່ງ​ນັ້ນ ລາວ​ຈຶ່ງ​ສຳ​ເລັດ​ແລ້ວ​ຕາມ​ແຜນ​ການ​ຂອງ​ລາວ, ເພາະ​ວ່າ​ລາວ​ໄດ້​ເຮັດ​ໃຫ້​ໃຈ​ຂອງ​ຊາວ​ເລ​ມັນ​ແຂງ​ກະດ້າງ ແລະ ເຮັດ​ໃຫ້​ຈິດ​ໃຈ​ຂອງ​ພວກ​ເຂົາ​ມືດ​ມົນ, ແລະ ລາວ​ໄດ້​ຍຸ​ຍົງ​ໃຫ້​ພວກ​ເຂົາ​ຄຽດ​ແຄ້ນ, ເຖິງ​ຂະ​ໜາດ​ທີ່​ລາວ​ໄດ້​ເຕົ້າ​ໂຮມ​ທະຫານ​ໄດ້​ຢ່າງ​ຫລວງ​ຫລາຍ​ເພື່ອ​ຈະ​ໄດ້​ໄປ​ສູ້​ຮົບ​ກັບ​ຊາວ​ນີ​ໄຟ."},{"vNo":4,"txt":"ຍ້ອນ​ວ່າ​ຈຳນວນ​ທະ​ຫານ​ຢ່າງ​ຫລວງ​ຫລາຍ​ຂອງ​ລາວ, ລາວ​ຈຶ່ງ​ໄດ້​ຕັ້ງ​ໃຈ​ໄວ້​ວ່າ ລາວ​ຈະ​ເອົາ​ຊະ​ນະ​ຊາວ​ນີ​ໄຟ ແລະ ຈະ​ເອົາ​ພວກ​ເຂົາ​ມາ​ເປັນ​ຂ້າ​ທາດ."},{"vNo":5,"txt":"ແລະ ລາວ​ໄດ້​ແຕ່ງຕັ້ງຊາວ​ໂຊ​ລຳ​ໃຫ້​ເປັນ​ນາຍ​ທະຫານ​ຊັ້ນຫົວໜ້າ, ເພາະວ່າ​ຊາວ​ໂຊ​ລຳ​ມີ​ຄວາມ​ຮູ້​ດີ​ທີ່​ສຸດ​ກ່ຽວ​ກັບ​ກຳລັງ​ພົນ​ຂອງ​ຊາວ​ນີ​ໄຟ, ແລະ ບ່ອນ​ຕັ້ງກຳລັງ​ຂອງ​ພວກ​ເຂົາ, ແລະ ເມືອງ​ໃດ​ທີ່​ບໍ່​ມີ​ກຳລັງ​ພຽງພໍ; ດັ່ງນັ້ນ ລາວ​ຈຶ່ງ​ໄດ້​ແຕ່ງ​ຕັ້ງ​ພວກ​ເຂົາໃຫ້​ເປັນ​ນາຍ​ທະຫານ​ຊັ້ນຫົວໜ້າ​ເພື່ອ​ບັງຄັບ​ບັນຊາ​ກອງທັບ​ທະຫານຂອງ​ລາວ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ເຄື່ອນ​ຍ້າຍ​ກອງ​ທັບ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ມຸ້ງ​ໜ້າ​ໄປ​ຫາ​ແຜ່ນດິນ​ເຊ​ຣາ​ເຮັມລາ."},{"vNo":7,"txt":"ບັດ​ນີ້​ເຫດ​ການ​ໄດ້​ບັງ​ເກີດ​ຂຶ້ນ​ຄື ຂະນະ​ທີ່​ອະ​ມາ​ລີ​ໄຄ​ຢາ​ໄດ້​ອຳນາດ​ມາ​ດ້ວຍ​ກົນອຸບາຍ ແລະ ດ້ວຍ​ຄຳ​ຫລອກ​ລວງ​ຕ່າງໆ, ກົງ​ກັນ​ຂ້າມ, ໂມ​ໂຣ​ໄນ​ໄດ້​ຕຽມ​ຈິດ​ໃຈ​ຂອງ​ຜູ້ຄົນ​ໃຫ້​ຊື່ສັດ​ຕໍ່​ພຣະ​ຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ."},{"vNo":8,"txt":"ແທ້​ຈິງ​ແລ້ວ, ເພິ່ນ​ໄດ້​ສົ່ງ​ເສີມ​ກຳລັງ​ກອງທັບ​ຂອງ​ຊາວ​ນີ​ໄຟ, ແລະ ໄດ້​ສ້າງ​ປ້ອມ​ຍາມ​ນ້ອຍ ຫລື ບ່ອນ​ສະ​ສົມ​ກຳລັງ​ຂຶ້ນ​ຫລາຍ​ແຫ່ງ; ໂດຍ​ຄູນ​ດິນ​ຂຶ້ນ​ອ້ອມ​ຮອບ​ເປັນ​ຄູ​ລ້ອມ​ກອງທັບ​ຂອງ​ເພິ່ນ​ໄວ້, ແລະ ສ້າງ​ກຳ​ແພງ​ຫີນ​ຂຶ້ນ​ອ້ອມ​ພວກ​ທະຫານ​ໄວ້, ພ້ອມ​ທັງ​ຮອບ​ເມືອງ ແລະ ຊາຍ​ແດນ​ຂອງ​ແຜ່ນດິນ​ນຳ​ອີກ; ແທ້​ຈິງ​ແລ້ວ, ເພິ່ນ​ໄດ້​ສ້າງ​ກຳ​ແພງ​ຂຶ້ນ​ໃຫ້​ຮອບ​ທົ່ວ​ແຜ່ນດິນ."},{"vNo":9,"txt":"ແລະ ຄ້າຍ​ໃດ​ທີ່​ມີ​ກຳລັງ​ບໍ່​ພຽງ​ພໍ ເພິ່ນ​ກໍ​ໄດ້​ວາງ​ຈຳນວນ​ທະຫານ​ໄວ້​ຢ່າງ​ຫລວງຫລາຍ; ແລະ ເພິ່ນ​ໄດ້​ເສີມ​ກຳລັງ ແລະ ໄດ້​ເຮັດ​ໃຫ້​ແຜ່ນດິນ​ຊຶ່ງຊາວ​ນີ​ໄຟ​ເປັນ​ເຈົ້າຂອງ​ເຂັ້ມ​ແຂງ​ຂຶ້ນ​ເລື້ອຍໆ."},{"vNo":10,"txt":"ແລະ ເພິ່ນ​ໄດ້​ຕຽມ​ພ້ອມ​ຢູ່​ສະ​ເໝີ​ເພື່ອ​ວ່າ​ຈະ​ໄດ້​ສະໜັບສະໜູນ​ເສລີພາບຂອງ​ພວກ​ເຂົາ, ແຜ່ນດິນ​ຂອງ​ພວກ​ເຂົາ, ເມຍ​ຂອງ​ພວກ​ເຂົາ, ແລະ ລູກ​ຂອງ​ພວກ​ເຂົາ, ແລະ ສັນຕິ​ສຸກ​ຂອງ​ພວກ​ເຂົາ, ແລະ ເພື່ອ​ວ່າ​ພວກ​ເຂົາ​ຈະ​ໄດ້​ມີ​ຊີວິດ​ຢູ່​ກັບ​ພຣະຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ແລະ ເພື່ອ​ພວກ​ເຂົາ​ຈະ​ໄດ້​ຮັກສາ​ສິ່ງ​ທີ່​ສັດຕູ​ຂອງ​ພວກ​ເຂົາ​ເອີ້ນ​ວ່າ ອຸດົມ​ການ​ແຫ່ງ​ຄຣິດ​ສະ​ຕຽນ."},{"vNo":11,"txt":"ແລະ ໂມ​ໂຣ​ໄນ​ເປັນ​ຄົນ​ແຂງ​ແຮງ ແລະ ມີ​ກຳລັງ​ຫລາຍ; ແລະ ເພິ່ນ​ເປັນ​ຄົນ​ສະຫລຽວ​ສະຫລາດ; ແທ້​ຈິງ​ແລ້ວ, ເພິ່ນ​ເປັນ​ຄົນ​ທີ່​ບໍ່​ປິ​ຕິ​ຍິນ​ດີ​ໃນ​ການ​ນອງ​ເລືອດ; ແຕ່​ເປັນ​ຄົນ​ທີ່​ປິ​ຕິ​ຍິນ​ດີ​ໃນ​ເສລີພາບ ແລະ ອິດ​ສະລະ​ພາບ​ຂອງ​ປະ​ເທດ​ຊາດ​ຂອງ​ຕົນ, ແລະ ເພື່ອ​ວ່າ​ພີ່ນ້ອງ​ຂອງ​ເພິ່ນ​ຈະ​ໄດ້​ຫລີກ​ເວັ້ນຈາກ​ການ​ເປັນ​ທາດ ແລະ ຂ້ອຍ​ຂ້າ;"},{"vNo":12,"txt":"ແທ້​ຈິງ​ແລ້ວ, ເພິ່ນ​ເປັນ​ຄົນ​ທີ່​ມີ​ໃຈ​ຊຶ່ງ​ເຕັມ​ໄປ​ດ້ວຍ​ຄວາມ​ຂອບ​ພຣະ​ໄທ​ພຣະ​ເຈົ້າຂອງ​ເພິ່ນ, ສຳລັບ​ສິດທິ​ພິ​ເສດ ແລະ ພອນ​ຕ່າງໆ​ທີ່​ພຣະ​ອົງ​ໄດ້​ປະທານ​ໃຫ້​ແກ່​ຜູ້ຄົນ​ຂອງ​ເພິ່ນ; ແລະ ເພິ່ນ​ເປັນ​ຄົນ​ທີ່​ອອກ​ແຮງ​ງານ​ຢ່າງ​ຂະຫຍັນ​ຂັນ​ແຂງ ເພື່ອ​ຄວາມ​ຜາ​ສຸກ ແລະ ເພື່ອ​ຄວາມ​ປອດ​ໄພ​ຂອງ​ຜູ້ຄົນ​ຂອງ​ເພິ່ນ."},{"vNo":13,"txt":"ແທ້​ຈິງ​ແລ້ວ, ແລະ ເພິ່ນ​ເປັນ​ຄົນ​ທີ່​ໝັ້ນຄົງ​ຢູ່​ນຳ​ສັດທາ​ໃນ​ພຣະ​ຄຣິດ, ແລະ ເພິ່ນ​ໄດ້​ກ່າວ​ຄຳ​ສາ​ບານ​ໄວ້​ວ່າ ເພິ່ນ​ຈະ​ປ້ອງ​ກັນ​ຜູ້ຄົນຂອງ​ເພິ່ນ, ສິດ​ຂອງ​ເພິ່ນ, ແລະ ປະ​ເທດ​ຊາດ​ຂອງ​ເພິ່ນ, ແລະ ສາດສະ​ໜາ​ຂອງ​ເພິ່ນ, ເຖິງ​ແມ່ນ​ວ່າ​ເພິ່ນ​ຈະ​ສູນ​ເສຍ​ເລືອດ​ເນື້ອ​ຂອງ​ເພິ່ນ​ກໍ​ຕາມ."},{"vNo":14,"txt":"ບັດ​ນີ້ຊາວ​ນີ​ໄຟ​ໄດ້​ຮັບ​ການ​ສິດສອນ​ໃຫ້​ປ້ອງ​ກັນ​ຕົວ​ເອງ​ຈາກ​ສັດຕູ, ຈົນ​ເຖິງ​ການ​ນອງ​ເລືອດ​ຖ້າ​ຫາກ​ຈຳ​ເປັນ; ແທ້​ຈິງ​ແລ້ວ, ແລະ ພວກ​ເຂົາ​ໄດ້​ຮັບ​ການ​ສິດສອນ​ວ່າ ບໍ່​ໃຫ້​ຮຸກ​ຮານ​ຜູ້​ໃດ, ແທ້​ຈິງ​ແລ້ວ, ບໍ່​ໃຫ້​ຍົກ​ດາບ​ຂຶ້ນ​ເລີຍ​ເວັ້ນ​ເສຍ​ແຕ່​ຈະ​ເປັນ​ການ​ຕໍ່ສູ້​ສັດຕູ, ຍົກ​ເວັ້ນ​ແຕ່​ຈະ​ເປັນ​ໄປ​ເພື່ອ​ປົກ​ປ້ອງ​ຊີວິດ​ຂອງ​ຕົນ​ເອງ​ເທົ່າ​ນັ້ນ."},{"vNo":15,"txt":"ແລະ ນີ້​ຄື​ສັດທາ​ຂອງ​ພວກ​ເຂົາ, ໂດຍ​ການ​ປະຕິບັດ​ແບບ​ນີ້ ພຣະ​ເຈົ້າ​ຈະ​ເຮັດ​ໃຫ້​ພວກ​ເຂົາ​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ, ແລະ ອີກ​ຢ່າງ​ໜຶ່ງ, ຖ້າ​ພວກ​ເຂົາ​ຊື່ສັດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ​ແລ້ວ ພຣະ​ອົງ​ຈະ​ເຮັດ​ໃຫ້​ພວກ​ເຂົາ​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ; ແທ້​ຈິງ​ແລ້ວ, ຈະ​ເຕືອນພວກ​ເຂົາ​ໃຫ້​ອອກ​ໜີ​ໄປ, ຫລືວ່າ​ໃຫ້​ຕຽມ​ເພື່ອ​ສົງຄາມ, ອີງ​ຕາມ​ຄວາມ​ອັນຕະລາຍ​ຂອງ​ພວກ​ເຂົາ;"},{"vNo":16,"txt":"ແລະ ພຣະ​ເຈົ້າ​ຈະ​ເຮັດ​ໃຫ້​ເປັນ​ທີ່​ຮູ້ຈັກ​ແກ່​ພວກ​ເຂົາ​ອີກ​ວ່າ ພວກ​ເຂົາ​ຄວນ​ຈະ​ໄປ​ທາງ​ໃດ​ເພື່ອ​ຕໍ່ສູ້​ກັບ​ສັດຕູຂອງ​ພວກ​ເຂົາ, ແລະ ໂດຍ​ການ​ກະທຳ​ດັ່ງ​ນີ້, ພຣະຜູ້​ເປັນ​ເຈົ້າຈະ​ໄດ້​ປົດ​ປ່ອຍ​ພວກ​ເຂົາ; ແລະ ນີ້​ຄື​ສັດທາ​ຂອງ​ໂມ​ໂຣ​ໄນ ແລະ ໃຈ​ຂອງ​ເພິ່ນ​ປາບ​ປື້​ມ​ໃນສິ່ງ​ເຫລົ່າ​ນັ້ນ; ບໍ່​ແມ່ນໃນ​ການ​ນອງ​ເລືອດ, ແຕ່​ໃນ​ການ​ເຮັດຄວາມ​ດີ, ໃນ​ການ​ປ້ອງ​ກັນ​ຜູ້ຄົນ​ຂອງ​ເພິ່ນ, ແທ້​ຈິງ​ແລ້ວ, ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ແທ້​ຈິງ​ແລ້ວ, ແລະ ໃນ​ການ​ຕ້ານທານ​ກັບ​ຄວາມ​ຊົ່ວ​ຮ້າຍ."},{"vNo":17,"txt":"ແທ້​ຈິງ​ແລ້ວ, ຂ້າພະ​ເຈົ້າ​ກ່າວ​ຕາມ​ຄວາມ​ຈິງ​ກັບ​ພວກ​ທ່ານ​ວ່າ, ຖ້າ​ຫາກ​ຄົນ​ທັງ​ປວງ​ໄດ້​ເປັນ​ມາ​ແລ້ວ ແລະ ເປັນ​ຢູ່, ແລະ ຈະ​ເປັນ​ຢູ່, ຄື​ກັນ​ກັບ​ໂມ​ໂຣ​ໄນ, ຈົ່ງ​ເບິ່ງ, ອຳນາດ​ຂອງ​ນະລົກ​ນັ້ນຈະ​ສັ່ນ​ສະ​ເທືອນຕະຫລອດ​ການ; ແທ້​ຈິງ​ແລ້ວ, ມານ​ຈະ​ບໍ່​ມີ​ອຳນາດ​ເໜືອ​ໃຈ​ຂອງ​ລູກ​ຫລານ​ມະນຸດ​ເລີຍ."},{"vNo":18,"txt":"ຈົ່ງ​ເບິ່ງ, ເພິ່ນ​ເປັນ​ຄົນ​ຄື​ກັນ​ກັບ​ອຳ​ໂມນ, ລູກ​ຊາຍ​ຂອງ​ໂມ​ໄຊ​ຢາ, ແທ້​ຈິງ​ແລ້ວ, ຄື​ກັນ​ກັບ​ລູກ​ຊາຍ​ຜູ້​ອື່ນໆ​ຂອງ​ໂມ​ໄຊ​ຢາ, ແທ້​ຈິງ​ແລ້ວ, ແລະ ຄື​ກັນ​ກັບ​ແອວ​ມາ ແລະ ພວກ​ລູກ​ຊາຍ​ຂອງ​ເພິ່ນນຳ​ອີກ, ເພາະວ່າ​ເຂົາ​ເຈົ້າ​ເຫລົ່ານັ້ນລ້ວນ​ແລ້ວ​ແຕ່​ເປັນ​ຄົນ​ຂອງ​ພຣະ​ເຈົ້າທັງ​ນັ້ນ."},{"vNo":19,"txt":"ບັດ​ນີ້​ຈົ່ງ​ເບິ່ງ, ຮີ​ລາມັນ ແລະ ພີ່​ນ້ອງ​ຂອງ​ເພິ່ນ​ກໍ​ບໍ່​ໄດ້​ຮັບ​ໃຊ້​ຜູ້ຄົນ​ໜ້ອຍ​ໄປ​ກວ່າ​ໂມ​ໂຣ​ໄນ​ເລີຍ; ເພາະ​ເຂົາ​ເຈົ້າ​ໄດ້​ສິດສອນ​ພຣະ​ຄຳ​ຂອງ​ພຣະ​ເຈົ້າ, ແລະ ເຂົາ​ເຈົ້າ​ໄດ້​ໃຫ້​ບັບຕິ​ສະມາ​ໄວ້​ກັບ​ການ​ກັບ​ໃຈ ແກ່​ຄົນ​ທັງ​ປວງ​ທີ່​ຍອມ​ເຊື່ອ​ຟັງ​ຄຳ​ເວົ້າຂອງ​ເຂົາ​ເຈົ້າ."},{"vNo":20,"txt":"ແລະ ເຂົາ​ເຈົ້າ​ໄດ້​ອອກ​ໄປ​ດັ່ງ​ນີ້, ແລະ ຜູ້ຄົນ​ໄດ້​ຖ່ອມ​ຕົວ​ຍ້ອນ​ຄຳ​ເວົ້າ​ຂອງ​ເຂົາ​ເຈົ້າ, ເຖິງ​ຂະໜາດ​ທີ່​ເຂົາ​ເຈົ້າ​ໄດ້​ເປັນ​ທີ່​ຊົງ​ໂປດ​ປານ​ຂອງ​ພຣະຜູ້​ເປັນ​ເຈົ້າ, ແລະ ດັ່ງນັ້ນ​ພວກ​ເຂົາ​ຈຶ່ງ​ໄດ້​ເປັນ​ອິດ​ສະລະ​ຈາກ​ສົງຄາມ ແລະ ຈາກ​ການ​ຂັດ​ແຍ້ງ​ໃນ​ບັນດາ​ພວກ​ເຂົາ​ເອງ, ແທ້​ຈິງ​ແລ້ວ, ເປັນ​ເວລາ​ເຖິງ​ສີ່​ປີ."},{"vNo":21,"txt":"ແຕ່ວ່າ​ຄື​ກັນ​ກັບ​ທີ່​ຂ້າພະ​ເຈົ້າ​ໄດ້​ເວົ້າ​ໃນ​ຕອນ​ທ້າຍ​ປີ​ທີ​ສິບ​ເກົ້ານັ້ນ, ແທ້​ຈິງ​ແລ້ວ, ມັນ​ມີ​ສັນຕິ​ສຸກ​ໃນ​ບັນດາ​ພວກ​ເຂົາເອງ, ພວກ​ເຂົາ​ໄດ້​ຖື​ກບັງຄັບ​ຢ່າງ​ບໍ່​ເຕັມ​ໃຈ​ໃຫ້​ໄປ​ຕໍ່ສູ້​ກັບ​ຊາວ​ເລ​ມັນພີ່ນ້ອງ​ຂອງ​ພວກ​ເຂົາ."},{"vNo":22,"txt":"ແທ້​ຈິງ​ແລ້ວ, ແລະ ໂດຍ​ສະຫລຸບ​ແລ້ວ, ສົງຄາມ​ຂອງ​ພວກ​ເຂົາ​ທີ່​ເຮັດ​ກັບ​ຊາວ​ເລ​ມັນ​ບໍ່​ເຄີຍ​ຢຸດ​ລົງ​ເລີຍ​ເປັນ​ເວລາ​ຫລາຍ​ປີ, ທັງ​ທີ່​ພວກ​ເຂົາ​ບໍ່​ເຕັມ​ໃຈ​ຢາກ​ເຮັດ."},{"vNo":23,"txt":"ບັດ​ນີ້, ພວກ​ເຂົາ​ເສຍ​ໃຈ​ທີ່​ຕ້ອງຈັບ​ອາວຸດ​ຂຶ້ນ​ຕໍ່ສູ້​ກັບ​ຊາວ​ເລ​ມັນ​ອີກ, ເພາະ​ວ່າ​ພວກ​ເຂົາ​ບໍ່​ພໍ​ໃຈ​ກັບ​ການ​ນອງ​ເລືອດ​ເລີຍ; ແທ້​ຈິງ​ແລ້ວ, ແລະ ນີ້​ຍັງ​ບໍ່​ໝົດ—ພວກ​ເຂົາ​ເສຍ​ໃຈ​ທີ່​ໄດ້​ເປັນ​ທາງ​ສົ່ງ​ພີ່ນ້ອງ​ຂອງ​ພວກ​ເຂົາ​ຢ່າງ​ຫລວງ​ຫລາຍ​ອອກ​ຈາກ​ໂລກ​ນີ້ໄປ​ສູ່​ໂລກ​ນິລັນດອນ, ໂດຍ​ບໍ່​ໄດ້​ຕຽມ​ພ້ອມ​ທີ່​ຈະ​ພົບ​ກັບ​ພຣະ​ເຈົ້າ​ຂອງ​ພວກ​ເຂົາ​ເລີຍ."},{"vNo":24,"txt":"ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ຈະ​ບໍ່​ຍອມ​ເດັດຂາດ​ທີ່​ຈະ​ສະລະ​ຊີວິດ​ຂອງ​ຕົນ​ໄປ​ລ້າໆ, ແລະ ປ່ອຍ​ໃຫ້​ເມຍ​ຂອງ​ພວກ​ເຂົາ ແລະ ລູກ​ຂອງ​ພວກ​ເຂົາ​ຖືກ​ຂ້າ​ດ້ວຍ​ຄວາມ​ຮ້າຍ​ກາດ ແລະ ຄວາມ​ປ່​າ​ເຖື່ອນ​ຂອງ​ຄົນ ຊຶ່ງ​ເຄີຍ​ເປັນ​ພີ່ນ້ອງ​ກັນ​ມາ​ກ່ອນ, ແທ້​ຈິງ​ແລ້ວ, ຊຶ່ງ​ເປັນ​ຜູ້​ທີ່​ໄດ້​ແຍກ​ອອກ​ໄປ​ຈາກ​ສາດສະ​ໜາ​ຈັກ, ແລະ ໜີ​ຈາກ​ພວກ​ເຂົາ​ໄປ​ເພື່ອ​ຈະ​ໄດ້​ກັບ​ມາ​ທຳລາຍ​ພີ່ນ້ອງ​ຂອງ​ຕົນ ໂດຍ​ການ​ເຂົ້າຮ່ວມ​ກັບ​ຊາວ​ເລ​ມັນ."},{"vNo":25,"txt":"ແທ້​ຈິງ​ແລ້ວ, ພວກ​ເຂົາ​ທົນ​ບໍ່​ໄດ້​ທີ່​ພີ່ນ້ອງ​ຂອງ​ພວກ​ເຂົາ​ຈະ​ປິ​ຕິ​ຍິນ​ດີ​ຢູ່​ກັບ​ເລືອດ​ຂອງ​ຊາວ​ນີ​ໄຟ ເພາະ​ຄຳ​ສັນຍາ​ຂອງ​ພຣະ​ເຈົ້າທີ່​ມີ​ຢູ່​ວ່າ ຕາບ​ໃດ​ທີ່​ຍັງມີ​ຄົນ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າຢູ່ ເພາະ​ຄຳ​ສັນຍາ​ຂອງ​ພຣະຜູ້​ເປັນ​ເຈົ້າມີ​ຢູ່​ວ່າ ຖ້າ​ຫາກ​ພວກ​ເຂົາ​ຈະ​ຮັກສາ​ພຣະ​ບັນຍັດ​ຂອງ​ພຣະ​ອົງ ພວກ​ເຂົາ​ຈະ ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ."}]}