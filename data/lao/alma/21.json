{"heading":"ອາ​ໂຣນ​ສິດສອນ​ຊາວ​ອາ​ມາ​ລະ​ໄຄ​ກ່ຽວ​ກັບ​ພຣະ​ຄຣິດ ແລະ ການ​ຊົດ​ໃຊ້​ຂອງ​ພຣະ​ອົງ—ອາ​ໂຣນ ແລະ ອ້າຍ​ນ້ອງ​ຂອງ​ລາວ​ຖືກ​ຂັງ​ຄຸກ​ຢູ່​ທີ່​ມິດ​ໂດ​ໄນ—ຫລັງ​ຈາກ​ພວກ​ເຂົາ​ຖືກ​ປົດ​ປ່ອຍ, ພວກ​ເຂົາ​ໄດ້​ສິດສອນ​ໃນ​ທຳ​ມະ​ສາ​ລາ ແລະ ເຮັດ​ໃຫ້​ຫລາຍ​ຄົນ​ປ່ຽນ​ໃຈ​ເຫລື້ອມ​ໃສ—ລາ​ໂມ​ໄນ​ອະນຸຍາດ​ໃຫ້​ຜູ້ຄົນ​ໃນ​ແຜ່ນດິນ​ອິດ​ຊະ​ມາ​ເອນ​ມີ​ສິດ​ເສລີພາບ​ໃນ​ການ​ນັບຖື​ສາດສະໜາ. ປະມານ 90–77 ປີ ກ່ອນ ຄ.ສ.","sectionHeading":"ເລື່ອງ​ລາວ​ຂອງ​ການ​ສິດສອນ​ຂອງ​ອາ​ໂຣນ, ແລະ ມິວ​ໂລ​ໄຄ, ແລະ ອ້າ​ຍນ້ອງ​ຂອງ​ລາວໃຫ້​ແກ່​ຊາວ​ເລ​ມັນ.","prevAbbr":"alma","nextAbbr":"alma","prevNo":20,"nextNo":22,"chapterTitle":"ແອວ​ມາ 21","prevTitle":"ແອວ​ມາ 20","nextTitle":"ແອວ​ມາ 22","verses":[{"vNo":1,"txt":"ບັດ​ນີ້​ເມື່ອ​ອຳ​ໂມນ ແລະ ອ້າຍ​ນ້ອງ​ຂອງ​ລາວ​ໄດ້​ແຍກ​ຍ້າຍກັນ​ໄປ​ຫາ​ຊາຍ​ແດນ​ຂອງ​ແຜ່ນດິນ​ຊາວ​ເລ​ມັນ, ຈົ່ງ​ເບິ່ງ ອາ​ໂຣນ​ໄດ້​ອອກ​ເດີນທາງ​ໄປ​ຫາ​ແຜ່ນດິນ ຊຶ່ງຊາວ​ເລ​ມັນ​ເອີ້ນ​ວ່າ​ເຢຣູ​ຊາເລັມ, ໂດຍ​ເອີ້ນ​ຕາມ​ແຜ່ນດິນ​ບ້ານ​ເກີດ​ເມືອງ​ນອນ​ຂອງ​ບັນພະບຸລຸດ​ຂອງ​ພວກ​ເຂົາ; ແລະ ມັນ​ຢູ່​ຫ່າງ​ອອກ​ໄປ​ຕິດ​ກັບ​ຊາຍ​ແດນ​ມໍ​ມອນ."},{"vNo":2,"txt":"ບັດ​ນີ້ຊາວ​ເລ​ມັນ ແລະ ຊາວ​ອາ​ມາ​ລະ​ໄຄ ແລະ ຜູ້ຄົນ​ຂອງ​ອະມິວລອນ​ໄດ້​ສ້າງ​ເມືອງ​ໃຫຍ່​ເມືອງ​ໜຶ່ງ​ຂຶ້ນ, ຊຶ່ງມີ​ຊື່ວ່າ ເຢຣູ​ຊາເລັມ."},{"vNo":3,"txt":"ບັດ​ນີ້ຊາວ​ເລ​ມັນ​ກໍ​ແຂງ​ກະດ້າງ​ພຽງພໍ​ຢູ່​ແລ້ວ, ແຕ່​ວ່າ​ຊາວ​ອາ​ມາ​ລະ​ໄຄ​ແລະ ຊາວ​ອະມິ​ວລອນ​ຍິ່ງ​ແຂງ​ກະດ້າງ​ກວ່າ​ນັ້ນອີກ; ດັ່ງນັ້ນ ພວກ​ເຂົາ​ຈຶ່ງ​ໄດ້​ຍຸ​ຍົງ​ໃຫ້​ຊາວ​ເລ​ມັນ​ເຮັດ​ໃຈ​ແຂງ​ກະດ້າງ, ເພື່ອ​ຈະ​ໃຫ້​ເກັ່ງ​ໃນ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ,"},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອາ​ໂຣນ​ມາ​ຮອດ​ເມືອງ​ເຢຣູ​ຊາເລັມ, ແລະ ລາວ​ໄດ້​ສິດສອນ​ຊາວ​ອາ​ມາ​ລະ​ໄຄ​ກ່ອນ. ແລະ ລາວ​ໄດ້​ສິດສອນ​ພວກ​ເຂົາ​ໃນ​ທຳ​ມະ​ສາ​ລາ​ຂອງ​ພວກ​ເຂົາ, ເພາະວ່າ​ພວກ​ເຂົາ​ສ້າງສາ​ລາ​ທຳ​ຂຶ້ນຕາມ​ລະບຽບ​ຂອງ​ຊາວ​ນີຮໍ; ເພາະວ່າ​ຊາວ​ອາ​ມາ​ລະ​ໄຄ ແລະ ຊາວ​ອະມິວລອນ​ສ່ວນ​ຫລາຍ​ຖື​ລະບຽບ​ຂອງ​ຊາວ​ນີຮໍ."},{"vNo":5,"txt":"ດັ່ງນັ້ນ, ເວລາ​ອາ​ໂຣນ​ເຂົ້າ​ໄປ​ໃນ​ທຳ​ມະ​ສາ​ລາ​ແຫ່ງ​ໜຶ່ງ​ຂອງ​ພວກ​ເຂົາ​ເພື່ອ​ສິດສອນ​ຜູ້ຄົນ, ແລະ ເວລາ​ທີ່​ລາວ​ກຳລັງ​ເວົ້າກັບ​ພວກ​ເຂົາ​ຢູ່​ນັ້ນ, ຈົ່ງ​ເບິ່ງ ຊາວ​ອາ​ມາ​ລະ​ໄຄ​ຜູ້​ໜຶ່ງ​ລຸກຂຶ້ນ ແລະ ເລີ່ມ​ໂຕ້​ຖຽງ​ລາວ, ໂດຍ​ກ່າວ​ວ່າ: ເຈົ້າ​ໃຫ້​ຖ້ອຍ​ຄຳ​ເຖິງ​ເລື່ອງ​ອັນ​ໃດ? ເຈົ້າ​ເຄີຍ​ເຫັນ​ທູດ​ບໍ? ເປັນ​ຫຍັງ​ທູດ​ຈຶ່ງ​ບໍ່​ມາ​ປະກົດ​ຕໍ່​ພວກ​ເຮົາ? ຫລື ຜູ້ຄົນ​ພວກ​ນີ້​ບໍ່​ດີ​ເທົ່າ​ກັບຜູ້ຄົນຂອງ​ເຈົ້າບໍ?"},{"vNo":6,"txt":"ແລະ ເຈົ້າ​ໄດ້​ເວົ້າອີກ​ວ່າ, ຖ້າ​ຫາກ​ພວກ​ເຮົາ​ບໍ່​ກັບ​ໃຈ ພວກ​ເຮົາ​ຈະ​ຕາຍ. ເຈົ້າຮູ້ຈັກ​ຄວາມ​ນຶກ​ຄິດ ແລະ ເຈດ​ຕະນາ​ຂອງ​ໃຈ​ຂອງ​ພວກ​ເຮົາ​ໄດ້​ແນວ​ໃດ? ເຈົ້າຮູ້​ໄດ້​ແນວ​ໃດ​ວ່າ ພວກ​ເຮົາ​ມີ​ເຫດຜົນ​ຈະ​ຕ້ອງ​ກັບ​ໃຈ? ເຈົ້າຮູ້​ໄດ້​ແນວ​ໃດ​ວ່າ ພວກ​ເຮົາ​ບໍ່​ເປັນ​ຄົນ​ຊອບ​ທຳ? ຈົ່ງ​ເບິ່ງ, ພວກ​ເຮົາ​ໄດ້​ສ້າງ​ບ່ອນ​ຫລົບ​ໄພ, ແລະ ເພື່ອ​ພວກ​ເຮົາ​ຈະ​ໄດ້​ມາ​ຊຸມນຸມ​ກັນ​ເພື່ອ​ນະມັດສະການ​ພຣະ​ເຈົ້າ. ພວກ​ເຮົາ​ເຊື່ອ​ວ່າ​ພຣະ​ເຈົ້າຈະ​ຊ່ອຍ​ມະນຸດ​ທັງ​ປວງ​ໃຫ້​ລອດ."},{"vNo":7,"txt":"ບັດ​ນີ້​ອາ​ໂຣນ​ໄດ້​ຖາມ​ລາວ​ວ່າ: ເຈົ້າ​ເຊື່ອ​ບໍ່​ວ່າ ພຣະ​ບຸດ​ຂອງ​ພຣະ​ເຈົ້າຈະ​ສະ​ເດັດ​ມາ​ໄຖ່​ມະນຸດ​ຊາດ​ຈາກ​ບາບ​ຂອງ​ພວກ​ເຂົາ?"},{"vNo":8,"txt":"ແລະ ຄົນ​ຜູ້ນັ້ນຕອບ​ລາວ​ວ່າ: ພວກ​ເຮົາ​ບໍ່​ເຊື່ອ​ວ່າ ເຈົ້າຮູ້ຈັກ​ເລື່ອງ​ແບບ​ນີ້ ແລະ ພວກ​ເຮົາ​ບໍ່​ເຊື່ອ​ໃນ​ຮີດຄອງ​ປະ​ເພນີ​ອັນ​ໂງ່​ຈ້າ​ຫລ້າຫລັງ​ເຫລົ່ານັ້ນ. ພວກ​ເຮົາ​ບໍ່​ເຊື່ອ​ວ່າ ເຈົ້າຮູ້ຈັກ​ສິ່ງ​ທີ່​ຈະ​ມາ​ເຖິງ, ທັງ​ພວກ​ເຮົາ​ບໍ່​ເຊື່ອ​ວ່າ ບັນພະບຸລຸດ​ຂອງ​ເຈົ້າ ແລະ ບັນພະບຸລຸດ​ຂອງ​ພວກ​ເຮົາຮູ້ຈັກ​ສິ່ງ​ທີ່​ພວກ​ເພິ່ນ​ເວົ້າກ່ຽວ​ກັບ​ສິ່ງ​ທີ່​ຈະ​ມາ​ເຖິງ."},{"vNo":9,"txt":"ບັດ​ນີ້​ອາ​ໂຣນ​ເລີ່ມ​ເປີດ​ພຣະ​ຄຳ​ພີ​ໃຫ້​ພວກ​ເຂົາ​ເບິ່ງ​ກ່ຽວ​ກັບ​ການສະ​ເດັດ​ມາ​ຂອງ​ພຣະ​ຄຣິດ, ແລະ ກ່ຽວ​ກັບ​ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ, ແລະວ່າການ​ໄຖ່​ຈະ​ມີ​ບໍ່​ໄດ້​ສຳລັບ​ມະນຸດຊາດ​ນອກ​ຈາກ​ໂດຍ​ທາງ​ການ​ສິ້ນ​ພຣະ​ຊົນ ແລະ ການ​ທົນ​ທຸກທໍລະມານ​ຂອງ​ພຣະ​ຄຣິດ, ແລະ ການ​ຊົດ​ໃຊ້​ໂດຍ​ໂລຫິດ​ຂອງ​ພຣະ​ອົງ​ເທົ່າ​ນັ້ນ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນ ເມື່ອ​ລາວ​ຊີ້​ແຈງ​ເລື່ອງ​ເຫລົ່າ​ນີ້ຕໍ່​ພວກ​ເຂົາ​ແລ້ວ ພວກ​ເຂົາ​ກໍ​ຄຽດ​ແຄ້ນ​ໃຫ້ ແລະ ຫົວ​ເຍາະ​ເຍີ້ຍ​ລາວ; ແລະ ພວກ​ເຂົາ​ບໍ່​ຍອມ​ຟັງ​ຄຳ​ເວົ້າຂອງ​ລາວ​ເລີຍ."},{"vNo":11,"txt":"ດັ່ງນັ້ນ, ເມື່ອ​ລາວ​ເຫັນ​ວ່າ​ພວກ​ເຂົາ​ບໍ່​ຍອມ​ຟັງ​ຄຳ​ເວົ້າ​ຂອງ​ລາວ​ແລ້ວ, ລາວ​ຈຶ່ງ​ອອກ​ຈາກ​ທຳ​ມະ​ສາ​ລາ​ຂອງ​ພວກ​ເຂົາ​ໄປ, ແລະ ໄປ​ຫາ​ໝູ່​ບ້ານ​ບ່ອນ​ໜຶ່ງ ຊຶ່ງມີ​ຊື່ວ່າ ອາ​ນີ-​ອານ​ໄທ, ແລະ ບ່ອນ​ນີ້​ລາວ​ໄດ້​ພົບ​ມິວ​ໂລ​ໄຄ ກຳລັງ​ສິດສອນ​ພຣະ​ຄຳ​ຕໍ່​ພວກ​ເຂົາ; ແລະ ອາມ​ມາ ແລະ ອ້າຍ​ນ້ອງ​ຂອງ​ລາວ​ຢູ່​ຄື​ກັນ. ແລະ ພວກ​ເຂົາ​ໄດ້​ໂຕ້​ຖຽງ​ກັບ​ຫລາຍ​ຄົນ​ກ່ຽວ​ກັບ​ພຣະ​ຄຳ."},{"vNo":12,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ພວກ​ເຂົາ​ເຫັນ​ວ່າ​ຜູ້ຄົນ​ເຮັດ​ໃຈ​ແຂງ​ກະດ້າງ, ດັ່ງນັ້ນ ພວກ​ເຂົາ​ຈຶ່ງ​ໄດ້​ໜີ​ຈາກ​ທີ່​ນັ້ນ ແລະ ໄປ​ຫາ​ແຜ່ນດິນ​ມິດ​ໂດ​ໄນ. ແລະ ພວກ​ເຂົາ​ໄດ້​ສິດສອນ​ພຣະ​ຄຳ​ໃຫ້​ແກ່​ຜູ້ຄົນ​ເປັນ​ຈຳນວນ​ຫລວງຫລາຍ, ແຕ່​ມີ​ພຽງ​ເລັກ​ໜ້ອຍ​ເທົ່າ​ນັ້ນທີ່​ເຊື່ອ​ໃນ​ຄຳ​ສອນ ຊຶ່ງພວກ​ເຂົາ​ໄດ້​ສິດສອນ​ນັ້ນ."},{"vNo":13,"txt":"ເຖິງ​ຢ່າງ​ໃດ​ກໍ​ຕາມ, ອາ​ໂຣນ ແລະ ອ້າຍ​ນ້ອງ​ຂອງ​ລາວ​ຈຳນວນໜຶ່ງ​ໄດ້​ຖືກ​ຈັບ ແລະ ເອົາ​ເຂົ້າຄຸກ, ແລະ ພວກ​ທີ່​ເຫລືອ​ຢູ່​ກໍໜີ​ອອກ​ຈາກ​ແຜ່ນດິນ​ມິດ​ໂດ​ໄນ​ໄປ​ສູ່​ພາກ​ຕ່າງໆ​ອ້ອມ​ແອ້ມ​ນັ້ນ."},{"vNo":14,"txt":"ແລະ ພວກ​ທີ່​ຖືກ​ເອົາ​ເຂົ້າ​ຄຸກ​ໄດ້​ຮັບ​ຄວາມ​ທຸກ​ທໍລະມານ​ຫລາຍ​ຢ່າງ, ແລະ ພວກ​ເຂົາ​ໄດ້​ຮັບ​ການ​ປົດ​ປ່ອຍ​ດ້ວຍ​ມື​ຂອງ​ລາ​ໂມ​ໄນ​ກັບ​ອຳ​ໂມນ, ແລະ ພວກ​ເຂົາ​ໄດ້​ກິນ​ເຂົ້າ ແລະ ໄດ້​ເຄື່ອງ​ນຸ່ງ​ໃໝ່."},{"vNo":15,"txt":"ແລະ ພວກ​ເຂົາ​ໄດ້​ອອກ​ໄປ​ອີກ​ເພື່ອ​ປະກາດ​ພຣະ​ຄຳ, ແລະ ພວກ​ເຂົາ​ໄດ້​ຮັບ​ການ​ປົດ​ປ່ອຍ​ອອກ​ຈາກ​ຄຸກ​ເປັນ​ເທື່ອ​ທຳ​ອິດ​ເຊັ່ນ​ນີ້; ແລະ ພວກ​ເຂົາ​ໄດ້​ຮັບ​ທຸກ​ແບບ​ນີ້."},{"vNo":16,"txt":"ແລະ ພວກ​ເຂົາ​ໄດ້​ອອກ​ໄປ​ບ່ອນ​ໃດ​ກໍ​ຕາມ ສຸດ​ແລ້ວ​ແຕ່​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າຈະ​ຊົງ​ນຳ, ສິດສອນ​ພຣະ​ຄຳ​ຂອງ​ພຣະ​ເຈົ້າ​ໃນ​ທຳ​ມະ​ສາ​ລາ​ທຸກ​ແຫ່ງ​ຂອງ​ຊາວ​ອາ​ມາ​ລະ​ໄຄ, ຫລື ໃນ​ບ່ອນ​ຊຸມນຸມ​ທຸກ​ແຫ່ງ​ຂອງ​ຊາວ​ເລ​ມັນ​ທີ່​ພວກ​ເຂົາ​ສາມາດ​ເຂົ້າ​ໄປ​ໄດ້."},{"vNo":17,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ເລີ່ມ​ປະທານ​ພອນ​ໃຫ້​ແກ່​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ໄດ້​ຊັກ​ນຳ​ຜູ້ຄົນ​ເປັນ​ຈຳນວນ​ຫລວງຫລາຍ​ມາສູ່​ຄວາມ​ຮູ້​ເລື່ອງຄວາມ​ຈິງ; ແທ້​ຈິງ​ແລ້ວ, ພວກ​ເຂົາ​ໄດ້​ເຮັດ​ໃຫ້​ຜູ້ຄົນ​ເປັນ​ຢ່າງ​ຫລວງຫລາຍ​ສຳນຶກ​ເຖິງ​ບາບ​ຂອງ​ພວກ​ເຂົາ, ແລະ ເຖິງ​ເລື່ອງ​ຮີດຄອງ​ປະ​ເພນີອັນ​ບໍ່​ຖືກຕ້ອງ​ຂອງ​ບັນພະບຸລຸດ​ຂອງ​ພວກ​ເຂົາ."},{"vNo":18,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອຳ​ໂມນ​ກັບ​ລາ​ໂມ​ໄນ​ໄດ້​ອອກ​ຈາກ​ແຜ່ນ​ດິນ​ມິດ​ໂດ​ໄນ​ໄປ​ຫາ​ແຜ່ນດິນ​ອິດ​ຊະ​ມາ​ເອນ, ຊຶ່ງ​ເປັນ​ແຜ່ນດິນ​ມູນ​ມໍລະ​ດົກ​ຂອງ​ພວກ​ເພິ່ນ."},{"vNo":19,"txt":"ແລະ ກະສັດ​ລາ​ໂມ​ໄນ​ບໍ່​ຍອມ​ໃຫ້​ອຳ​ໂມນ​ຮັບ​ໃຊ້, ຫລື ເປັນ​ຂ້າ​ໃຊ້​ຂອງ​ເພິ່ນ​ອີກ​ຕໍ່​ໄປ."},{"vNo":20,"txt":"ແຕ່​ເພິ່ນ​ໄດ້​ສັ່ງ​ໃຫ້​ສ້າງ​ທຳ​ມະ​ສາ​ລາ​ຂຶ້ນ​ໃນ​ແຜ່ນດິນ​ອິດ​ຊະ​ມາ​ເອນ; ແລະ ເພິ່ນ​ໄດ້​ໃຫ້​ຜູ້ຄົນ​ຂອງ​ເພິ່ນ ຫລື ຜູ້​ຢູ່​ພາຍ​ໃຕ້​ການ​ປົກຄອງ​ຂອງ​ເພິ່ນ​ມາ​ຊຸມນຸມ​ກັນ."},{"vNo":21,"txt":"ແລະ ເພິ່ນ​ໄດ້​ມີ​ຄວາມ​ປິ​ຕິ​ຍິນ​ດີ​ກັບ​ຜູ້ຄົນ​ຂອງ​ເພິ່ນ, ແລະ ເພິ່ນ​ໄດ້​ສິດສອນ​ພວກ​ເຂົາ​ຫລາຍ​ເລື່ອງ. ແລະ ເພິ່ນ​ໄດ້​ປະກາດ​ແກ່​ຜູ້ຄົນ​ວ່າ, ພວກ​ເຂົາ​ຢູ່​ພາຍ​ໃຕ້​ອຳນາດ​ຂອງ​ເພິ່ນ, ແລ​ະວ່າ​ພວກ​ເຂົາ​ເປັນ​ອິດ​ສະລະ​ແລ້ວ, ວ່າ​ພວກ​ເຂົາ​ມີ​ອິດ​ສະລະ​ຈາກ​ການ​ກົດ​ຂີ່​ຂົ່ມ​ເຫັງ​ຂອງ​ກະສັດ​ຜູ້​ເປັນ​ບິດາ​ຂອງ​ເພິ່ນ; ເພາະ​ບິດາ​ຂອງ​ເພິ່ນ​ໄດ້​ອະນຸຍາດ​ໃຫ້​ເພິ່ນ​ປົກຄອງ​ດູ​ແລຜູ້ຄົນ​ທີ່ຢູ່​ໃນ​ແຜ່ນດິນ​ອິດ​ຊະ​ມາ​ເອນ, ແລະ ໃນ​ແຜ່ນດິນ​ທັງ​ໝົດ​ອ້ອມ​ແອ້ມ​ນັ້ນ."},{"vNo":22,"txt":"ແລະ ເພິ່ນ​ໄດ້​ປະກາດ​ແກ່​ຜູ້ຄົນ​ອີກ​ວ່າ ພວກ​ເຂົາ​ມີ​ສິດ​ເສລີພາບ​ໃນ​ການ​ນະມັດສະການ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ແລ້ວ​ແຕ່​ຄວາມ​ປາ​ຖະໜາ​ຂອງ​ພວກ​ເຂົາ, ໃນ​ສະຖານ​ທີ່​ບ່ອນ​ໃດ​ກໍ​ຕາມ​ແລ້ວ​ແຕ່​ທີ່​ພວກ​ເຂົາ​ຢູ່, ຖ້າ​ຫາກ​ມັນ​ຢູ່​ໃນ​ແຜ່ນດິນ​ຊຶ່ງຢູ່​ພາຍ​ໃຕ້​ການ​ປົກຄອງ​ຂອງ​ກະສັດ​ລາ​ໂມ​ໄນ."},{"vNo":23,"txt":"ແລະ ອຳ​ໂມນ​ໄດ້​ສິດສອນ​ຜູ້ຄົນ​ຂອງ​ກະສັດ​ລາ​ໂມ​ໄລ; ແລະ ເຫດການ​ໄດ້​ບັງ​ເກີດ​ຂຶ້ນຄື ລາວ​ໄດ້​ສິດສອນ​ທຸກໆ​ເລື່ອງ​ເຖິງ​ສິ່ງ​ທີ່​ກ່ຽວ​ກັບ​ຄວາມ​ຊອບ​ທຳ ແລະ ລາວ​ໄດ້​ແນະນຳ​ພວກ​ເຂົາ​ທຸກໆ​ມື້​ດ້ວຍ​ຄວາມ​ພາກ​ພຽນ, ແລະ ພວກ​ເຂົາ​ໄດ້​ເອົາ​ໃຈ​ໃສ່​ຕໍ່​ຄຳ​ເວົ້າຂອງ​ລາວ ແລະ ພວກ​ເຂົາ​ມີ​ຄວາມ​ກະຕືລືລົ້ນ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ."}]}