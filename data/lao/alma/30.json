{"heading":"ໂຄ​ຣິ​ຫໍ, ການ​ຕໍ່ຕ້ານ​ພຣະ​ຄຣິດ, ການ​ຫົວ​ເຍາະ​ເຍີ້ຍ​ພຣະ​ຄຣິດ, ການ​ຊົດ​ໃຊ້, ແລະ ວິນ​ຍານ​ແຫ່ງ​ການ​ທຳນາຍ—ລາວ​ສອນ​ວ່າ​ມັນ​ບໍ່​ມີ​ພຣະ​ເຈົ້າ, ມະນຸດ​ຈະ​ຕົກ​ບໍ່​ໄດ້, ມັນ​ຈະ​ບໍ່​ມີ​ການ​ລົງ​ໂທດ​ສຳລັບ​ບາບ, ແລະ ມັນ​ຈະ​ບໍ່​ມີ​ພຣະ​ຄຣິດ—ແອວ​ມາ​ໃຫ້​ຖ້ອຍ​ຄຳ​ວ່າ​ພຣະ​ຄຣິດ​ຈະ​ສະ​ເດັດ​ມາ ແລະ​ວ່າ​ທຸກ​ສິ່ງ​ທຸກ​ຢ່າງ​ຊີ້​ໃຫ້​ເຫັນ​ວ່າ​ມີ​ພຣະ​ເຈົ້າ—ໂຄ​ຣິ​ຫໍຂົ່ມຂູ່​ເພື່ອ​ຢາກ​ເຫັນ​ເຄື່ອງໝາຍ ແລະ ຖືກ​ເຮັດ​ໃຫ້​ເປັນ​ຄົນ​ໄບ້—ມານ​ມາ​ປະກົດ​ຕໍ່​ໂຄ​ຣິ​ຫໍ​ໃນ​ລັກສະນະ​ຂອງ​ທູດ ແລະ ໄດ້​ສອນ​ລາວ​ວິທີ​ທີ່​ຈະ​ເວົ້າ—ໂຄ​ຣິ​ຫໍໄດ້​ຖືກ​ຢຽບ​ຍ່ຳ ແລະ ໄດ້​ຕາຍ​ໄປ. ປະມານ 76–74 ປີ ກ່ອນ ຄ.ສ.","prevAbbr":"alma","prevNo":29,"nextAbbr":"alma","nextNo":31,"chapterTitle":"ແອວ​ມາ ໓໐","verses":[{"vNo":"1 ","txt":"ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ຜູ້ຄົນ​ຂອງ​ອຳ​ໂມນ​ໄດ້​ຕັ້ງຖິ່ນ​ຖານ​ຢູ່​ໃນ​ແຜ່ນດິນ​ເຈີ​ຊອນ​ແລ້ວ, ແທ້​ຈິງ​ແລ້ວ, ແລະ ຫລັງ​ຈາກ​ທີ່​ຊາວ​ເລ​ມັນ​ຖືກ​ຂັບ​ໄລ່​ອອກ​ໄປ​ຈາກ​ແຜ່ນດິນ​ແລ້ວ, ແລະ ຊາກ​ສົບ​ຂອງ​ພວກ​ເຂົາ​ໄດ້​ຖືກ​ເອົາ​ໄປ​ຝັງ​ໂດຍ​ຜູ້ຄົນ​ຜູ້​ທີ່ຢູ່​ໃນ​ແຜ່ນດິນ​ນັ້ນ—"},{"vNo":"2 ","txt":"ບັດ​ນີ້ພວກ​ເຂົາ​ບໍ່​ໄດ້​ນັບ​ຈຳນວນ​ຊາກ​ສົບ​ຂອງ​ຊາວ​ເລ​ມັນ ຍ້ອນ​ວ່າ​ຄວາມ​ຫລວງຫລາຍ​ຂອງ​ມັນ; ທັງ​ບໍ່​ໄດ້​ນັບ​ຈຳນວນ​ຊາກ​ສົບ​ຂອງ​ຊາວ​ນີ​ໄຟ​ຄື​ກັນ—​ແຕ່​ເຫດການ​ໄດ້​ບັງ​ເກີດ​ຂຶ້ນ ຫລັງ​ຈາກ​ທີ່​ພວກ​ເຂົາ​ໄດ້​ຝັງ​ສົບ​ຂອງ​ຜູ້​ຕາຍ​ແລ້ວ, ແລະ ຫລັງ​ຈາກ​ມື້​ແຫ່ງ​ການ​ຖື​ສິນ​ອົດ​ເຂົ້າ ແລະ ການ​ໄວ້ອາ​ໄລ, ແລະ ການ​ອະທິຖານ​ລ່ວງ​ໄປ​ແລ້ວ, ມັນ​ຈຶ່ງ​ເລີ່ມ​ມີ​ສັນຕິ​ສຸກທົ່ວ​ແຜ່ນດິນ (ແລະ ມັນ​ເປັນ​ໄປ​ໃນ​ປີ​ທີ​ສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ)."},{"vNo":"3 ","txt":"ແທ້​ຈິງ​ແລ້ວ, ແລະ ຜູ້ຄົນ​ໄດ້​ຕັ້ງ​ໃຈ​ຮັກສາ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າ; ແລະ ພວກ​ເຂົາ​ໄດ້​ເຄັ່ງ​ຄັດ​ໃນ​ການ​ຍຶດຖື​ພິທີການ​ຂອງ​ພຣະ​ເຈົ້າຕາມ​ກົດຂອງ​ໂມ​ເຊ; ເພາະວ່າ​ພວກ​ເຂົາ​ໄດ້​ຮັບ​ການ​ສິດສອນ​ໃຫ້​ຮັກສາ​ກົດ​ຂອງ​ໂມ​ເຊ​ໄປ​ຈົນ​ກວ່າ​ມັນ​ຈະ​ສຳ​ເລັດ."},{"vNo":"4 ","txt":"ແລະ ດັ່ງນັ້ນຜູ້ຄົນ​ຈຶ່ງ​ບໍ່ມີ​ຄວາມ​ຫຍຸ້ງຍາກ​ຕະຫລອດ​ປີ​ທີ​ສິບ​ຫົກ​ແຫ່ງ​ການ​ປົກຄອງ​ຂອງ​ຜູ້​ຕັດສິນ​ດູ​ແລຜູ້ຄົນ​ຂອງ​ນີ​ໄຟ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ທີສິບ​ເຈັດ​ແຫ່ງ​ການ​ປົກຄອງ​ຂອງ​ຜູ້​ຕັດສິນ ມັນ​ກໍ​ຍັງ​ມີ​ສັນຕິ​ສຸກ​ຢູ່​ເລື້ອຍໆ​ໄປ."},{"vNo":"6 ","txt":"ແຕ່ ເຫດການ​ໄດ້​ບັງ​ເກີດ​ຂຶ້ນ​ໃນ​ທ້າຍ​ປີ​ທີ​ສິບ​ເຈັດ ມີ​ຄົນ​ຜູ້​ໜຶ່ງ​ໄດ້​ເຂົ້າມາ​ໃນ​ແຜ່ນດິນ​ເຊ​ລາ​ເຮັມລາ, ແລະ ລາວ​ເປັນ​ຜູ້ຕໍ່ຕ້ານ​ພຣະ​ຄຣິດ, ແລະ ລາວ​ໄດ້​ເລີ່ມ​ສິດສອນ​ຜູ້ຄົນ​ບໍ່​ໃຫ້​ເຫັນ​ດີ​ກັບ​ຄຳ​ທຳນາຍ ຊຶ່ງ​ສາດສະດາ​ໄດ້​ທຳນາຍ​ກ່ຽວ​ກັບ​ການສະ​ເດັດ​ມາ​ຂອງ​ພຣະ​ຄຣິດ."},{"vNo":"7 ","txt":"ບັດ​ນີ້ມັນ​ບໍ່​ມີ​ກົດໝາຍ​ທີ່​ຈະ​ຂັດຂວາງ​ຄວາມ​ເຊື່ອ​ຖື​ຂອງ​ຄົນ, ເພາະ​ມັນ​ເປັນ​ຄວາມ​ກົງກັນຂ້າມ​ກັບ​ພຣະ​ບັນຍັດ​ຂອງ​ພຣະ​ເຈົ້າທີ່​ຈະ​ມີ​ກົດຊຶ່ງນຳພາ​ມະ​ນຸດ​ໄປ​ສູ່​ພື້ນຖານ​ທີ່​ບໍ່​ສະ​ເໝີ​ພາບ​ກັນ."},{"vNo":"8 ","txt":"ເພາະ​ຂໍ້ຄວາມ​ພຣະ​ຄຳ​ພີ​ກ່າວ​ໄວ້​ດັ່ງ​ນີ້: ເຈົ້າຈົ່ງ​ເລືອກ​ເອົາ​ໃນ​ມື້​ນີ້​ວ່າ, ເຈົ້າຈະ​ຮັບ​ໃຊ້​ຜູ້​ໃດ."},{"vNo":"9 ","txt":"ບັດ​ນີ້ຖ້າ​ຫາກ​ຜູ້​ໃດ​ປາ​ຖະໜາ​ທີ່​ຈະ​ຮັບ​ໃຊ້​ພຣະ​ເຈົ້າ, ມັນ​ກໍ​ເປັນ​ສິດ​ທິຂອງ​ເຂົາ; ຫລື ຖ້າ​ຫາກ​ເຂົາ​ຈະ​ເຊື່ອ​ຟັງ​ພຣະ​ເຈົ້າ, ມັນ​ກໍ​ເປັນ​ສິດທິ​ຂອງ​ເຂົາ​ທີ່​ຈະ​ຮັບ​ໃຊ້​ພຣະ​ອົງ; ແຕ່​ຖ້າ​ຫາກ​ເຂົາ​ບໍ່​ເຊື່ອ​ໃນ​ພຣະ​ອົງ ມັນ​ກໍ​ບໍ່​ມີ​ກົດ​ອັນ​ໃດ​ທີ່​ຈະ​ມາ​ລົງ​ໂທດ​ເຂົາ​ໄດ້."},{"vNo":"10 ","txt":"ແຕ່​ຖ້າ​ຫາກ​ເຂົາ​ເຮັດ​ການຄາດ​ຕະກຳ ເຂົາ​ກໍ​ຈະ​ຖືກ​ລົງ​ໂທດ​ຈົນ​ເຖິງ​ແກ່​ຄວາມ​ຕາຍ; ແລະ ຖ້າ​ຫາກ​ເຂົາ​ປຸ້ນ​ຈີ້​ຄົນ ເຂົາ​ກໍ​ຈະ​ຖືກ​ລົງ​ໂທດ; ແລະ ຖ້າ​ຫາກ​ເຂົາ​ລັກ ເຂົາ​ກໍ​ຈະ​ຖືກ​ລົງ​ໂທດ; ແລະ ຖ້າ​ຫາກ​ເຂົາ​ຫລິ້ນຊູ້ ເຂົາ​ກໍ​ຈະ​ຖືກ​ລົງ​ໂທດ​ຄືກັນ; ແທ້​ຈິງ​ແລ້ວ, ເພາະ​ຄວາມ​ຊົ່ວ​ຮ້າຍ​ທັງ​ໝົດ​ນີ້ ພວກ​ເຂົາ​ຈຶ່ງ​ຖືກ​ລົ​ງ​ໂທດ."},{"vNo":"11 ","txt":"ເພາະວ່າ​ກົດໝາຍ​ມີ​ຢູ່​ວ່າ ມະນຸດ​ຈະ​ຕ້ອງ​ຖືກ​ຕັດສິນ​ຕາມ​ຄວາມ​ຜິດ​ຂອງ​ຕົນ. ເຖິງ​ຢ່າງ​ໃດ​ກໍ​ຕາມ, ມັນ​ກໍ​ບໍ່ມີ​ກົດໝາຍ​ທີ່​ຈະ​ຫ້າມ​ຄວາມ​ເຊື່ອ​ຖື​ຂອງ​ຄົນ; ດັ່ງນັ້ນ, ມະນຸດ​ຈະ​ຖືກ​ລົງ​ໂທດ​ຕາມ​ຄວາມ​ຜິດ ຊຶ່ງພວກ​ເຂົາ​ໄດ້​ເຮັດ​ໄປ​ເທົ່າ​ນັ້ນ; ດັ່ງນັ້ນ ຄົນ​ທັງ​ປວງ​ຈຶ່ງ​ຢູ່​ໃນ​ພື້ນຖານ​ທີ່​ສະ​ເໝີ​ພາບ​ກັນ."},{"vNo":"12 ","txt":"ແລະ ຜູ້​ຕໍ່ຕ້ານ​ພຣະ​ຄຣິດ​ຜູ້​ນີ້​ມີ​ຊື່ວ່າ ໂຄ​ຣິ​ຫໍ (ແລະ ກົດ​ບໍ່​ມີ​ອຳນາດ​ກັບ​ລາວ​ໄດ້) ລາວ​ເລີ່ມ​ສິດສອນ​ຜູ້ຄົນ​ວ່າ ມັນ​ຈະ​ບໍ່​ມີ​ພຣະ​ຄຣິດ. ແລະ ລາວ​ໄດ້​ສິດສອນ​ຕາມ​ວິທີ​ນີ້, ໂດຍ​ກ່າວ​ວ່າ:"},{"vNo":"13 ","txt":"ໂອ້ ພວກທ່ານຜູ້ຖືກ​ມັດ​ໄວ້​ຢູ່​ໃຕ້​ຄວາມ​ຫວັງ​ອັນ​ໂງ່​ຈ້າ ແລະ ບໍ່​ມີ​ປະ​ໂຫຍດ, ເປັນ​ຫຍັງ​ພວກ​ທ່ານຈຶ່ງ​ແບກ​ເອົາ​ຄວາມ​ໂງ່​ຈ້າ​ໄວ້​ກັບ​ຕົນ​ເອງ? ເປັນ​ຫຍັງ​ພວກ​ທ່ານຈຶ່ງ​ຊອກ​ຫາ​ພຣະ​ຄຣິດ? ເພາະ​ວ່າ​ບໍ່​ມີ​ຜູ້​ໃດ​ທີ່​ຈະ​ຮູ້ຈັກ​ສິ່ງ​ທີ່​ຈະ​ມາ​ເຖິງ."},{"vNo":"14 ","txt":"ຈົ່ງ​ເບິ່ງ, ສິ່ງ​ເຫລົ່າ​ນີ້​ທີ່​ພວກ​ທ່ານ​ເອີ້ນ​ວ່າ​ຄຳ​ທຳນາຍ, ຊຶ່ງພວກ​ທ່ານ​ກ່າວ​ວ່າ​ມັນຖືກ​ມອບ​ຕໍ່ໆ​ກັນ​ມາ​ໂດຍ​ສາດສະດາ​ຜູ້​ບໍລິສຸດ, ຈົ່ງ​ເບິ່ງ, ມັນ​ເປັນ​ຮີດຄອງ​ປະ​ເພນີ​ອັນ​ໂງ່​ຈ້າ​ຂອງ​ບັນ​ພະ​ບຸລຸດ​ຂອງ​ພວກ​ທ່ານ."},{"vNo":"15 ","txt":"ພວກ​ທ່ານຮູ້ຈັກ​ຄວາມ​ແນ່ນອນ​ຂອງ​ມັນ​ໄດ້​ແນວ​ໃດ? ຈົ່ງ​ເບິ່ງ, ພວກ​ທ່ານບໍ່​ສາມາດ​ຮູ້ຈັກ​ສິ່ງ​ທີ່​ພວກ​ທ່ານບໍ່ເຫັນ; ດັ່ງນັ້ນ ພວກ​ທ່ານຈຶ່ງ​ບໍ່​ສາມາດ​ຮູ້​ໄດ້​ວ່າ ມັນ​ຈະ​ມີ​ພຣະ​ຄຣິດ."},{"vNo":"16 ","txt":"ພວກ​ທ່ານຫວັງ ແລະ ກ່າວ​ວ່າ​ພວກ​ທ່ານ​ເຫັນ​ການ​ປົດ​ບາບ​ຂອງ​ພວກ​ທ່ານເອງ. ແຕ່​ຈົ່ງ​ເບິ່ງ, ມັນ​ເປັນ​ຄວາມ​ຄິດ​ທີ່​ບ້າໆ ແລະ ຄວາມ​ຜິດ​ປົກກະຕິ​ຂອງ​ຈິດ​ໃຈ​ຂອງ​ພວກ​ທ່ານ; ແລະ ເກີດ​ຂຶ້ນຍ້ອນ​ວ່າ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ທ່ານ, ຊຶ່ງນຳພາ​ພວກ​ທ່ານ​ໄປ​ເຊື່ອ​ຖື​ໃນ​ສິ່ງ​ທີ່​ເປັນ​ໄປ​ບໍ່​ໄດ້."},{"vNo":"17 ","txt":"ແລະ ລາວໄດ້​ເວົ້າກັບ​ພວກ​ເຂົາ​ອີກ​ຫລາຍ​ເລື່ອງ​ໃນ​ລັກສະນະ​ດຽວ​ກັນ​ນີ້​ໂດຍ​ບອກ​ພວກ​ເຂົາ​ວ່າ ມັນ​ຈະ​ບໍ່​ມີ​ການ​ຊົດ​ໃຊ້​ແທນ​ບາບ​ຂອງ​ມະນຸດ​ເກີດ​ຂຶ້ນຢ່າງ​ເດັດຂາດ, ແຕ່​ວ່າ​ມະນຸດ​ແຕ່ລະຄົນ​ເປັນ​ຢູ່​ໃນ​ຊີວິດ​ນີ້ ຕາມ​ການ​ດຳ​ເນີນ​ຊີວິດ​ຂອງ​ຕົນ​ເອງ; ດັ່ງນັ້ນ ມະນຸດ​ແຕ່ລະຄົນ​ມີ​ຄວາມ​ຮຸ່ງ​ເຮືອງ​ຕາມ​ຄວາມ​ສະຫລາດ​ຂອງ​ຕົນ​ເອງ, ແລະ​ວ່າ​ທຸກ​ຄົນ​ຊະນະ​ຕາມ​ກຳລັງ​ຂອງ​ຕົນ​ເອງ; ແລະ ແມ່ນ​ຫຍັງ​ກໍ​ຕາມ​ທີ່​ຕົນ​ເອງກະທຳ​ໄປ​ນັ້ນ ຈະ​ບໍ່​ມີ​ຄວາມ​ຜິດ​ເລີຍ."},{"vNo":"18 ","txt":"ແລະ ລາວໄດ້​ສິດສອນ​ພວກ​ເຂົາ​ແບບ​ນີ້, ແລະ ໄດ້​ຊັກ​ຈູງໃຈ​ຫລາຍ​ດວງ​ໄປ, ເຮັດ​ໃຫ້​ພວກ​ເຂົາ​ເບີກບານ​ໃນ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແທ້​ຈິງ​ແລ້ວ, ໄດ້ຊັກ​ຈູງ​ພວກ​ຜູ້ຍິງ ແລະ ພວກ​ຜູ້​ຊາຍ​ເປັນ​ຈຳນວນ​ຫລວງຫລາຍນຳ​ອີກໃຫ້​ເຮັດ​ການ​ໂສ​ເພນີ—​ບອກ​ພວກ​ເຂົາວ່າ ເວລາ​ຄົນ​ຕາຍ​ໄປ ມັນ​ເປັນ​ທີ່​ສຸດຂອງ​ຊີວິດ."},{"vNo":"19 ","txt":"ບັດ​ນີ້ຄົນ​ຜູ້​ນີ້​ໄດ້​ໄປ​ຫາ​ແຜ່ນດິນ​ເຈີ​ຊອນ ເພື່ອ​ສິດ​ສອນ​ເລື່ອງ​ເຫລົ່າ​ນີ້​ໃນ​ບັນດາ​ຜູ້ຄົນຂອງ​ອຳ​ໂມນ​ນຳ​ອີກ, ຊຶ່ງ​​ເຄີຍ​ເປັນ​ຜູ້ຄົນ​ຂອງຊາວເລ​ມັນ​ມາ​ກ່ອນ."},{"vNo":"20 ","txt":"ແຕ່​ຈົ່ງ​ເບິ່ງ, ພວກ​ເຂົາສະຫລາດ​ກວ່າ​ຊາວ​ນີ​ໄຟ​ເປັນ​ຈຳນວນ​ຫລວງຫລາຍ; ເພາະວ່າ​ພວກ​ເຂົາ​ໄດ້​ຈັບ ແລະ ມັດ​ລາວ, ແລະ ໄດ້​ພາ​ລາວ​ໄປ​ຢູ່​ຕໍ່ໜ້າ​ອຳ​ໂມນຜູ້​ເປັນ​ມະຫາ​ປະ​ໂລຫິດ​ປົກຄອງ​ຜູ້​ຄົນ​ພວກ​ນັ້ນ."},{"vNo":"21 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນສັ່ງ​ໃຫ້​ລາວ​ອອກ​ຈາກ​ແຜ່ນດິນ​ໄປ. ແລະ ລາວ​ໄດ້​ເຂົ້າ​ໄປ​ໃນ​ແຜ່ນດິນ​ກີ​ເດ​ໂອນ ແລະ ເລີ່ມ​ສິດສອນ​ພວກ​ເຂົານຳອີກ, ແລະ ບ່ອນ​ນີ້​ລາວ​ບໍ່​ໄດ້​ຮັບ​ຄວາມ​ສຳ​ເລັດ​ເລີຍ, ເພາະວ່າ​ລາວ​ຖືກ​ຈັບ ແລະ ມັດ, ແລະ ຖືກ​ພາ​ໄປ​ຢູ່​ຕໍ່ໜ້າ​ມະຫາ​ປະ​ໂລຫິດ ແລະ ຫົວໜ້າ​ຜູ້​ຕັດສິນ​ປົກຄອງ​ແຜ່ນດິນ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມະຫາ​ປະ​ໂລຫິດ​ໄດ້​ຖາມ​ລາວ​ວ່າ: ເປັນ​ຫຍັງ​ເຈົ້າຈຶ່ງ​ທ່ຽວ​ບິດ​ເບືອນ​ເສັ້ນທາງ​ຂອງ​ພຣະຜູ້​ເປັນ​ເຈົ້າ? ເປັນ​ຫຍັງ​ເຈົ້າຈຶ່ງ​ສອນ​ຜູ້ຄົນພວກນີ້ວ່າ​ມັນ​ຈະ​ບໍ່​ມີ​ພຣະ​ຄຣິດ​ເພື່ອ​ຂັດຂວາງ​ຄວາມ​ຊື່ນ​ຊົມ​ຂອງ​ພວກ​ເຂົາ? ເປັນ​ຫຍັງ​ເຈົ້າຈຶ່ງ​ເວົ້າຂັດ​ກັບການ​ທຳນາຍ​ທັງ​ໝົດ​ຂອງ​ສາດສະດາ​ຜູ້​ບໍລິສຸດ?"},{"vNo":"23 ","txt":"ບັດ​ນີ້ຊື່​ຂອງ​ມະຫາ​ປະ​ໂລຫິດ​ຜູ້​ນັ້ນ​ຄື ກິດ​ໂດ​ນາ. ແລະ ໂຄ​ຣິ​ຫໍ​ຕອບ​ເພິ່ນ​ວ່າ: ຍ້ອນ​ວ່າ​ຂ້າພະ​ເຈົ້າບໍ່​ໄດ້​ສິດ​ສອນ​ຮີດຄອງ​ປະ​ເພນີ​ອັນ​ໂງ່​ຈ້າ​ຫລ້າຫລັງ​ຂອງ​ບັນພະບຸລຸດ​ຂອງ​ທ່ານ, ແລະ ຍ້ອນ​ວ່າ​ຂ້າພະ​ເຈົ້າບໍ່​ໄດ້​ສິດສອນ​ຜູ້ຄົນ​ພວກ​ນີ້​ໃຫ້​ຜູກ​ມັດ​ຕົວ​ເອງ​ພາຍ​ໃຕ້​ພິທີ​ການ ແລະ ການ​ປະຕິ​ບັດອັນ​ໂງ່ຈ້າ​ຫລ້າ​ຫລັງ ຊຶ່ງປະ​ໂລຫິດສະ​ໄໝ​ໂບຮານ​ກຳ​ນົດ​ໄວ້ ເພື່ອ​ແຍ້ງ​ຊີງ​ເອົາ​ອຳນາດ ແລະ ສິດ​ປົກຄອງ​ຂອງ​ພວກ​ເຂົາ, ເພື່ອ​ເກັບ​ກຳ​ພວກ​ເຂົາ​ໄວ້​ໃນ​ຄວາມ​ໂງ່​ຈ້າ​ຫລ້າຫລັງ, ເພື່ອ​ພວກ​ເຂົາ​ຈະ​ບໍ່​ໄດ້​ເງີຍ​ໜ້າ​ຂຶ້ນ, ແຕ່​ຖືກ​ນຳ​ເອົາ​ລົງ​ໄປ​ຕາມ​ຄຳ​ເວົ້າຂອງ​ທ່ານ."},{"vNo":"24 ","txt":"ທ່ານ​ເວົ້າວ່າ ຜູ້ຄົນ​ພວກ​ນີ້​ເປັນ​ຄົນ​ມີ​ອິດ​ສະລະ. ຈົ່ງ​ເບິ່ງ, ຂ້າພະ​ເຈົ້າກ່າວ​ວ່າ ພວກ​ເຂົາ​ຢູ່​ໃນ​ຄວາມ​ເປັນ​ຂ້າ​ທາດ. ທ່ານ​ກ່າວ​ວ່າ​ຄຳ​ທຳນາຍ​ເຫລົ່ານັ້ນຂອງ​ສະ​ໄໝ​ໂບຮານ​ເປັນຄວາມ​ຈິງ. ຈົ່ງ​ເບິ່ງ, ຂ້າພະ​ເຈົ້າກ່າວ​ວ່າ ທ່ານ​ບໍ່​ຮູ້ຈັກ​ດອກ​ວ່າ ມັນ​ເປັນຄວາມ​ຈິງ."},{"vNo":"25 ","txt":"ທ່ານ​ເວົ້າວ່າ ຜູ້ຄົນ​ພວກ​ນີ້​ເປັນ​ຄົນ​ທີ່​ມີ​ຄວາມ​ຜິດ ແລະ ຕົກ​ໄປ​ເພາະການ​ລ່ວງ​ລະ​ເມີດ​ຂອງ​ພໍ່​ແມ່. ຈົ່ງເບິ່ງ, ຂ້າພະ​ເຈົ້າກ່າວວ່າລູກ​ຈະ​ບໍ່​ມີ​ຄວາມ​ຜິດ​ເພາະ​ພໍ່​ແມ່."},{"vNo":"26 ","txt":"ແລະ ທ່ານ​ເວົ້າອີກ​ວ່າ ພຣະ​ຄຣິດ​ຈະ​ສະ​ເດັດ​ມາ. ແຕ່​ຈົ່ງ​ເບິ່ງ, ຂ້າພະ​ເຈົ້າກ່າວ​ກັບ​ທ່ານ​ວ່າ ທ່ານ​ບໍ່​ຮູ້ຈັກ​ດອກ​ວ່າ ມັນ​ຈະ​ມີ​ພຣະ​ຄຣິດ. ແລະ ທ່ານ​ເວົ້າວ່າ ພຣະ​ອົງ​ຈະ​ຖືກ​ປະຫານ​ເພື່ອ​ບາບ​ຂອງ​ໂລກ—"},{"vNo":"27 ","txt":"ແລະ ທ່ານ​ນຳພາ​ຜູ້ຄົນ​ພວກ​ນີ້​ໄປ​ຕາມ​ຮີດຄອງ​ປະ​ເພນີ​ອັນ​ໂງ່​ຈ້າຫລ້າຫລັງ​ຂອງ​ບັນພະບຸລຸດ​ຂອງ​ທ່ານ, ແລະ ຕາມ​ຄວາມ​ປາ​ຖະໜາ​ຂອງ​ທ່ານ​ເອງ; ແລະ ທ່ານ​ເຮັດ​ໃຫ້​ພວກ​ເຂົາ​ຕ່ຳ​ຕ້ອຍ​ລົງ, ຈົນ​ວ່າ​ພວກ​ເຂົາ​ຢູ່​ໃນ​ຄວາມ​ເປັນ​ຂ້າ​ທາດ, ເພື່ອ​ທ່ານ​ຈະ​ອີ່ມ​ໜຳ​ສຳລານ​ດ້ວຍ​ແຮງ​ງານ​ຈາກ​ມື​ຂອງ​ພວກ​ເຂົາ, ເພື່ອ​ພວກ​ເຂົາ​ຈະ​ເງີຍ​ໜ້າ​ຂຶ້ນບໍ່​ໄດ້ດ້ວຍ​ຄວາມ​ອົງອາດ, ແລະ ເພື່ອ​ພວກ​ເຂົາ​ຈະ​ບໍ່​ກ້າ​ຊື່ນ​ຊົມ​ໃນ​ສິດ ແລະ ສິດທິ​ພິ​ເສດ​ຂອງ​ພວກ​ເຂົາ."},{"vNo":"28 ","txt":"ແທ້​ຈິງ​ແລ້ວ, ພວກ​ເຂົາ​ບໍ່​ກ້າ​ໃຊ້​ສິ່ງ​ທີ່​ເປັນ​ຂອງ​ຕົນ​ເອງ ໂດຍ​ຢ້ານ​ວ່າ​ຈະ​ເຮັດ​ໃຫ້​ປະ​ໂລຫິດ​ຂອງ​ພວກ​ເຂົາ​ບໍ່ພໍ​ໃຈ, ພວກ​ເຂົາ​ໄດ້​ເປັນ​ແອກ​ໃຫ້​ປະ​ໂລຫິດ​ຕາມ​ຄວາມ​ປາ​ຖະໜາ​ຂອງ​ປະ​ໂລຫິດ, ແລະ ນຳພາ​ພວກ​ເຂົາ​ໃຫ້​ເຊື່ອ​ຖື​ຕາມ​ຮີດຄອງ​ປະ​ເພນີ​ຂອງ​ຕົນ, ຕາມ​ຄວາມ​ໄຝ່ຝັນ​ຂອງ​ຕົນ ແລະ ຕາມ​ອາລົມ​ຂອງ​ຕົນ ແລະ ພາບ​ນິມິດ​ນັ້ນ, ແລະ ຄວາມ​ລຶກລັບ​ທີ່​ເຮັດ​ຂຶ້ນມາ​ຂອງ​ຕົນ, ຖ້າ​ຫາກ​ພວກ​ເຂົາ​ບໍ່​ເຮັດ​ຕາມ​ຄຳ​ເວົ້າຂອງ​ຕົນ, ພວກ​ເຂົາ​ກໍ​ເຮັດ​ໃຫ້​ຜູ້​ໃດ​ຜູ້​ໜຶ່ງ ຊຶ່ງບໍ່​ເປັນ​ທີ່​ຮູ້ຈັກ​ບໍ່ພໍ​ໃຈ, ຜູ້​ຊຶ່ງພວກ​ເຂົາ​ກ່າວ​ວ່າ ເປັນ​ພຣະ​ເຈົ້າ—ຊຶ່ງ​ເປັນ​ຜູ້​ທີ່ບໍ່​ເຄີຍ​ຮູ້ ແລະ ບໍ່​ເຄີຍ​ເຫັນ, ແລະ ເປັນ​ຜູ້​ທີ່​ບໍ່​ເຄີຍ​ເປັນ​ມາ​ກ່ອນ ແລະ ຈະ​ບໍ່​ມີ​ວັນ​ເປັນ​ໄປ​ໄດ້."},{"vNo":"29 ","txt":"ບັດ​ນີ້ເວລາ​ມະຫາ​ປະ​ໂລຫິດ ແລະ ຫົວໜ້າ​ຜູ້​ຕັດສິນ​ເຫັນຄວາມ​ແຂງ​ກະດ້າງ​ຂອງໃຈ​ລາວ, ແທ້​ຈິງ​ແລ້ວ, ເມື່ອ​ພວກ​ເພິ່ນ​ເຫັນລາວ​ໝິ່ນປະໝາດ​ພຣະ​ເຈົ້າ, ພວກ​ເພິ່ນຈຶ່ງ​ບໍ່​ຍອມ​ຕອບ​ຄຳ​ເວົ້າຂອງ​ລາວ; ແຕ່​ພວກ​ເພິ່ນ​ສັ່ງໃຫ້​ມັດ​ລາວ; ແລະ ພວກ​ເພິ່ນ​ໄດ້​ສົ່ງ​ລາວ​ໄປ​ຫາ​ເຈົ້າໜ້າ​ທີ່ ແລະ ສົ່ງ​ລາວ​ຕໍ່​ໄປ​ຫາ​ແຜ່ນດິນ​ເຊ​ລາ​ເຮັມລາເພື່ອ​ຈະ​ໄດ້​ນຳ​ໄປ​ຢູ່​ຕໍ່ໜ້າ​ຂອງ​ແອວ​ມາ ແລະ ຫົວໜ້າ​ຜູ້​ຕັດສິນ​ຊຶ່ງ​ເປັນ​ຜູ້​ປົກຄອງ​ແຜ່ນດິນ​ທັງ​ໝົດ."},{"vNo":"30 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເວລາ​ລາວ​ຖືກ​ນຳ​ມາ​ຢູ່​ຕໍ່ໜ້າ​ແອວ​ມາ ແລະ ຫົວໜ້າ​ຜູ້​ຕັດສິນ, ລາວ​ກໍ​ເຮັດ​ແບບ​ດຽວ​ກັນ​ກັບ​ທີ່​ລາວ​ໄດ້​ເຮັດ​ໃນ​ແຜ່ນດິນ​ກີ​ເດ​ໂອນ​ນັ້ນ; ແທ້​ຈິງ​ແລ້ວ, ລາວ​ໄດ້​ໝິ່ນ​ປະໝາດ​ຕື່ມ​ອີກ."},{"vNo":"31 ","txt":"ແລະ ລາວ​ໄດ້​ໃຊ້​ຄຳ​ເວົ້າທີ່​ຮຸນ​ແຮງ​ຫລາຍ​ຂຶ້ນຕໍ່ໜ້າ​ແອວ​ມາ, ແລະ ໝິ່ນປະ​ໝາດ​ພວກ​ປະ​ໂລຫິດ ແລະ ຜູ້​ສິດສ​ອນ​ໂດຍ​ກ່າວ​ຫາ​ວ່າ​ເຂົາ​ເຈົ້າໄດ້​ຊັກ​ນຳ​ຜູ້ຄົນ​ໃຫ້​ເຮັດ​ຕາມ​ຮີດຄອງ​ປະ​ເພນີ​ອັນ​ໂງ່​ຈ້າ​ຫລ້າ​ຫລັງຂອງ​ບັນພະ​ບຸລຸດ​ຂອງ​ພວກ​ເຂົາ ເພື່ອ​ເຫັນ​ແກ່​ຄວາມ​ອີ່ມ​ໜຳ​ສຳລານ​ຈາກ​ແຮງ​ງານ​ຂອງ​ປະຊາ​ຊົນ."},{"vNo":"32 ","txt":"ບັດ​ນີ້​ແອວ​ມາ​ໄດ້​ກ່າວ​ກັບ​ລາວ​ວ່າ: ເຈົ້າຮູ້​ຢູ່​ແລ້ວ​ວ່າ ພວກ​ເຮົາ​ບໍ່​ໄດ້​ອີ່ມ​ໜຳ​ສຳລານ​ຈາກ​ແຮງ​ງານ​ຂອງ​ຜູ້ຄົນພວກນີ້; ເພາະ​ຈົ່ງ​ເບິ່ງ ຂ້າພະ​ເຈົ້າ​ໄດ້​ອອກ​ແຮງ​ງານ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ການ​ປົກຄອງ​ຂອງ​ຜູ້​ຕັດສິນ​ມາ​ຈົນ​ເຖິງ​ບັດ​ນີ້​ດ້ວຍ​ມື​ຂອງ​ຂ້າພະ​ເຈົ້າ​ເອງ​ເພື່ອ​ຫາ​ລ້ຽງ​ຕົນ​ເອງ, ທັງໆ​ທີ່​ຂ້າພະ​ເຈົ້າ​ໄດ້​ເດີນທາງ​ຫລາຍ​ເທື່ອ​ໄປມາ​ທົ່ວ​ແຜ່ນດິນ​ເພື່ອ​ປະກາດ​ພຣະ​ຄຳ​ຂອງ​ພຣະ​ເຈົ້າ​ແກ່​ຜູ້ຄົນ​ຂອງ​ຂ້າພະ​ເຈົ້າ."},{"vNo":"33 ","txt":"ແລະ ທັງໆ​ທີ່​ມັນ​ເປັນ​ວຽກ​ງານ​ຢ່າງ​ຫລວງຫລາຍ ຊຶ່ງຂ້າພະ​ເຈົ້າ​ໄດ້​ເຮັດ​ໄປ​ໃນ​ສາດສະ​ໜາ​ຈັກ, ຂ້າພະ​ເຈົ້າກໍ​ບໍ່​ໄດ້​ຮັບ​ພຽງ​ແຕ່​ໜຶ່ງ​ຊີ​ໄນ​ເພື່ອ​ແຮງ​ງານ​ຂອງ​ຂ້າ​ພະ​ເຈົ້າ​ເລີຍ; ທັງ​ພີ່ນ້ອງ​ຂອງ​ຂ້າພະ​ເຈົ້າກໍ​ບໍ່​ໄດ້​ຮັບ​ຫຍັງ​ເລີຍ​ນອກ​ຈາກ​ເວລາ​ທີ່ຢູ່​ໃນ​ບັນລັງ​ຕັດສິນ; ແລະ ເມື່ອນັ້ນພວກ​ເຮົາ​ຈະ​ໄດ້​ຮັບ​ຕາມ​ກົດ​ໝາຍສຳ​ລັບເວລາ​ຂອງ​ພວກ​ເຮົາ​ເທົ່າ​ນັ້ນ."},{"vNo":"34 ","txt":"ແລະ ບັດ​ນີ້, ຖ້າ​ຫາກ​ພວກ​ເຮົາ​ບໍ່​ໄດ້​ຮັບ​ສິ່ງ​ຕອບ​ແທນ​ແຮງ​ງານ​ຂອງ​ພວກ​ເຮົາ​ໃນ​ສາດສະ​ໜາ​ຈັກ​ແລ້ວ, ມັນ​ຈະ​ເປັນ​ປະ​ໂຫຍດ​ອັນ​ໃດ​ແກ່​ພວກ​ເຮົາທີ່​ຈະ​ເຮັດ​ການ​ໃນ​ສາດສະ​ໜາ​ຈັກ​ນອກ​ຈາກ​ເພື່ອ​ປະກາດ​ຄວາມ​ຈິງ ເພື່ອ​ພວກ​ເຮົາ​ຈະ​ໄດ້​ມີ​ຄວາມ​ປິ​ຕິ​ຍິນ​ດີ​ໃນ​ຄວາມສຸກ​ຂອງ​ພີ່ນ້ອງ​ຂອງ​ພວກ​ເຮົາ​?"},{"vNo":"35 ","txt":"ແລ້ວ​ເປັນ​ຫຍັງ​ເຈົ້າຈຶ່ງ​ເວົ້າວ່າ ພວກ​ເຮົາ​ສິດສອນຜູ້​ຄົນ​ພວກ​ນີ້​ເພື່ອ​ຫາ​ຜົນ​ປະ​ໂຫຍດ, ໃນ​ເມື່ອ​ຕົວ​ເຈົ້າ​ເອງ​ກໍ​ຮູ້ຈັກ​ຢູ່​ແລ້ວ​ວ່າ ພວກ​ເຮົາ​ບໍ່​ໄດ້​ຮັບ​ຜົນ​ປະ​ໂຫຍດ​ອັນ​ໃດ​ເລີຍ? ແລະ ບັດ​ນີ້, ເຈົ້າ​ເຊື່ອ​ບໍວ່າ ພວກ​ເຮົາ​ຫລອກ​ລວງຜູ້ຄົນ​ພວກ​ນີ້ ທີ່​ເຮັດ​ໃຫ້​ພວກ​ເຂົາ​ມີ​ຄວາມ​ສຸກ​ເຊັ່ນ​ນີ້​ໃນ​ໃຈ​ຂອງ​ພວກ​ເຂົາ?"},{"vNo":"36 ","txt":"ແລະ ໂຄ​ຣິ​ຫໍ​ຕອບ​ເພິ່ນ​ວ່າ, ຖືກ​ແລ້ວ."},{"vNo":"37 ","txt":"ແລະ ແລ້ວ​ແອວ​ມາ​ຖາມ​ລາວ​ວ່າ: ເຈົ້າ​ເຊື່ອ​ບໍ​ວ່າ ມັນ​ມີພຣະ​ເຈົ້າ?"},{"vNo":"38 ","txt":"ແລະ ລາວ​ຕອບ​ວ່າ, ບໍ່​ເຊື່ອ."},{"vNo":"39 ","txt":"ບັດ​ນີ້​ແອວ​ມາ​ເວົ້າກັບ​ລາວ​ວ່າ: ເຈົ້າຈະ​ປະ​ຕິເສດ​ອີກ​ບໍ​ວ່າ ມັນ​ບໍ່​ມີພຣະ​ເຈົ້າ, ແລະ ປະຕິ​ເສດພຣະ​ຄຣິດ​ອີກ​ບໍ? ເພາະ​ຈົ່ງ​ເບິ່ງ, ຂ້າພະ​ເຈົ້າກ່າວ​ກັບ​ເຈົ້າ​ວ່າ, ຂ້າພະ​ເຈົ້າຮູ້ຈັກ​ວ່າ ມັນ​ມີ​ພຣະ​ເຈົ້າ ແລະ​ວ່າ​ພຣະ​ຄຣິດ​ຈະ​ສະ​ເດັດ​ມາ."},{"vNo":"40 ","txt":"ແລະ ບັດ​ນີ້​ເຈົ້າມີ​ຫລັກ​ຖານ​ແນວ​ໃດ​ທີ່​ວ່າ​ມັນ​ບໍ່​ມີ​ພຣະ​ເຈົ້າ, ຫລືວ່າ​ພຣະ​ຄຣິດ​ຈະ​ບໍ່​ສະ​ເດັດ​ມາ? ຂ້າພະ​ເຈົ້າກ່າວ​ວ່າ ເຈົ້າບໍ່​ມີ​ເລີຍ, ນອກ​ຈາກ​ຄຳ​ເວົ້າ​ຂອງ​ເຈົ້າ​ເທົ່າ​ນັ້ນ."},{"vNo":"41 ","txt":"ເພາະ​ຈົ່ງ​ເບິ່ງ, ຂ້າພະ​ເຈົ້າມີ​ທຸກ​ສິ່ງ​ທຸກ​ຢ່າງ​ທີ່​ເປັນ​ປະຈັກ​ພະຍານ​ວ່າ​ສິ່ງ​ເຫລົ່າ​ນີ້​ເປັນຄວາມ​ຈິງ; ແລະ ເຈົ້າກໍ​ມີ​ທຸກ​ສິ່ງ​ທຸກ​ຢ່າງ​ທີ່​ຈະ​ໃຫ້​ເປັນ​ປະຈັກ​ພະຍານ​ວ່າ ສິ່ງ​ເຫລົ່າ​ນີ້​ເປັນຄວາມ​ຈິງ; ແລ​ະ ເຈົ້າຈະ​ປະຕິ​ເສດ​ມັນ​ບໍ? ເຈົ້າ​ເຊື່ອ​ບໍ​ວ່າ ສິ່ງ​ເຫລົ່າ​ນີ້​ເປັນຄວາມ​ຈິງ?"},{"vNo":"42 ","txt":"ຈົ່ງ​ເບິ່ງ, ຂ້າພະ​ເຈົ້າຮູ້​ວ່າ ເຈົ້າ​ເຊື່ອ, ແຕ່​ເຈົ້າຖືກ​ຄອບ​ງຳ​ດ້ວຍ​ວິນ​ຍານ​ທີ່​ຕົວະ, ແລະ ເຈົ້າບໍ່​ເອົາ​ໃຈ​ໃສ່​ຕໍ່​ພຣະ​ວິນ​ຍານ​ຂອງ​ພຣະ​ເຈົ້າ ຈົນ​ວ່າ​ມັນ​ບໍ່ມີ​ບ່ອນຢູ່​ໃນ​ຕົວເຈົ້າ; ແຕ່​ເວລາ​ນີ້​ມານ​ມີ​ອຳນາດ​ເໜືອ​ເຈົ້າ, ແລະ ມານ​ໄດ້​ພາ​ເຈົ້າ​ໄປ​ເຮັດ​ກົນ​ອຸບາຍ​ຢູ່​ທົ່ວທີບ, ເພື່ອ​ມັນ​ຈະ​ໄດ້​ທຳລາຍ​ລູກ​ຫລານ​ຂອງ​ພຣະ​ເຈົ້າ."},{"vNo":"43 ","txt":"ແລະ ບັດ​ນີ້​ໂຄ​ຣິ​ຫໍ​ໄດ້ກ່າວ​ກັບ​ແອວ​ມາ​ວ່າ: ຖ້າ​ຫາກ​ທ່ານ​ຈະ​ສະ​ແດງ​ເຄື່ອງໝາຍ​ແກ່​ຂ້າພະ​ເຈົ້າ, ບາງທີ​ຂ້າພະ​ເຈົ້າອາດ​ຈະ​ຍອມຮັບ​ວ່າ​ມັນ​ມີ​ພຣະ​ເຈົ້າ, ແທ້​ຈິງ​ແລ້ວ, ຈົ່ງ​ສະ​ແດງ​ແກ່​ຂ້າພະ​ເຈົ້າວ່າ ພຣະ​ອົງ​ມີ​ອຳນາດ ແລະ ເມື່ອນັ້ນຂ້າພະ​ເຈົ້າຈະ​ຍອມຮັບ​ຄຳ​ເວົ້າຂອງ​ທ່ານວ່າ​ເປັນຄວາມ​ຈິງ."},{"vNo":"44 ","txt":"ແຕ່​ແອວ​ມາ​ກ່າວ​ກັບ​ລາວ​ວ່າ: ເຈົ້າ​ມີ​ເຄື່ອງ​ໝາຍ​ຢູ່​ພຽງພໍ​ແລ້ວ; ເຈົ້າຈະ​ລອງ​ດີ​ກັບ​ພຣະ​ເຈົ້າຂອງ​ເຈົ້າບໍ? ເຈົ້າຈະ​ເວົ້າວ່າ ຈົ່ງ​ສະ​ແດງ​ເຄື່ອງໝາຍ​ແກ່​ຂ້າ​ພະ​ເຈົ້າຢູ່​ບໍ ໃນ​ເມື່ອ​ເຈົ້າ​ເອງ​ມີ​ປະຈັກ​ພະ​ຍານ​ເຫລົ່າ​ນີ້​ທັງ​ໝົດ​ຈາກ​ພີ່ນ້ອງ​ຂອງ​ເຈົ້າ, ແລະ ຈາກ​ສາດສະດາ​ຜູ້​ບໍລິສຸດ​ທັງ​ໝົດນຳ​ອີກ? ພຣະ​ຄຳ​ພີ​ວາງ​ຢູ່​ຕໍ່​ໜ້າ​ຂອງ​ເຈົ້າ, ແທ້​ຈິງ​ແລ້ວ, ແລະ ທຸກ​ສິ່ງ​ທຸກ​ຢ່າງ​ຊີ້​ໃຫ້​ເຫັນວ່າ ມັນ​ມີ​ພຣະ​ເຈົ້າ; ແທ້​ຈິງ​ແລ້ວ, ເຖິງ​ແມ່ນ​ແຜ່ນດິນ​ໂລກ ແລະ ທຸກ​ສິ່ງ​ທຸກ​ຢ່າງ​ທີ່​ມີ​ໃນ​ຜືນ​ແຜ່ນດິນ​ນີ້, ແທ້​ຈິງ​ແລ້ວ, ແລະ ການ​ເຄື່ອນ​ໄຫວ​ຂອງ​ມັນ, ແທ້​ຈິງ​ແລ້ວ, ແລະ ພ້ອມ​ທັງ​ໂລກ​ອື່ນໆ​ນຳ​ອີກ ຊຶ່ງ​ເຄື່ອນ​ໄຫວ​ໃນ​ລັກສະນະ​ຂອງ​ມັນ ຊຶ່ງ​ເປັນ​ປະຈັກ​ພະ​ຍານ​ວ່າ​ມີ​ພຣະຜູ້​ສ້າງ​ສູງ​ສຸດ."},{"vNo":"45 ","txt":"ແລ້ວ​ເຈົ້າຍັງ​ໄປ​ທົ່ວ​ທີບ​ເພື່ອ​ຊັກ​ນຳ​ໃຈ​ຂອງ​ຜູ້​ຄົນ​ພວກ​ນີ້​ໄປ, ໃຫ້​ຖ້ອຍ​ຄຳ​ແກ່​ພວກ​ເຂົາ​ວ່າ ບໍ່​ມີ​ພຣະ​ເຈົ້າອີກ​ບໍ? ແລະ ເຈົ້າຍັງ​ປະຕິ​ເສດ​ພະຍານ​ທັງ​ໝົດ​ເຫລົ່າ​ນີ້​ບໍ? ແລະ ລາວ​ຕອບ​ວ່າ: ແທ້​ຈິງ​ແລ້ວ, ຂ້າ​ພະ​ເຈົ້າຈະ​ປະຕິ​ເສດ​ເວັ້ນ​ເສຍ​ແຕ່ທ່ານ​ຈະສະ​ແດງ​ເຄື່ອງໝາຍ​ແກ່​ຂ້າພະ​ເຈົ້າ​ເທົ່າ​ນັ້ນ."},{"vNo":"46 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ເວົ້າກັບ​ລາວ​ວ່າ: ຈົ່ງ​ເບິ່ງ, ຂ້າພະ​ເຈົ້າ​ໂສກ​ເສົ້າຍ້ອນ​ວ່າ ຄວາມ​ແຂງ​ກະດ້າງ​ຂອງ​ໃຈ​ເຈົ້າ, ແທ້​ຈິງ​ແລ້ວ, ຄື​ເຈົ້າຍັງ​ຈະ​ຕໍ່ຕ້ານ​ວິນ​ຍານ​ແຫ່ງ​ຄວາມ​ຈິງ​ຢູ່ຈົນ​ວ່າ​ຈິດ​ວິນ​ຍານ​ຂອງ​ເຈົ້າຖືກ​ທຳລາຍ​ໄປ."},{"vNo":"47 ","txt":"ແຕ່​ຈົ່ງ​ເບິ່ງ, ມັນ​ເປັນ​ການ​ດີ​ທີ່​ຈິດ​ວິນ​ຍານ​ຂອງ​ເຈົ້າຈະ​ຖືກ​ທຳລາຍ​ໄປ ແທນ​ທີ່​ເຈົ້າຈະ​ເປັນ​ຄົນນຳພາຈິດ​ວິນ​ຍານຫລາຍດວງ​ລົງ​ໄປ​ສູ່​ຄວາມ​ພິນາດ​ດ້ວຍ​ການ​ເວົ້າຕົວະ ແລະ ດ້ວຍ​ຄວາມ​ຍົກຍ້ອງ​ຂອງ​ເຈົ້າ; ດັ່ງນັ້ນ ຖ້າ​ຫາກ​ເຈົ້າປະຕິ​ເສດ​ອີກ, ຈົ່ງ​ເບິ່ງ ພຣະ​ເຈົ້າຈະ​ລົງ​ໂທດ​ເຈົ້າ, ເພື່ອເຈົ້າຈະ​ກາຍ​ເປັນ​ຄົນ​ໄບ້, ເພື່ອເຈົ້າຈະ​ເປີດ​ປາກ​ຂອງ​ຕົນ​ບໍ່​ໄດ້​ອີກ​ເລີຍ, ເພື່ອ​ເຈົ້າຈະ​ບໍ່​ໄດ້​ຫລອກ​ລວງຜູ້ຄົນ​ພວກ​ນີ້​ອີກ​ຕໍ່​ໄປ."},{"vNo":"48 ","txt":"ບັດ​ນີ້​ໂຄ​ຣິ​ຫໍ​ໄດ້ເວົ້າກັບ​ເພິ່ນ​ວ່າ: ຂ້າພະ​ເຈົ້າບໍ່​ໄດ້​ປະຕິ​ເສດ​ການ​ເປັນ​ຢູ່​ຂອງ​ພຣະ​ເຈົ້າ, ແຕ່​ຂ້າພະ​ເຈົ້າບໍ່​ເຊື່ອ​ວ່າ ມັນ​ມີ​ພຣະ​ເຈົ້າ; ແລະ ຂ້າພະ​ເຈົ້າ​ເວົ້າອີກ​ວ່າ, ທ່ານ​ກໍ​ບໍ່​ຮູ້​ຄື​ກັນ​ວ່າມີ​ພຣະ​ເຈົ້າ; ແລະ ຖ້າ​ຫາກ​ທ່ານ​ບໍ່​ສະ​ແດງ​ເຄື່ອງ​ໝາຍ​ແກ່​ຂ້າພະ​ເຈົ້າ, ຂ້າພະ​ເຈົ້າຈະ​ບໍ່​ເຊື່ອ."},{"vNo":"49 ","txt":"ແລະ ບັດ​ນີ້​ແອວ​ມາ​ໄດ້​ເວົ້າກັບ​ລາວວ່າ: ສິ່ງ​ທີ່​ຂ້າພະ​ເຈົ້າຈະ​ໃຫ້​ແກ່​ເຈົ້າ​ເພື່ອ​ເປັນ​ເຄື່ອງໝາຍ​ຄື ເຈົ້າຈະ​ເກີດ​ເປັນ​ຄົນ​ໄບ້ຕາມ​ຄຳ​ເວົ້າຂອງ​ຂ້າພະ​ເຈົ້າ; ແລະ ຂ້າພະ​ເຈົ້າກ່າວ​ໃນ​ພຣະ​ນາມ​ຂອງ​ພຣະ​ເຈົ້າ, ເຈົ້າຈະ​ເກີດ​ເປັນ​ຄົນ​ໄບ້​ເພື່ອ​ເຈົ້າຈະ​ບໍ່​ມີການ​ເອີ່ຍ​ປາກ​ອີກ​ຕໍ່​ໄປ."},{"vNo":"50 ","txt":"ບັດ​ນີ້​ເມື່ອ​ແອວ​ມາ​ໄດ້​ກ່າວ​ຂໍ້ຄວາມ​ນີ້​ແລ້ວ ໂຄ​ຣິ​ຫໍ​ກໍ​ເກີດ​ເປັນ​ຄົນ​ໄບ້, ຈົນ​ວ່າ​ລາວ​ເອີ່ຍ​ປາກ​ບໍ່​ໄດ້ຕາມ​ຄຳ​ເວົ້າຂອງ​ແອວ​ມາ."},{"vNo":"51 ","txt":"ແລະ ບັດ​ນີ້​ເວລາ​ຫົວໜ້າ​ຜູ້​ຕັດສິນ​ເຫັນ​ເຫດການ​ນີ້​ແລ້ວ, ເພິ່ນ​ຈຶ່ງ​ເດ່ມື​ຂອງ​ເພິ່ນ​ອອກ​ໄປ​ຂຽນ​ໜັງສື​ໃຫ້​ໂຄ​ຣິ​ຫໍ, ມີ​ຄວາມ​ວ່າ: ເຈົ້າຍອມຮັບ​ເຖິງ​ອຳນາດ​ຂອງ​ພຣະ​ເຈົ້າ​ແລ້ວ​ບໍ? ແລ້ວ​ເຈົ້າ​ຈະ​ໃຫ້​ແອວ​ມາ​ສະ​ແດງ​ເຄື່ອງ​ໝາຍ​ນີ້​ກັບ​ຜູ້​ໃດ​ອີກ? ເຈົ້າຢາກ​ໃຫ້​ເພິ່ນ​ເຮັດ​ໃຫ້​ຜູ້​ອື່ນ​ຕ້ອງ​ທຸກທໍລະມານ​ນຳ​ອີກ​ບໍ ເພື່ອ​ການ​ສະ​ແດງ​ໃຫ້​ແກ່​ເຈົ້າ​ເຫັນ? ຈົ່ງ​ເບິ່ງ, ເພິ່ນ​ໄດ້​ສະ​ແດງ​ເຄື່ອງ​ໝາຍ​ແກ່​ເຈົ້າ​ແລ້ວ; ແລະ ບັດ​ນີ້​ເຈົ້າຈະ​ໂຕ້​ຖຽງ​ຕໍ່​ໄປ​ອີກ​ບໍ?"},{"vNo":"52 ","txt":"ແລະ ໂຄ​ຣິ​ຫໍ​ໄດ້​ເດ່​ມື​ຂອງ​ລາວ​ອອກ​ໄປ, ຂຽນ​ວ່າ: ຂ້າພະ​ເຈົ້າຮູ້ຈັກ​ແລ້ວ​ວ່າ ຂ້າພະ​ເຈົ້າ​ເປັນ​ຄົນ​ໄບ້​ເພາະ​ຂ້າພະ​ເຈົ້າ​ເວົ້າບໍ່​ໄດ້; ແລະ ຂ້າພະ​ເຈົ້າຮູ້ຈັກ​ແລ້ວ​ວ່າ ບໍ່​ມີ​ສິ່ງ​ໃດ​ອີກ​ແລ້ວ​ນອກ​ຈາກ​ຈະ​ເປັນ​ອຳນາດ​ຂອງ​ພຣະ​ເຈົ້າທີ່​ນຳ​ເອົາ​ສິ່ງ​ນີ້​ມາສູ່​ຂ້າພະ​ເຈົ້າ; ແທ້ຈິງ​ແລ້ວ, ແລະ ຂ້າພະ​ເຈົ້າຮູ້​ຢູ່​ຕະຫລອດ​ວ່າ ມັນ​ມີ​ພຣະ​ເຈົ້າ."},{"vNo":"53 ","txt":"ແຕ່​ຈົ່ງ​ເບິ່ງ, ມານ​ໄດ້​ຫລອກ​ລວງ​ຂ້າພະ​ເຈົ້າ; ເພາະ​ມັນ​ໄດ້​ມາ​ປະ​ກົດ​ຕໍ່​ຂ້າພະ​ເຈົ້າ​ໃນ​ລັກສະນະ​ຂອງ​ທູດ ແລະ ເວົ້າກັບ​ຂ້າພະ​ເຈົ້າວ່າ: ຈົ່ງ​ໄປ​ກູ້​ຜູ້​ຄົນ​ພວກ​ນີ້​ກັບ ເພາະວ່າ​ພວກ​ເຂົາ​ຫລົງທາງ​ຕາມ​ພຣະ​ເຈົ້າ ຊຶ່ງບໍ່​ເປັນ​ທີ່​ຮູ້ຈັກ​ເລີຍ. ແລະ ມັນ​ໄດ້​ເວົ້າກັບ​ຂ້າພະ​ເຈົ້າວ່າ: ບໍ່​ມີ​ພຣະ​ເຈົ້າ; ແທ້​ຈິງ​ແລ້ວ, ແລະ ມັນ​ໄດ້​ສິດສອນ​ຂ້າພະ​ເຈົ້າ​ເຖິງ​ສິ່ງ​ທີ່​ຂ້າພະ​ເຈົ້າຄວນ​ເວົ້າ. ແລະ ຂ້າພະ​ເຈົ້າ​ໄດ້​ສິດສອນ​ຄຳ​ເວົ້າ​ຂອງ​ມັນ; ແລະ ຂ້າພະ​ເຈົ້າ​ໄດ້​ເຮັດ​ໄປ ເພາະວ່າ​ມັນ​ເປັນ​ທີ່​ພໍ​ໃຈ​ໃຫ້​ແກ່​ຈິດ​ໃຈ​ແຫ່ງ​ກາມ​ມະ​ລົມ; ແລະ ຂ້າ​ພະ​ເຈົ້າ​ໄດ້​ສິດສອນ​ມັນ​ຈົນ​ໄດ້​ຮັບ​ຄວາມ​ສຳ​ເລັດ​ຢ່າງ​ຫລວງຫລາຍ, ເຖິງ​ຂະ​ໜາດ​ທີ່​ຂ້າພະ​ເຈົ້າ​ເຊື່ອ​ແທ້​ວ່າ ມັນ​ເປັນຄວາມ​ຈິງ; ແລະ ດ້ວຍ​ເຫດ​ນີ້ ຂ້າພະ​ເຈົ້າຈຶ່ງ​ຄັດຄ້ານ​ຄວາມ​ຈິງ, ຈົນ​ວ່າ​ຂ້າພະ​ເຈົ້າ​ໄດ້​ນຳ​ເອົາ​ການ​ສາບ​ແຊ່ງ​ອັນ​ຍິ່ງ​ໃຫຍ່​ນີ້​ມາ​ສູ່​ຂ້າພະ​ເຈົ້າ​ເອງ."},{"vNo":"54 ","txt":"ບັດ​ນີ້​ເມື່ອ​ລາວ​ກ່າວ​ເລື່ອງ​ນີ້​ແລ້ວ, ລາວ​ໄດ້​ວິງ​ວອນ​ແອວ​ມາ​ໃຫ້​ອະທິຖານ​ຫາ​ພຣະ​ເຈົ້າ​ເພື່ອ​ເອົາ​ຄວາມ​ສາບ​ແຊ່ງ​ອອກ​ໄປ​ຈາກ​ລາວ."},{"vNo":"55 ","txt":"ແຕ່​ແອວ​ມາ​ເວົ້າກັບ​ລາວ​ວ່າ: ຖ້າ​ຫາກ​ພຣະ​ອົງ​ເອົາ​ການ​ສາບ​ແຊ່ງ​ນີ້​ອອກ​ໄປ​ຈາກ​ເຈົ້າ​ແລ້ວ ເຈົ້າກໍ​ຈະ​ຊັກ​ຊວນໃຈ​ຂອງຜູ້ຄົນ​ພວກ​ນີ້​ໄປ​ນຳ​ອີກ; ດັ່ງນັ້ນ, ມັນ​ຈຶ່ງ​ຈະ​ຢູ່​ກັບ​ເຈົ້າ ເພາະ​ນີ້​ເປັນ​ພຣະ​ປະສົງ​ຂອງ​ພຣະຜູ້​ເປັນ​ເຈົ້າ."},{"vNo":"56 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ການ​ສາບ​ແຊ່ງນັ້ນບໍ່​ໄດ້​ຖືກ​ເອົາ​ໄປ​ຈາກ​ໂຄ​ຣິ​ຫໍ; ແຕ່​ລາວ​ໄດ້​ຖືກ​ຂັບ​ໄລ່​ອອກ​ໄປ ແລະ ໄດ້​ທ່ອງ​ທ່ຽວ​ໄປ​ຈາກ​ເຮືອນ​ຫລັງ​ໜຶ່ງ​ຫາ​ເຮືອນ​ອີກ​ຫລັງ​ໜຶ່ງ​ເພື່ອ​ຂໍທານ​ກິນ."},{"vNo":"57 ","txt":"ແລະ ບັດ​ນີ້ຄວາມ​ຮູ້ກ່ຽວ​ກັບ​ສິ່ງ​ທີ່​ເກີດ​ຂຶ້ນ​ກັບ​ໂຄ​ຣິ​ຫໍ​ຖືກ​ປະກາດ​ໄປ​ຕະ​ຫລອດ​ທົ່ວ​ແຜ່ນດິນ​ໂດຍ​ທັນທີ; ແທ້​ຈິງ​ແລ້ວ, ຫົວໜ້າ​ຜູ້​ຕັດສິນ​ໄດ້​ສົ່ງ​ຂ່າວ​ສານ​ອອກ​ໄປ​ຫາ​ຜູ້ຄົນ​ທັງ​ໝົດ​ໃນ​ແຜ່ນດິນ, ປະ​ກາດ​ແກ່​ຜູ້​ທີ່​ເຊື່ອ​ຖື​ໃນ​ຄຳ​ເວົ້າ​ຂອງ​ໂຄ​ຣິ​ຫໍ​ວ່າ ພວກ​ເຂົາ​ຕ້ອງ​ກັບ​ໃຈ​ໂດຍ​ໄວ, ຖ້າ​ບໍ່​ດັ່ງນັ້ນ ການ​ພິພາກສາ​ແບບ​ດຽວ​ກັນຈະ​ມາ​ສູ່​ພວກ​ເຂົາ."},{"vNo":"58 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທຸກ​ຄົນ​ໄດ້​ຍອມຮັບ​ເຖິງ​ຄວາມ​ຊົ່ວ​ຮ້າຍ​ຂອງ​ໂຄ​ຣິ​ຫໍ. ດັ່ງນັ້ນ ພວກ​ເຂົາ​ຈຶ່ງ​ໄດ້​ປ່ຽນ​ໃຈ​ເຫລື້ອມ​ໃສ​ໃນພຣະຜູ້​ເປັນ​ເຈົ້າອີກ; ແລະ ນີ້​ເຮັດ​ໃຫ້​ຄວາມ​ຊົ່ວ​ຮ້າຍ​ຕາມ​ແບບຢ່າງ​ຂອງ​ໂຄ​ຣິ​ຫໍ​ສິ້ນ​ສຸດ​ລົງ ແລະ ໂຄ​ຣິ​ຫໍ​ໄດ້​ທ່ອງ​ທ່ຽວ​ໄປມາ​ຈາກ​ເຮືອນ​ຫລັງ​ໜຶ່ງ​ຫາ​ເຮືອນ​ອີກ​ຫລັງ​ໜຶ່ງ​ເພື່ອ​ຂໍທານ​ລ້ຽງ​ຕົນ​ເອງ."},{"vNo":"59 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຂະນະ​ທີ່​ລາວ​ເຂົ້າ​ໄປ​ຫາ​ບັນດາ​ຜູ້ຄົນ, ແທ້​ຈິງ​ແລ້ວ, ໄປ​ຫາ​ຜູ້ຄົນ​ພວກ​ໜຶ່ງ​ທີ່​ແຍກຕົວ​ອອກ​ຈາກ​ຊາວ​ນີ​ໄຟ ແລະ ເອີ້​ນຕົວ​ເອງ​ວ່າ​ຊາວ​ໂຊ​ລຳ, ໂດຍ​ມີ​ຄົນ​ຜູ້​ໜຶ່ງ​ຊື່ວ່າ ໂຊ​ລຳ ນຳພາ​ໄປ—ແລະ ໃນ​ຂະນະ​ທີ່​ລາວ​ເຂົ້າ​ໄປ​ຫາ​ບັນດາ​ຜູ້ຄົນ, ຈົ່ງ​ເບິ່ງ, ລາວ​ໄດ້​ຖືກ​ຢຽບຍ່ຳ​ຈົນ​ເຖິງ​ແກ່​ຄວາມ​ຕາຍ."},{"vNo":"60 ","txt":"ແລະ ພວກ​ເຮົາ​ຈຶ່ງ​ເຫັນ​ບ່ອນ​ຈົບ​ຂອງ​ລາວ ຜູ້​ທີ່​ບິດ​ເບືອນ​ເສັ້ນທາງ​ຂອງ​ພຣະຜູ້​ເປັນ​ເຈົ້າດັ່ງ​ນີ້; ແລະ ພວກ​ເຮົາ​ຈຶ່ງ​ເຫັນ​ໄດ້​ວ່າ ມານ​ຈະ​ບໍ່​ຄ້ຳຊູ​ລູກ​ຫລານ​ຂອງ​ມັນ​ໃນ​ວັນ​ສຸດ​ທ້າຍດັ່ງ​ນີ້, ແຕ່​ມັນ​ຈະລາ​ກ​ພວກ​ເຂົາລົ​ງ​ໄປ​ນະລົກ​ຢ່າງ​ວ່ອງ​ໄວ."}]}