{"heading":"ເພ​ໂຮ​ຣັນ​ບອກ​ໂມ​ໂຣ​ໄນ​ເຖິງ​ການ​ຕໍ່ຕ້ານ ແລະ ການ​ກະບົດ​ຕໍ່​ຝ່າຍຜູ້​ປົກຄອງ—ກຸ່ມ​ນິຍົມ​ກະສັດ​ຍຶດ​ເອົາ​ເມືອງ​ເຊ​ລາ​ເຮັມລາ​ໄປ ແລະ ສ້າງມິດຕະພາບ​ກັບ​ຊາວ​ເລ​ມັນ—ເພ​ໂຮ​ຣັນ​ຮ້ອງ​ຂໍ​ຄວາມ​ຊ່ອຍ​ເຫລືອ​ທາງ​ທະຫານ​ເພື່ອ​ຈະ​ໄດ້​ຕໍ່ສູ້​ກັບ​ພວກ​ກະບົດ. ປະມານ 62 ປີ ກ່ອນ ຄ.ສ.","prevAbbr":"alma","nextAbbr":"alma","prevNo":60,"nextNo":62,"chapterTitle":"ແອວ​ມາ 61","prevTitle":"ແອວ​ມາ 60","nextTitle":"ແອວ​ມາ 62","verses":[{"vNo":1,"txt":"ຈົ່ງ​ເບິ່ງ, ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ບໍ່​ດົນ​ຫລັງ​ຈາກ​ທີ່​ໂມ​ໂຣ​ໄນ​ສົ່ງ​ສານ​ຂອງ​ເພິ່ນ​ໄປ​ຫາ​ຫົວໜ້າ​ຜູ້​ປົກຄອງ, ແລ້ວ​ເພິ່ນ​ກໍ​ໄດ້​ຮັບ​ສານ​ຈາກ​ເພ​ໂຮ​ຣັນ​ຫົວໜ້າ​ຜູ້​ປົກຄອງ ແລະ ນີ້​ຄື​ເນື້ອ​ຄວາມ​ທີ່​ເພິ່ນ​ໄດ້​ຮັບ:"},{"vNo":2,"txt":"ຂ້າພະ​ເຈົ້າເພ​ໂຮ​ຣັນຜູ້​ເປັນ​ຫົວໜ້າ​ຜູ້​ປົກຄອງ​ແຜ່ນດິນ, ໄດ້​ສົ່ງ​ຂໍ້ຄວາມ​ເຫລົ່າ​ນີ້​ມາ​ຫາ​ໂມ​ໂຣ​ໄນ, ຜູ້​ບັງຄັບ​ບັນຊາ​ກອງທັບ. ຈົ່ງ​ເບິ່ງ, ຂ້າພະ​ເຈົ້າກ່າວ​ກັບ​ທ່ານໂມ​ໂຣ​ໄນວ່າ​ຂ້າພະ​ເຈົ້າບໍ່​ໄດ້​ຊື່ນ​ຊົມ​ໃນ​ຄວາມທຸກ​ທໍລະມານ​ຂອງ​ທ່ານ​ເລີຍ, ແທ້​ຈິງ​ແລ້ວ, ມັນ​ເຮັດ​ໃຫ້​ຈິດ​ວິນ​ຍານ​ຂອງ​ຂ້າພະ​ເຈົ້າ​ໂສກ​ເສົ້າຫລາຍ."},{"vNo":3,"txt":"ແຕ່​ຈົ່ງ​ເບິ່ງ, ມັນ​ມີ​ບາງ​ຄົນ​ທີ່​ຊື່ນ​ຊົມ​ໃນ​ຄວາມທຸກທໍລະມານຂອງ​ທ່ານ, ແທ້​ຈິງ​ແລ້ວ, ເຖິງ​ຂະໜາດ​ທີ່​ພວກ​ເຂົາ​ໄດ້​ລຸກຂຶ້ນກະບົດ​ຕໍ່​ຂ້າພະ​ເຈົ້າ, ແລະ ຕໍ່​ຜູ້ຄົນຂອງ​ຂ້າພະ​ເຈົ້າຜູ້​ເປັນ​ກຸ່ມອິດ​ສະລະ, ແທ້​ຈິງ​ແລ້ວ, ມັນ​ມີ​ຄົນ​ຫລວງຫລາຍ​ທີ່​ລຸກຂຶ້ນກະບົດ."},{"vNo":4,"txt":"ແລະ ມັນ​ແມ່ນ​ຜູ້​ທີ່​ພະຍາຍາມ​ຈະ​ເອົາ​ບັນລັງ​ຕັດສິນ​ໄປ​ຈາກ​ຂ້າພະ​ເຈົ້າ ທີ່​ເປັນສາ​ເຫດ​ໃຫ້​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ນີ້​ເກີດ​ຂຶ້ນ; ເພາະວ່າ​ພວກ​ເຂົາ​ໃຊ້​ຄຳ​ຍົກຍ້ອງ ແລະ ຊັກ​ຈູງ​ໃຈ​ຂອງ​ຜູ້ຄົນ​ເປັນ​ຈຳນວນ​ຫລວງຫລາຍ​ໄປ​ນຳ, ຊຶ່ງ​ໄດ້​ເປັນສາ​ເຫດ​ໃຫ້​ມີ​ຄວາມທຸກ​ທໍລະມານຢ່າງ​ສາຫັດ​ເກີດ​ຂຶ້ນ​ໃນ​ບັນດາ​ພວກ​ເຮົາ; ພວກ​ເຂົາກໍ​ໄດ້​ກັກ​ສະບຽງ​ອາຫານ​ຂອງ​ພວກ​ເຮົາ​ໄວ້, ແລະ ໄດ້​ຂົ່ມຂູ່​ກຸ່ມອິດ​ສະລະ​ຈົນ​ວ່າ​ພວກ​ເຂົາ​ບໍ່​ກ້າ​ມາ​ຫາ​ທ່ານ."},{"vNo":5,"txt":"ແລະ ຈົ່ງ​ເບິ່ງ, ພວກ​ເຂົາ​ໄດ້​ໄລ່​ຂ້າພະ​ເຈົ້າອອກ​ຈາກ​ບັນລັງ​ຕັດສິນ, ແລະ ຂ້າພະ​ເຈົ້າ​ໄດ້​ໜີ​ໄປ​ຫາ​ແຜ່ນດິນ​ກີ​ເດ​ໂອນ​ພ້ອມ​ດ້ວຍ​ຄົນ​ຈຳນວນ​ໜຶ່ງເທົ່າ​ທີ່​ຂ້າພະ​ເຈົ້າຈະ​ຫາ​ໄດ້."},{"vNo":6,"txt":"ແລະ ຈົ່ງ​ເບິ່ງ, ຂ້າພະ​ເຈົ້າ​ໄດ້​ສົ່ງ​ໃບ​ປະກາດ​ໄປ​ທົ່ວ​ແຜ່ນດິນ​ພາກ​ນີ້; ແລະ ຈົ່ງ​ເບິ່ງ, ພວກ​ເຂົາ​ກຳລັງ​ພາກັນ​ມາ​ຫາ​ພວກ​ເຮົາ​ແຕ່​ລະ​ມື້, ແລະ ຮັບ​ເອົາ​ອາວຸດ​ເພື່ອ​ປ້ອງ​ກັນ​ປະ​ເທດ​ຊາດຂອງ​ພວກ​ເຂົາ ແລະ ອິດ​ສະລະ​ພາບ​ຂອງ​ພວກ​ເຂົາ ແລະ ເພື່ອ​ຕໍ່ສູ້​ກັບ​ຄວາມ​ບໍ່​ຖືກຕ້ອງ​ທີ່​ພວກ​ເຂົາ​ໄດ້​ຮັບ​ມາ."},{"vNo":7,"txt":"ແລະ ພວກ​ເຂົາ​ໄດ້​ມາ​ຫາ​ພວກ​ເຮົາ, ເຖິງ​ຂະ​ໜາດ​ທີ່​ພວກ​ທີ່​ລຸກ​ຂຶ້ນ​ຕໍ່​ຕ້ານ​ພວກ​ເຮົາ​ຕ້ອງ​ຢຸດ​ສະ​ຫງັກ​ໃນ​ການ​ຕໍ່ຕ້ານ, ແທ້​ຈິງ​ແລ້ວ, ເຖິງ​ຂະ​ໜາດ​ທີ່​ພວກ​ເຂົາ​ມີ​ຄວາມ​ຢ້ານ​ກົວ​ພວກ​ເຮົາ ແລະ ບໍ່​ກ້າ​ອອກ​ມາ​ສູ້​ຮົບກັບ​ພວກ​ເຮົາ."},{"vNo":8,"txt":"ພວກ​ເຂົາ​ໄດ້​ເຂົ້າ​ໄປ​ຄອບ​ຄອງ​ແຜ່ນ​ດິນ ຫລື ເມືອງ​ເຊ​ລາ​ເຮັມລາ; ພວກ​ເຂົາ​ໄດ້​ສະຖາປະນາ​ໃຫ້​ມີ​ກະສັດ​ຂຶ້ນປົກຄອງ​ພວກ​ເຂົາ​ເອງ, ແລະ ກະສັດ​ໄດ້​ຂຽນ​ຈົດໝາຍ​ໄປ​ຫາ​ກະສັດ​ຊາວ​ເລ​ມັນ, ຊຶ່ງ​ໃນ​ນັ້ນ​ໄດ້​ສັນຍາ​ຮ່ວມ​ສຳພັນ​ທະ​ໄມຕີ​ກັບ​ຊາວ​ເລມັນ; ຊຶ່ງ​ໃນ​ຄຳ​ສັນຍາ​ສຳພັນ​ທະ​ໄມຕີ​ນັ້ນ ລາວ​ຕົກລົງ​ວ່າ​ຈະ​ຮັກສາ​ເມືອງ​ເຊ​ລາ​ເຮັມລາ​ໄວ້, ລາວ​ຄິດ​ວ່າ ການ​ຮັກສາ​ນັ້ນ ຈະ​ເຮັດ​ໃຫ້​ຊາວ​ເລ​ມັນ​ສາ​ມາດ​ຍຶດ​ເອົາ​ແຜ່ນດິນ​ຕ່າງໆ ທີ່​ຍັງ​ເຫລືອ​ຢູ່, ແລະ ເມື່ອ​ພວກ​ເຂົາ​ໄດ້​ເປັນ​ຫົວ​ເມືອງ​ຂຶ້ນຂອງ​ຊາວ​ເລ​ມັນ​ແລ້ວ, ລາວ​ເອງ​ຈະ​ໄດ້​ເປັນ​ກະສັດ​ປົກຄອງ​ຜູ້ຄົນພວກນີ້."},{"vNo":9,"txt":"ແລະ ບັດ​ນີ້, ໃນ​ສານ​ຂອງ​ທ່ານ​ນັ້ນ ທ່ານ​ຕຳນິ​ຂ້າພະ​ເຈົ້າ, ແຕ່​ກໍ​ບໍ່​ເປັນ​ຫຍັງ; ຂ້າພະ​ເຈົ້າ​ບໍ່​ໃຈ​ຮ້າຍ​ເລີຍ, ແຕ່​ໄດ້​ປິ​ຕິ​ຍິນ​ດີ​ໃນ​ນ້ຳ​ໃຈ​ອັນ​ປະ​ເສີດ​ຂອງ​ທ່ານ. ຂ້າພະ​ເຈົ້າ​ເພ​ໂຮ​ຣັນ​ບໍ່​ໄດ້​ສະ​ແຫວງ​ຫາ​ອຳນາດ​ອັນ​ໃດ​ເລີຍ​ນອກ​ຈາກ​ບັນລັງ​ຕັດສິນ ເພື່ອ​ຂ້າພະ​ເຈົ້າ​ຈະ​ໄດ້​ຮັກສາ​ຄວາມ​ຍຸດ​ຕິ​ທຳ ແລະ ເສລີພາບ​ຂອງ​ຜູ້ຄົນ​ຂອງ​ຂ້າພະ​ເຈົ້າ​ໄວ້​ເທົ່າ​ນັ້ນ. ຈິດ​ວິນ​ຍານ​ຂອງ​ຂ້າພະ​ເຈົ້າ​ໝັ້ນຄົງ​ຢູ່​ໃນ​ເສລີພາບ​ສະ​ເໝີ​ມາ ຊຶ່ງ​ໃນ​ນັ້ນ​ພຣະ​ເຈົ້າ​ໄດ້​ເຮັດ​ໃຫ້​ພວກ​ເຮົາ​ເປັນ​ອິດ​ສະລະ."},{"vNo":10,"txt":"ແລະ ບັດ​ນີ້, ຈົ່ງ​ເບິ່ງພວກ​ເຮົາ​ຈະ​ຕໍ່ຕ້ານຄວາມ​ຊົ່ວ​ຮ້າຍ​ຈົນ​ເຖິງ​ການ​ນອງ​ເລືອດ. ພວກ​ເຮົາ​ຈະ​ບໍ່​ເຮັດ​ໃຫ້​ຊາວ​ເລ​ມັນ​ເສຍ​ເລືອດ​ເນື້ອ​ເລີຍ ຖ້າ​ຫາກ​ພວກ​ເຂົາ​ຢູ່​ໃນ​ແຜ່ນດິນ​ຂອງ​ພວກ​ເຂົາ​ເອງ."},{"vNo":11,"txt":"ພວກ​ເຮົາ​ຈະ​ບໍ່​ເຮັດ​ໃຫ້​ພີ່ນ້ອງ​ຂອງ​ພວກ​ເຮົາ​ຕ້ອງ​ເສຍ​ເລືອດ​ເນື້ອ​ເລີຍ ຖ້າ​ຫາກ​ພວກ​ເຂົາ​ບໍ່​ລຸກຂຶ້ນຕໍ່ຕ້ານ ແລະ ຈັບ​ດາບ​ຂຶ້ນຕໍ່ສູ້​ກັບ​ພວກ​ເຮົາ."},{"vNo":12,"txt":"ພວກ​ເຮົາ​ຈະ​ຍອມ​ຕົວ​ຂຶ້ນຢູ່​ກັບ​ແອກ​ແຫ່ງ​ຄວາມ​ເປັນ​ຂ້າ​ທາດ ຖ້າ​ຫາກ​ມັນ​ເປັນ​ສິ່ງ​ຈຳ​ເປັນ​ກັບ​ຄວາມ​ຍຸດ​ຕິ​ທຳ​ຂອງ​ພຣະ​ເຈົ້າ, ຫລື ຖ້າ​ຫາກ​ພຣະ​ອົງ​ຈະ​ບັນຊາ​ພວກ​ເຮົາ​ໃຫ້​ເຮັດ​ເຊັ່ນ​ນີ້."},{"vNo":13,"txt":"ແຕ່​ຈົ່ງ​ເບິ່ງ ພຣະ​ອົງ​ບໍ່​ໄດ້​ບັນຊາ​ພວກ​ເຮົາ​ໃຫ້​ຍອມ​ຕົວ​ຂຶ້ນຢູ່​ກັບ​ສັດຕູ​ຂອງ​ພວກ​ເຮົາ​ເລີຍ, ແຕ່​ໃຫ້​ພວກ​ເຮົາ​ໄວ້​ວາງ​ໃຈ​ໃນ​ພຣະ​ອົງ, ແລະ ພຣະ​ອົງ​ຈະ​ປົດ​ປ່ອຍ​ພວກ​ເຮົາ."},{"vNo":14,"txt":"ດັ່ງນັ້ນ, ໂມ​ໂຣ​ໄນ​ອ້າຍ​ທີ່​ຮັກ​ຂອງ​ຂ້າພະ​ເຈົ້າ, ຂໍ​ໃຫ້​ພວກ​ເຮົາ​ຈົ່ງ​ຕໍ່ຕ້ານ​ຄວາມ​ຊົ່ວ ແລະ ຄວາມ​ຊົ່ວ​ໃດ​ກໍ​ຕາມ​ທີ່​ພວກ​ເຮົາ​ບໍ່ອາດ​ຕ້ານ​ທານໄດ້​ດ້ວຍ​ຄຳ​ເວົ້າຂອງ​ພວກ​ເຮົາ, ແທ້​ຈິງ​ແລ້ວ, ເຊັ່ນ​ດຽວ​ກັບ​ການ​ກະບົດ ແລະ ການ​ແຕກ​ແຍກ​ນັ້ນ, ຂໍ​ໃຫ້​ພວກ​ເຮົາ​ຈົ່ງ​ຕໍ່ຕ້ານ​ມັນ​ດ້ວຍ​ດາບ​ຂອງ​ພວກ​ເຮົາ, ເພື່ອ​ພວກ​ເຮົາ​ຈະ​ໄດ້​ຮັກສາ​ອິດ​ສະລະ​ພາບ​ຂອງພວກ​ເຮົາ​ໄວ້, ເພື່ອ​ພວກ​ເຮົາ​ຈະ​ໄດ້​ປິ​ຕິ​ຍິນ​ດີ​ໃນ​ສິດທິ​ອັນ​ຍິ່ງ​ໃຫຍ່​ຂອງ​ສາດສະໜາ​ຈັກຂອງ​ພວກ​ເຮົາ, ແລະ ໃນ​ອຸດົມ​ການ​ຂອງ​ພຣະຜູ້​ໄຖ່ ແລະ ພຣະ​ເຈົ້າຂອງ​ພວກ​ເຮົາ."},{"vNo":15,"txt":"ດັ່ງນັ້ນ, ຂໍ​ໃຫ້​ທ່ານ​ມາ​ຫາ​ຂ້າພະ​ເຈົ້າ​ໂດຍ​ໄວ, ພ້ອມ​ດ້ວຍ​ຄົນ​ຂອງ​ທ່ານ​ຈຳນວນ​ໜຶ່ງ, ແລະ ໃຫ້​ຄົນ​ທີ່​ເຫລືອ​ຢູ່​ນັ້ນ​ຢູ່​ໃຕ້​ບັງຄັບ​ບັນຊາ​ກອງທັບ​ຂອງ​ລີ​ໄຮ ແລະ ຂອງ​ທີ​ອານ​ຄຳ; ໃຫ້​ເຂົາ​ເຈົ້າ​ມີ​ອຳນາດ​ທີ່​ຈະ​ດຳ​ເນີນ​ສົງຄາມ​ໃນ​ແຜ່ນດິນ​ສ່ວນ​ນັ້ນ​ຕາມ​ພຣະວິນ​ຍານ​ຂອງ​ພຣະ​ເຈົ້າ, ຊຶ່ງ​ເປັນ​ພຣະ​ວິນ​ຍານ​ແຫ່ງ​ອິດ​ສະລະ​ພາບທີ່​ມີ​ຢູ່​ກັບ​ເຂົາ​ເຈົ້າ."},{"vNo":16,"txt":"ຈົ່ງ​ເບິ່ງ ຂ້າພະ​ເຈົ້າ​ໄດ້​ສົ່ງ​ສະບຽງ​ອາຫານ​ເລັກ​ໜ້ອຍ​ມາ​ໃຫ້​ພວກ​ເຂົາ, ເພື່ອ​ພວກ​ເຂົາ​ຈະ​ບໍ່​ໄດ້​ຫິວ​ຕາຍ ຈົນ​ກວ່າ​ທ່ານຈະ​ມາ​ເຖິງ​ຂ້າພະ​ເຈົ້າ."},{"vNo":17,"txt":"ຈົ່ງ​ເຕົ້າ​ໂຮມ​ກຳລັງ​ທະຫານ​ເທົ່າ​ທີ່​ທ່ານ​ສາມາດ​ເຮັດ​ໄດ້ ແລະ ໃຫ້​ເດີນ​ທັບ​ມາ​ທີ່​ນີ້, ແລະ ພວກ​ເຮົາ​ຈະ​ໄປ​ຕໍ່ສູ້​ທັນທີ​ກັບ​ພວກ​ທີ່​ແຕກ​ແຍກ​ອອກ​ໄປ ດ້ວຍ​ພະລັງ​ຂອງ​ພຣະ​ເຈົ້າຂອງ​ພວກ​ເຮົາຕາມ​ສັດທາ​ທີ່​ພວກ​ເຮົາ​ມີ."},{"vNo":18,"txt":"ແລະ ພວກ​ເຮົາ​ຈະ​ຍຶດ​ເອົາ​ເມືອງ​ເຊລາ​ເຮັມລານັ້ນຄືນ​ມາ, ເພື່ອ​ພວກ​ເຮົາ​ຈະ​ໄດ້​ມີ​ອາຫານ​ເພີ່ມ​ຂຶ້ນ ເພື່ອ​ສົ່ງ​ໄປ​ໃຫ້​ລີ​ໄຮ ແລະ ທີ​ອານ​ຄຳ; ແທ້​ຈິງ​ແລ້ວ, ພວກ​ເຮົາ​ຈະ​ອອກ​ໄປ​ຕໍ່ສູ້​ກັບ​ພວກ​ເຂົາດ້ວຍ​ພະລັງ​ຂອງ​ພຣະ​ຜູ້​ເປັນ​ເຈົ້າ, ແລະ ພວກ​ເຮົາຈະ​ເຮັດ​ໃຫ້​ຄວາມ​ຊົ່ວ​ຮ້າຍ​ອັນ​ໃຫຍ່​ຫລວງ​ນີ້​ສິ້ນ​ສຸດ​ລົງ."},{"vNo":19,"txt":"ແລະ ບັດ​ນີ້, ໂມ​ໂຣ​ໄນ, ຂ້າພະ​ເຈົ້າດີ​ໃຈ​ຫລາຍ​ທີ່​ໄດ້​ຮັບ​ສານ​ຂອງ​ທ່ານ, ເພາະວ່າ​ຂ້າພະ​ເຈົ້າກຳລັງ​ກຸ້ມ​ໃຈ​ຫລາຍ​ບໍ່​ຮູ້​ວ່າ​ຈະ​ເຮັດ​ແນວ​ໃດ​ດີ, ວ່າ​ມັນ​ເປັນ​ການ​ຖືກຕ້ອງ​ຫລືບໍ່​ທີ່​ພວກ​ເຮົາ​ຈະ​ອອກ​ໄປ​ສູ້​ຮົບ​ກັບ​ພີ່ນ້ອງ​ຂອງ​ພວກ​ເຮົາ​ເອງ."},{"vNo":20,"txt":"ແຕ່​ທ່ານ​ໄດ້​ເວົ້າວ່າ ຖ້າ​ຫາກພວກ​ເຂົາບໍ່ກັບ​ໃຈ ພຣະຜູ້​ເປັນ​ເຈົ້າ​ໄດ້​ບັນຊາ​ໃຫ້​ທ່ານ​ໄປ​ສູ້​ຮົບ​ກັບ​ພວກ​ເຂົາ."},{"vNo":21,"txt":"ຈົ່ງ​ຊ່ອຍ​ໃຫ້​ລີ​ໄຮ ແລະ ທີ​ອານ​ຄຳ​ເຂັ້ມ​ແຂງ​ຂຶ້ນ​ໃນ​ພຣະຜູ້​ເປັນ​ເຈົ້າ; ຈົ່ງ​ບອກ​ເຂົາ​ເຈົ້າບໍ່​ໃຫ້​ຢ້ານ​ກົວ, ເພາະວ່າ​ພຣະ​ເຈົ້າຈະ​ປົດ​ປ່ອຍ​ເຂົາ​ເຈົ້າ, ແທ້​ຈິງ​ແລ້ວ, ພ້ອມ​ທັງ​ທຸກ​ຄົນທີ່​ໝັ້ນຄົງ​ຢູ່​ໃນ​ເສລີພາບ ຊຶ່ງພຣະ​ເຈົ້າ​ເຮັດ​ໃຫ້​ພວກ​ເຂົາ​ເປັນ​ອິດ​ສະລະ. ແລະ ບັດ​ນີ້ຂ້າພະ​ເຈົ້າຂໍ​ຈົບ​ສານ​ຂອງ​ຂ້າພະ​ເຈົ້າຫາ​ໂມ​ໂຣ​ໄນ​ອ້າຍ​ທີ່​ຮັກ​ຂອງ​ຂ້າພະ​ເຈົ້າພຽງ​ເທົ່າ​ນີ້."}]}