{"heading":"ໂມ​ໂຣ​ໄນ​ອອກ​ຄຳ​ສັ່ງ​ໃຫ້​ຊາວ​ເລ​ມັນ​ເຮັດ​ຄຳ​ໝັ້ນສັນຍາ​ແຫ່ງ​ສັນຕິພາບ ຖ້າ​ບໍ່​ດັ່ງນັ້ນພວກ​ເຂົາ​ຈະ​ຖືກ​ທຳລາຍ—ເຊ​ລາ​ເຮັມນາ​ປະຕິ​ເສດ​ຄຳ​ສັ່ງ​ນັ້ນ, ແລະ ການ​ສູ້​ຮົບ​ເລີ່ມ​ຕົ້ນ​ອີກ—ກອງທັບ​ຂອງ​ໂມ​ໂຣ​ໄນ​ຊະນະ​ຊາວ​ເລ​ມັນ. ປະມານ 74–73 ປີ ກ່ອນ ຄ.ສ.","prevAbbr":"alma","prevNo":43,"nextAbbr":"alma","nextNo":45,"chapterTitle":"ແອວ​ມາ ໔໔","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຢຸດ ແລະ ຖອຍ​ອອກ​ຫ່າງ​ຈາກ​ພວກ​ເຂົາ. ແລະ ໂມ​ໂຣ​ໄນ​ໄດ້​ເວົ້າກັບ​ເຊ​ລາ​ເຮັມນາ​ວ່າ: ຈົ່ງ​ເບິ່ງ, ເຊ​ລາ​ເຮັມນາ, ຂ້າພະ​ເຈົ້າບໍ່​ແມ່ນ​ຄົນ​ກະ​ຫາຍ​ເລືອດ. ທ່ານ​ຢູ່​ໃນ​ກຳມື​ຂອງ​ຂ້າພະ​ເຈົ້າ​ແລ້ວ, ແຕ່​ວ່າ​ຂ້າພະ​ເຈົ້າບໍ່​ປາ​ຖະໜາ​ທີ່​ຈະ​ຂ້າ​ທ່ານ."},{"vNo":"2 ","txt":"ຈົ່ງ​ເບິ່ງ, ພວກ​ເຮົາ​ບໍ່​ໄດ້​ອອກ​ມາ​ສູ້​ຮົບ​ກັບ​ທ່ານ ເພື່ອ​ຈະ​ເຮັດ​ໃຫ້​ທ່ານ​ເລືອດ​ຕົກ​ຢາງ​ອອກ​ໂດຍ​ຫວັງ​ອຳນາດ; ທັງ​ພວກ​ເຮົາ​ບໍ່​ປາ​ຖະໜາ​ຈະ​ເອົາ​ໃຜ​ມາ​ສູ່​ແອກ​ຂອງ​ຄວາມ​ເປັນ​ທາດ. ແຕ່​ນີ້​ຄື​ສາ​ເຫດ​ອັນ​ແທ້​ຈິງ​ທີ່ທ່ານ​ມາ​ສູ້​ຮົບ​ກັບ​ພວກ​ເຮົາ; ແທ້​ຈິງ​ແລ້ວ, ທ່ານຄຽດ​ແຄ້ນ​ໃຫ້​ພວກ​ເຮົາ​ເພາະສາ​ດສະໜ​າ​ຂອງ​ພວກ​ເຮົາ."},{"vNo":"3 ","txt":"ແຕ່​ບັດ​ນີ້, ເຈົ້າ​ເຫັນ​ແລ້ວ​ວ່າ ພຣະຜູ້​ເປັນ​ເຈົ້າສະຖິດ​ຢູ່​ກັບ​ພວກ​ເຮົາ ແລະ ທ່ານ​ເຫັນ​ແລ້ວ​ວ່າ​ພຣະ​ອົງ​ສົ່ງ​ຕົວ​ທ່ານມາ​ຢູ່​ໃນ​ກຳມື​ຂອງ​ພວກ​ເຮົາ. ແລະ ບັດ​ນີ້ຂ້າພະ​ເຈົ້າຢາກ​ໃຫ້​ທ່ານເຂົ້າ​ໃຈ​ວ່າ ມັນ​ເປັນ​ໄປ​ແນວ​ນີ້​ກັບ​ພວກ​ເຮົາ ເພາະ​ສາ​ດສະ​ໜາ​ແລະ ສັດທາ​ຂອງ​ພວກ​ເຮົາ​ໃນພຣະ​ຄຣິດ. ແລະ ບັດ​ນີ້​ທ່ານ​ເຫັນ​ແລ້ວ​ວ່າ ທ່ານທຳລາຍ​ສັດທາ​ຂອງ​ພວກ​ເຮົາ​ບໍ່​ໄດ້."},{"vNo":"4 ","txt":"ບັດ​ນີ້​ທ່ານເຫັນ​ແລ້ວ​ວ່າ ນີ້​ຄື​ສັດທາ​ທີ່​ແທ້​ຈິງ​ຂອງ​ພວກ​ເຮົາທີ່​ມີ​ຕໍ່​ພຣະ​ເຈົ້າ; ແທ້​ຈິງ​ແລ້ວ, ທ່ານ​ເຫັນ​ວ່າ​ພຣະ​ເຈົ້າອູ້ມຊູ ແລະ ປົກ​ປັກ​ຮັກສາ ແລະ ປ້ອງ​ກັນ​ພວກ​ເຮົາ, ຕາບ​ໃດ​ທີ່​ພວກ​ເຮົາ​ສັດ​ຊື່​ຕໍ່​ພຣະ​ອົງ, ຕໍ່​ສັດທາ​ຂອງ​ພວກ​ເຮົາ, ແລະ ຕໍ່​ສາ​ດສະ​ໜ​າ​ຂອງ​ພວກ​ເຮົາ; ພຣະ​ຜູ້​ເປັນເຈົ້າຈະ​ບໍ່​ຍອມ​ໃຫ້​ພວກ​ເຮົາ​ຖືກ​ທຳລາຍ​ເລີຍ ຖ້າຫາກ​ພວກ​ເຮົາ​ບໍ່​ໄດ້​ຕົກ​ໄປ​ສູ່​ການ​ລ່ວງ​ລະ​ເມີດ ແລະ ປະຕິ​ເສດ​ສັດທາ​ຂອງ​ພວກ​ເຮົາ."},{"vNo":"5 ","txt":"ແລະ ບັດ​ນີ້, ເຊ​ລາ​ເຮັມນາ, ຂ້າພະ​ເຈົ້າບັນຊາ​ທ່ານ, ໃນ​ພຣະ​ນາມ​ຂອງ​ພຣະ​ເຈົ້າຜູ້​ມີ​ອຳນາດ​ທັງ​ປວງ​ອົງ​ນັ້ນ, ຜູ້​ໃຫ້​ກຳລັງ​ແກ່​ແຂນ​ຂອງ​ພວກ​ເຮົາ ຈົນ​ວ່າ​ພວກ​ເຮົາ​ມີ​ອຳນາດ​ເກີນ​ກວ່າ​ທ່ານ, ດ້ວຍສັດທາ​ຂອງ​ພວກ​ເຮົາ, ດ້ວຍ​ສາດສະ​ໜາຂອງ​ພວກ​ເຮົາ, ແລະ ດ້ວຍ​ສິດທິ​ແຫ່ງ​ນະມັດ​ສະການ​ຂອງ​ພວກ​ເຮົາ, ແລະ ດ້ວຍ​ສາດສະ​ໜາ​ຈັກ​ຂອງ​ພວກ​ເຮົາ, ແລະ ດ້ວຍ​ຄວາມ​ຊ່ອຍ​ເຫລືອ​ອັນ​ສັກສິດ​ທີ່​ພວກ​ເຮົາ​ໄດ້​ເປັນ​ໜີ້​ເມຍຂອງ​ພວກ​ເຮົາ ແລະ ລູກ​ຂອງ​ພວກ​ເຮົາ, ດ້ວຍ​ເສລີພາບ ຊຶ່ງຜູກ​ມັດ​ພວກ​ເຮົາ​ໄວ້​ກັບ​ແຜ່ນດິນ​ຂອງ​ພວກ​ເຮົາ ແລະ ປະ​ເທດ​ຊາດ​ຂອງ​ພວກ​ເຮົາ; ແທ້​ຈິງ​ແລ້ວ, ແລະ ດ້ວຍ​ຮັກສາ​ພຣະ​ຄຳ​ອັນ​ສັກສິດ​ຂອງ​ພຣະ​ເຈົ້າ, ຊຶ່ງ​ພວກ​ເຮົາ​ໄດ້​ເປັນ​ໜີ້​ຢູ່​ສຳລັບ​ຄວາມ​ຜາ​ສຸກ​ຂອງ​ພວກ​ເຮົາ​ນີ້; ແລະ ທຸກ​ສິ່ງ​ທຸກ​ຢ່າງ​ເປັນ​ທີ່​ຮັກ​ຫອມ​ທີ່​ສຸດ​ຂອງພວກ​ເຮົາ—"},{"vNo":"6 ","txt":"ແທ້​ຈິງ​ແລ້ວ, ນີ້​ຍັງ​ບໍ່​ໝົດ; ເພື່ອ​ເຫັນ​ແກ່​ຊີວິດ​ຂອງ​ທ່ານ, ຂ້າພະ​ເຈົ້າຈຶ່ງ​ບັນຊາ​ທ່ານໃຫ້​ມອບ​ອາວຸດ​ແຫ່ງ​ສົງຄາມ​ຂອງ​ທ່ານທັງ​ໝົດ​ໃຫ້​ຂ້າພະ​ເຈົ້າ​ເສຍ, ແລ້ວ​ຂ້າ​ພະ​ເຈົ້າຈະ​ບໍ່​ພະຍາຍາມ​ເອົາ​ຊີວິດ​ຂອງ​ທ່ານ, ແຕ່​ຈະ​ໄວ້​ຊີວິດ​ຂອງ​ທ່ານ, ຖ້າ​ຫາກ​ທ່ານຈະ​ໄປ​ຕາມ​ເສັ້ນ​ທາງ​ຂອງ​ທ່ານ ແລະ ບໍ່​ກັບ​ມາ​ເຮັດ​ສົງຄາມ​ກັບ​ພວກ​ເຮົາ​ອີກ."},{"vNo":"7 ","txt":"ແລະ ບັດ​ນີ້, ຖ້າ​ທ່ານບໍ່​ເຮັດ​ຕາມ, ຈົ່ງ​ເບິ່ງ, ທ່ານຢູ່​ໃນ​ກຳມື​ຂອງ​ພວກ​ເຮົາ, ແລະ ຂ້າພະ​ເຈົ້າຈະ​ສັ່ງ​ໃຫ້​ຄົນ​ຂອງ​ຂ້າພະ​ເຈົ້າ​ເຂົ້າ​ໂຈມ​ຕີ​ທ່ານ, ແລະ ເຮັດ​ໃຫ້​ຮ່າງກາຍ​ຂອງ​ທ່ານ​ໄດ້​ຮັບ​ບາດ​ເຈັບ​ຢ່າງ​ສາຫັດ, ເພື່ອທ່ານຈະ​ໄດ້​ໝົດ​ສິ້ນ​ໄປ; ແລະ ເວລາ​ນັ້ນ ພວກ​ເຮົາຈະ​ໄດ້​ເຫັນ​ວ່າ​ຜູ້​ໃດ​ມີ​ອຳນາດ​ເໜືອ​ກວ່າ​ຜູ້ຄົນ​ພວກນີ້; ແທ້​ຈິງ​ແລ້ວ, ພວກ​ເຮົາ​ຈະ​ໄດ້​ເຫັນ​ວ່າ​ຜູ້​ໃດ​ຖືກ​ນຳ​ເອົາ​ໄປ​ສູ່​ຄວາມ​ເປັນ​ຂ້າ​ທາດ."},{"vNo":"8 ","txt":"ແລະ ບັດ​ນີ້​ເຫ​ດການ​ໄດ້​ບັງ​ເກີດ​ຂຶ້ນຄື ເມື່ອ​ເຊ​ລາ​ເຮັມນາ​ໄດ້​ຍິນ​ຂໍ້ຄວາມ​ນີ້​ແລ້ວ ລາວ​ໄດ້​ອອກ​ມາ ແລະ ໄດ້​ມອບ​ຫອກ ແລະ ດາບ, ແລະ ຄັນທະ​ນູ​ໃສ່​ມື​ໂມ​ໂຣ​ໄນ, ແລະ ເວົ້າກັບ​ເພິ່ນ​ວ່າ: ຈົ່ງ​ເບິ່ງ, ນີ້​ຄື​ອາວຸດ​ຂອງ​ພວກ​ເຮົາ, ແລະ ພວກ​ເຮົາ​ຈະ​ມອບ​ມັນ​ໃຫ້​ແກ່​ທ່ານ, ແຕ່​ວ່າ​ພວກ​ເຮົາ​ຈະ​ບໍ່​ຍອມ​ຕົວເຮັດຄຳ​ສາບານ​ຕໍ່​ທ່ານ, ເພາະ​ພວກ​ເຮົາ​ຮູ້ຈັກ​ວ່າ​ພວກ​ເຮົາ ແລະ ລູກ​ຫລານ​ຂອງ​ພວກ​ເຮົາ​ຈະ​ລ່ວງ​ລະ​ເມີດ​ມັນ; ແຕ່​ຈົ່ງ​ຮັບ​ເອົາ​ອາວຸດ​ຂອງ​ພວກ​ເຮົາ​ໄວ້​ສາ, ແລະ ປ່ອຍ​ໃຫ້​ພວກ​ເຮົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ເສຍ; ຖ້າ​ບໍ່​ດັ່ງນັ້ນ ພວກ​ເຮົາ​ຈະ​ຮັກສາ​ອາວຸດ​ຂອງ​ພວກ​ເຮົາ​ໄວ້, ເຖິງ​ແມ່ນ​ວ່າ​ພວກ​ເຮົາ​ຈະ​ຕາຍ ຫລື ຊະນະ​ກໍ​ຕາມ."},{"vNo":"9 ","txt":"ຈົ່ງ​ເບິ່ງ, ພວກ​ເຮົາ​ບໍ່​ໄດ້​ຢູ່​ໃນ​ສັດທາ​ອັນ​ດຽວ​ກັນ​ກັບ​ທ່ານ; ພວກ​ເຮົາ​ບໍ່​ເຊື່ອ​ວ່າ​ພຣະ​ເຈົ້າ​ໄດ້​ສົ່ງ​ພວກ​ເຮົາ​ໃຫ້​ມາ​ຢູ່​ໃນ​ກຳມື​ຂອງ​ທ່ານ; ແຕ່​ພວກ​ເຮົາ​ເຊື່ອ​ວ່າ​ມັນ​ເປັນ​ຍ້ອນ​ກົນອຸບາຍ​ຂອງ​ທ່ານ​ທີ່​ໄດ້​ປົກ​ປ້ອງຕົວ​ເອງ​ໃຫ້​ພົ້ນຈາກ​ດາບ​ຂອງ​ພວກ​ເຮົາ. ຈົ່ງ​ເບິ່ງ, ມັນ​ເປັນ​ຍ້ອນ​ແຜ່ນ​ປົກ​ເອິກ ແລະ ໂລ່ທີ່​ປົກ​ປ້ອງ​ທ່ານ​ໄວ້."},{"vNo":"10 ","txt":"ແລະ ບັດ​ນີ້​ເວລາ​ເຊ​ລາ​ເຮັມ​ນາ​ໄດ້​ເວົ້າ​ຈົບ​ແລ້ວ, ໂມ​ໂຣ​ໄນ​ກໍ​ສົ່ງ​ດາບ ແລະ ອາວຸດ​ຕ່າງໆ​ຄືນ​ໃຫ້​ເຊ​ລາ​ເຮັມນາ, ຊຶ່ງ​ລາວ​ໄດ້​ຮັບ​ເອົາ​ຄືນ, ກ່າວ​ວ່າ: ຈົ່ງ​ເບິ່ງ ພວກ​ເຮົາ​ຈະ​ຢຸດ​ການ​ຕໍ່ສູ້."},{"vNo":"11 ","txt":"ບັດ​ນີ້ຂ້າພະ​ເຈົ້າຈະ​ເອົາ​ຄວາມ​ເວົ້າທີ່​ເວົ້າ​ໄປ​ແລ້ວ​ຄືນ​ບໍ່​ໄດ້, ດັ່ງນັ້ນ ຕາບ​ໃດ​ທີ່​ພຣະຜູ້​ເປັນ​ເຈົ້າຊົງ​ພຣະ​ຊົນ​ຢູ່, ທ່ານຈະ​ອອກ​ໄປ​ບໍ່​ໄດ້ ເວັ້ນ​ເສຍ​ແຕ່​ທ່ານຈະ​ອອກ​ໄປ​ພ້ອມ​ກັບ​ຄຳ​ສາບານ​ວ່າ ທ່ານຈະ​ບໍ່​ກັບ​ມາ​ກໍ່​ສົງຄາມ​ກັບ​ພວກ​ເຮົາ​ອີກ. ບັດ​ນີ້​ທ່ານຢູ່​ໃນ​ກຳມື​ຂອງ​ພວກ​ເຮົາ​ແລ້ວ ແລະ ພວກ​ເຮົາ​ຈະ​ເຮັດ​ໃຫ້​ເລືອດ​ຂອງ​ທ່ານຕົກລົງ​ສູ່​ພື້ນ​ດິນ​ເວລາ​ໃດ​ກໍ​ໄດ້, ບໍ່​ດັ່ງນັ້ນ​ທ່ານຈົ່ງ​ຍອມຮັບ​ເອົາ​ເງື່ອນ​ໄຂຊຶ່ງຂ້າພະ​ເຈົ້າ​ໄດ້​ສະ​ເໜີ​ມາ​ນັ້ນ."},{"vNo":"12 ","txt":"ແລະ ບັດ​ນີ້​ເມື່ອ​ໂມ​ໂຣ​ໄນ​ກ່າວ​ຂໍ້​ຄວາມ​ນີ້​ແລ້ວ, ເຊ​ລາ​ເຮັມນາ​ກໍ​ຈັບ​ເອົາ​ດາບ​ຂອງ​ລາວ​ໄວ້, ຍ້ອນ​ຄວາມ​ຄຽດ​ແຄ້ນ​ໃຫ້​ໂມ​ໂຣ​ໄນ​ຫລາຍ, ແລະ ລາວ​ໄດ້​ແລ່ນ​ມາ​ໃສ່​ເພື່ອ​ຈະ​ໄດ້​ຂ້າ​ໂມ​ໂຣ​ໄນ; ແຕ່​ເວ​ລາ​ລາວ​ກຳລັງ​ຍົກ​ດາບ​ຂຶ້ນນັ້ນ, ຈົ່ງ​ເບິ່ງ, ທະຫານ​ຜູ້​ໜຶ່ງ​ຂອງ​ໂມ​ໂຣ​ໄນ​ໄດ້​ຟັນ​ມັນ​ຈົນຕົ​ກລົງ​ຢູ່​ພື້ນ​ດິນ ແລະ ມັນ​ຫັກ​ຢູ່​ໃກ້​ດ້າມ; ແລະ ລາວ​ໄດ້​ຟັນ​ເຊ​ລາ​ເຮັມ​ນາ​ອີກ ຄື​ລາວ​ໄດ້​ຕັດ​ໜັງ​ຫົວ​ຂອງ​ລາວ ແລະ ມັນ​ໄດ້​ຕົກລົງ​ຢູ່ພື້ນ​ດິນ. ແລະ ເຊ​ລາ​ເຮັມນາ​ຈຶ່ງ​ຖອຍ​ໜີ​ໄປ​ຕໍ່ໜ້າ​ພວກ​ເຂົາເຂົ້າ​ໄປຢູ່​ໃນ​ທ່າມກາງ​ກອງ​ທະຫານ​ຂອງ​ຕົນ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ທະຫານ​ຜູ້​ທີ່​ຢືນ​ຢູ່​ຂ້າງ, ຊຶ່ງ​ເປັນ​ຜູ້​ຕັດ​ໜັງ​ຫົວ​ຂອງ​ເຊ​ລາ​ເຮັມນາ​ອອກ, ໄດ້​ຈັບ​ເອົາ​ໜັງ​ຫົວຂຶ້ນຈາກ​ພື້ນ​ດິນໂດຍ​ຈັບ​ເສັ້ນຜົມ, ແລະ ສຽບ​ມັນ​ໄວ້​ທີ່​ປາຍ​ດາບ ແລະ ເດ່​ມັນ​ອອກ​ໄປ​ຫາ​ພວກ​ເລ​ມັນ, ແລະ ຮ້ອງ​ໃສ່​ພວກ​ເຂົາ​ດ້ວຍ​ສຽງ​ອັນ​ດັງວ່າ:"},{"vNo":"14 ","txt":"ໜັງ​ຫົວ​ຂອງ​ຫົວໜ້າ​ຂອງ​ພວກ​ທ່ານຕົກລົງ​ພື້ນ​ດິນ​ແບບ​ໃດ, ພວກທ່ານກໍ​ຈະ​ລົ້ມລົງ​ກັບ​ພື້ນ​ດິນ​ແບບ​ນັ້ນ, ເວັ້ນ​ເສຍ​ແຕ່​ພວກ​ທ່ານຈະ​ມອບ​ອາວຸດ​ຂອງ​ພວກ​ທ່ານ​ໃຫ້​ພວກ​ເຮົາ​ເສຍ​ກ່ອນ ແລ້ວ​ອອກ​ໄປ​ພ້ອມ​ດ້ວຍ​ພັນທະ​ສັນຍາ​ແຫ່ງ​ສັນຕິພາບ."},{"vNo":"15 ","txt":"ບັດ​ນີ້​ເມື່ອ​ຊາວ​ເລ​ມັນ​ໄດ້​ຍິນ​ຂໍ້ຄວາມ​ນີ້​ແລ້ວ ແລະ ໄດ້​ເຫັນ​ໜັງ​ຫົວ​ຢູ່​ປາຍ​ດາບ, ພວກ​ເຂົາ​ຫລາຍ​ຄົນ​ເກີດ​ມີ​ຄວາມ​ຢ້ານ​ກົວ​ຂຶ້ນ; ແລະ ພວກ​ເຂົາ​ໄດ້​ອອກ​ມາ ແລະ ໂຍນ​ອາວຸດ​ໄວ້ທີ່ຕີນ​ຂອງ​ໂມ​ໂຣ​ໄນ, ແລະ ເຂົ້າມາ​ເຮັດ​ພັນທະ​ສັນຍາ​ແຫ່ງ​ສັນຕິພາບ. ແລະ ຫລາຍ​ຕໍ່​ຫລາຍ​ຄົນ​ໄດ້​ເຂົ້າມາ​ສັນຍາ ແລະ ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"16 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເຊ​ລາ​ເຮັມນາ​ກໍ​ມີ​ຄວາມ​ຄຽດ​ແຄ້ນ​ຂຶ້ນຫລາຍ​ກວ່າ​ເກົ່າ, ແລະ ລາວ​ໄດ້​ຍຸຍົງ​ໃຫ້​ພວກ​ທະຫານ​ສ່ວນ​ທີ່​ເຫລືອ​ຢູ່​ຂອງ​ລາວ​ໃຫ້​ມີ​ຄວາມ​ຄຽດ​ແຄ້ນ​ເພື່ອ​ພວກ​ເຂົາ​ຈະ​ໄດ້​ຕໍ່ສູ້​ຢ່າງ​ຮຸນ​ແຮງ​ກັບ​ຊາວ​ນີ​ໄຟ​ອີກ."},{"vNo":"17 ","txt":"ແລະ ບັດ​ນີ້​ໂມ​ໂຣ​ໄນ​ມີ​ຄວາມ​ຄຽດ​ແຄ້ນ​ຫລາຍ​ຂຶ້ນຍ້ອນ​ຄວາມ​ດື້​ດ້ານ​ຂອງ​ຊາວ​ເລມັນ; ດັ່ງນັ້ນ​ເພິ່ນ​ຈຶ່ງ​ໄດ້​ສັ່ງ​ໃຫ້​ກອງ​ທັບ​ຂອງ​ເພິ່ນ​ເຂົ້າ​ໂຈມ​ຕີ ແລະ ຂ້າ​ພວກ​ເຂົາ​ເຫລົ່າ​ນັ້ນ​ຖິ້ມ. ແລະ ເຫດການ​ໄດ້​ບັງ​ເກີດ​ຂຶ້ນຄື ທະຫານ​ຂອງ​ໂມ​ໂຣ​ໄນ​ໄດ້​ເລີ່ມ​ຂ້າ​ພວກ​ເຂົາ; ແທ້​ຈິງ​ແລ້ວ, ຊາວ​ເລ​ມັນ​ກໍ​ໄດ້​ຕໍ່ສູ້​ດ້ວຍ​ດາບ​ຢ່າງ​ສຸດ​ກຳລັງ​ຂອງ​ຕົນ."},{"vNo":"18 ","txt":"ແຕ່​ຈົ່ງ​ເບິ່ງ, ເນື້ອ​ໜັງ​ຂອງ​ພວກ​ເຂົາ​ເປືອຍ​ເປົ່າ ແລະ ຫົວ​ກໍ​ບໍ່​ມີ​ສິ່ງ​ປິດ​ບັງ ຈຶ່ງ​ໄດ້​ເປີດ​ປ່ອງ​ໃຫ້​ດາບ​ອັນ​ແຫລມຄົມ​ຂອງ​ຊາວ​ນີ​ໄຟ; ແທ້​ຈິງ​ແລ້ວ, ຈົ່ງ​ເບິ່ງ ພວກ​ເຂົາ​ຖືກ​ແທງ ແລະ ຖືກ​ຟັນ, ແລະ ໄດ້​ລົ້ມຕາຍ​ຢ່າງ​ວ່ອງ​ໄວ​ດ້ວຍ​ດາບ​ຂອງ​ຊາວ​ນີ​ໄຟ ແລະ ພວກ​ເຂົາ​ເລີ່ມ​ຖືກ​ກວາດ​ລົງ​ດັ່ງ​ທີ່​ທະຫານ​ຂອງ​ໂມ​ໂຣ​ໄນ​ທຳນາຍ​ໄວ້."},{"vNo":"19 ","txt":"ບັດ​ນີ້​ເມື່ອ​ເຊ​ລາ​ເຮັມນາ​ເຫັນ​ວ່າ​ພວກ​ຕົນ​ເກືອບ​ຈະ​ຖືກ​ຂ້າ​ຕາຍ​ໝົດ​ແລ້ວ, ຈຶ່ງ​ໄດ້​ຮ້ອງ​ອອກ​ມາ​ຢ່າງ​ສຸດ​ກຳລັງ​ຕໍ່​ໂມ​ໂຣ​ໄນ, ສັນຍາ​ວ່າ​ລາວ ແລະ ຜູ້​ຄົນ​ຂອງ​ລາວ​ຈະ​ເຮັດ​ພັນທະ​ສັນຍາ, ຖ້າ​ຫາກ​ທາງ​ຝ່າຍນີ​ໄຟ​ຈະ​ໄວ້​ຊີວິດ​ຊາວ​ເລ​ມັນ​ຜູ້​ທີ່​ຍັງ​ເຫລືອ​ຢູ່, ວ່າ​ພວກ​ເຂົາ​ຈະ​ບໍ່​ມາ​ກໍ່​ສົງຄາມ​ກັບ​ຊາວ​ນີ​ໄຟ​ອີກ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໂຣ​ໄນ​ໄດ້​ສັ່ງ​ໃຫ້ການ​ຂ້າ​ຟັນ​ຢຸດ​ລົງ. ແລະ ເພິ່ນ​ໄດ້​ຮັບ​ເອົາ​ອາວຸດ​ຈາກ​ຊາວ​ເລ​ມັນ; ແລະ ຫລັງ​ຈາກ​ພວກ​ເຂົາ​ເຂົ້າມາ​ເຮັດ​ພັນທະ​ສັນຍາ​ແຫ່ງ​ສັນຕິພາບ​ກັບ​ເພິ່ນ​ແລ້ວ ພວກ​ເຂົາ​ຈຶ່ງ​ໄດ້​ຮັບ​ອະນຸຍາດ​ໃຫ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"21 ","txt":"ບັດ​ນີ້​ພວກ​ເຮົາ​ບໍ່​ໄດ້​ນັບ​ຈຳນວນ​ຄົນ​ທີ່​ຕາຍ​ໄປ ຍ້ອນ​ວ່າ​ຄວາມ​ຫລວງ​ຫລາຍ​ຂອງ​ມັນ; ແທ້​ຈິງ​ແລ້ວ, ຈຳນວນ​ຄົນ​ຕາຍ​ນັ້ນມີ​ຫລາຍ​ທີ່ສຸດ, ທັງ​ຊາວ​ນີ​ໄຟ ແລະ ຊາວ​ເລມັນ."},{"vNo":"22 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ນີ​ໄຟ​ໄດ້​ໂຍນ​ຄົນ​ຕາຍ​ລົງ​ໄປ​ໃນ​ນ້ຳ​ຊີ​ໂດນ, ແລະ ມັນ​ໄດ້​ໄຫລ​ໄປ ແລະ ຖືກ​ຝັງ​ຢູ່​ໃນ​ຄວາມ​ເລິກ​ຂອງ​ທະ​ເລ."},{"vNo":"23 ","txt":"ແລະ ກອງທັບ​ຂອງ​ຊາວ​ນີ​ໄຟ ຫລື ຂອງ​ໂມ​ໂຣ​ໄນ, ໄດ້​ກັບ​ຄືນ​ໄປ​ຫາ​ເຮືອນ​ຊານ​ຂອງ​ພວກ​ເຂົາ ແລະ ແຜ່ນດິນ​ຂອງ​ພວກ​ເຂົາ."},{"vNo":"24 ","txt":"ແລະ ປີ​ທີ​ສິບ​ແປດ​ແຫ່ງ​ການ​ປົກ​ຄອງ​ຂອງ​ຜູ້​ຕັດສິນ​ດູ​ແລ​ຜູ້ຄົນ​ຂອງ​ນີ​ໄຟ​ໄດ້​ສິ້ນ​ສຸດ​ລົງ​ດັ່ງ​ນີ້. ແລະ ບັນທຶກ​ຂອງ​ແອວ​ມາ​ຊຶ່ງມີ​ຂຽນ​ໄວ້​ໃນ​ແຜ່ນ​ຈາລຶກ​ຂອງ​ນີ​ໄຟ​ກໍ​ໄດ້​ຈົບ​ລົງ​ດັ່ງ​ນີ້."}]}