{"heading":"ແອວ​ມາ​ເຊື່ອ ແລະ ຂຽນ​ຄຳ​ເວົ້າ​ຂອງ​ອະ​ບີ​ນາ​ໄດ​ໄວ້—ອະ​ບີ​ນາ​ໄດ​ຕາຍ​ຢ່າງ​ທໍລະມານ​ຢູ່​ໃນ​ກອງ​ໄຟ—ເພິ່ນ​ທຳນາຍ​ເຖິງ​ເຊື້ອ​ໂລກ ແລະ ຄວາມ​ຕາຍ​ໃນ​ຂະນະ​ທີ່​ເພິ່ນ​ຖືກ​ເຜົາ​ຢູ່​ໃນ​ກອງ​ໄຟ. ປະມານ 148 ປີ ກ່ອນ ຄ.ສ.","prevAbbr":"mosiah","nextAbbr":"mosiah","prevNo":16,"nextNo":18,"chapterTitle":"ໂມ​ໄຊ​ຢາ 17","prevTitle":"ໂມ​ໄຊ​ຢາ 16","nextTitle":"ໂມ​ໄຊ​ຢາ 18","verses":[{"vNo":1,"txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ອະ​ບີ​ນາໄດ​ກ່າວ​ຂໍ້ຄວາມ​ເຫລົ່າ​ນີ້​ຈົບ​ແລ້ວ, ກະສັດ​ໄດ້​ສັ່ງ​ໃຫ້​ພວກ​ປະ​ໂລຫິດ​ເອົາ​ເພິ່ນ​ໄປ ແລະ ໃຫ້​ຂ້າ​ເພິ່ນ​ຖິ້ມ​ເສຍ."},{"vNo":2,"txt":"ແຕ່​ມີ​ຄົນ​ໜຶ່ງ​ໃນ​ບັນດາ​ພວກ​ປະ​ໂລຫິດ​ນັ້ນຊື່ວ່າ ແອວ​ມາ, ລາວເປັນ​ຜູ້​ສືບ​ຕະກຸນ​ຂອງ​ນີ​ໄຟ​ຄື​ກັນ. ແລະ ລາວເປັນ​ຄົນໜຸ່ມ​ແໜ້ນ, ແລະ ລາວ​ເຊື່​ອໃນ​ຄຳ​ເວົ້າຂອງ​ອະ​ບີ​ນາ​ໄດ, ເພາະ​ລາວ​ຮູ້ກ່ຽວ​ກັບ​ຄວາມ​ຊົ່ວ​ຮ້າຍ ຊຶ່ງອະ​ບີ​ນາ​ໄດ​ໃຫ້​ຖ້ອຍ​ຄຳ​ກ່ຽວ​ກັບ​ຄົນ​ເຫລົ່ານັ້ນ; ສະນັ້ນ ລາວຈຶ່ງ​ວິງວອນກະສັດ​ເພື່ອ​ບໍ່​ໃຫ້​ກະສັດ​ຄຽດ​ແຄ້ນ​ໃຫ້​ອະ​ບີ​ນາ​ໄດ, ແຕ່​ໃຫ້ປ່ອຍ​ເພິ່ນ​ໄປ​ໂດຍ​ດີ."},{"vNo":3,"txt":"ແຕ່​ກະສັດ​ໄດ້​ຄຽດ​ແຄ້ນ​ຫລາຍ​ຂຶ້ນ ແລະ ສັ່ງ​ໃຫ້​ຂັບ​ໄລ່​ແອວ​ມາ​ອອກ​ໄປ​ຈາກ​ບັນດາ​ພວກ​ເຂົາ, ແລະ ໄດ້​ສົ່ງ​ຂ້າ​ໃຊ້​ໃຫ້​ຕິດຕາມ​ໄປເພື່ອ​ຈະ​ໄດ້​ຂ້າ​ລາວ​ເສຍ."},{"vNo":4,"txt":"ແຕ່​ລາວ​ໄດ້​ໜີ​ໄປ​ກ່ອນ ແລະ ລີ້​ຊ່ອນ​ຕົວ​ຢູ່​ຈົນ​ພວກ​ເຂົາ​ຫາ​ບໍ່​ເຫັນ. ແລະ ໂດຍ​ທີ່​ລີ້​ຊ່ອນ​ຕົວ​ຢູ່​ຫລາຍ​ມື້ ລາວ​ໄດ້​ຂຽນ​ຂໍ້ຄວາມ​ຊຶ່ງອະ​ບີ​ນາ​ໄດ​ເວົ້າ​ໄວ້​ທັງ​ໝົດ."},{"vNo":5,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ໃຫ້​ທະຫານ​ຍາມ​ຂອງ​ຕົນ​ລ້ອມ​ອະ​ບີ​ນາ​ໄດ​ໄວ້ ແລະ ຈັບ​ເພິ່ນ; ແລະ ພວກ​ເຂົາ​ມັດ​ເພິ່ນ ແລະ ເອົາ​ເພິ່ນ​ເຂົ້າຄຸກ."},{"vNo":6,"txt":"ແລະ ສາມ​ມື້​ຕໍ່​ມາ, ກະສັດ​ໄດ້​ປຶກ​ສາ​ກັບ​ພວກ​ປະ​ໂລຫິດ​ຂອງ​ຕົນ, ແລ້ວ​ເພິ່ນ​ຈຶ່ງ​ສັ່ງ​ໃຫ້​ເອົາ​ເພິ່ນ​ມາ​ຢູ່​ຕໍ່ໜ້າ​ເພິ່ນ​ອີກ."},{"vNo":7,"txt":"ແລະ ເພິ່ນ​ກ່າວກັບ​ເພິ່ນ​ວ່າ: ອະ​ບີ​ນາ​ໄດ, ພວກ​ເຮົາ​ພົບ​ຂໍ້​ກ່າວ​ຫາ​ເຈົ້າ​ແລ້ວ, ແລະ ເຈົ້າສົມຄວນ​ທີ່​ຈະ​ຕາຍ."},{"vNo":8,"txt":"ເພາະ​ເຈົ້າ​ເວົ້າວ່າ ພຣະ​ເຈົ້າພຣະ​ອົງ​ເອງ​ຈະ​ສະ​ເດັດ​ລົງ​ມາ​ໃນ​ບັນດາ​ລູກ​ຫລານ​ມະນຸດ; ແລະ ບັດ​ນີ້, ເພາະ​ເຫດ​ນີ້​ເຈົ້າ​ຈະ​ຕ້ອງ​ຕາຍ ເວັ້ນ​ເສຍ​ແຕ່​ເຈົ້າຈະ​ຖອນ​ຄຳ​ເວົ້າທັງ​ໝົດຊຶ່ງ​ເຈົ້າ​ເວົ້າບໍ່​ດີ​ກ່ຽວ​ກັບ​ພວກ​ເຮົາ ແລະ ຜູ້​ຄົນ​ຂອງ​ເຮົາ."},{"vNo":9,"txt":"ບັດ​ນີ້ອະ​ບີ​ນາ​ໄດ​ກ່າວ​ກັບ​ເພິ່ນ​ວ່າ: ຂ້ານ້ອຍ​ກ່າວ​ກັບ​ທ່ານ​ວ່າ, ຂ້ານ້ອຍ​ຈະ​ບໍ່​ຖອນ​ຄຳ​ເວົ້າຊຶ່ງຂ້ານ້ອຍ​ໄດ້​ເວົ້າກັບ​ທ່ານ​ກ່ຽວ​ກັບ​ຜູ້ຄົນ​ພວກ​ນີ້, ເພາະ​ມັນ​ເປັນຄວາມ​ຈິງ; ແລະ ເພື່ອ​ທ່ານ​ຈະ​ໄດ້​ຮູ້​ເຖິງ​ຄວາມ​ແນ່ນອນ​ຂອງ​ມັນ ຂ້ານ້ອຍ​ຈຶ່ງ​ຍອມ​ຕົວ​ໃຫ້​ຢູ່​ໃນ​ມື​ຂອງທ່ານ."},{"vNo":10,"txt":"ແທ້​ຈິງ​ແລ້ວ, ແລະ ຂ້ານ້ອຍ​ຈະ​ຍອມ​ເຖິງ​ແມ່ນ​ຈົນ​ເຖິງ​ສິ້ນ​ລົມ​ຫັນ​ໃຈ, ແລະ ຂ້ານ້ອຍ​ຈະ​ບໍ່​ຖອນ​ຄຳ​ເວົ້າຂອງ​ຂ້ານ້ອຍ, ແລະ ມັນ​ຈະ​ຢືນ​ເປັນປະຈັກ​ພະຍານ​ກ່າວ​ໂທດ​ທ່ານ. ແລະ ຖ້າ​ຫາກ​ທ່ານ​ສັ່ງ​ປະຫານ​ຂ້ານ້ອຍ ທ່ານ​ກໍ​ເຮັດ​ໃຫ້​ຜູ້​ບໍລິສຸດ​ຕ້ອງ​ເສຍ​ຊີວິດ, ແລະ ການ​ກະທຳ​ເຊັ່ນ​ນີ້​ຈະ​ຢືນ​ເປັນ​ປະຈັກ​ພະຍານ​ກ່າວ​ໂທດທ່ານ​ໃນ​ວັນ​ສຸດ​ທ້າຍ​ນຳ​ອີກ."},{"vNo":11,"txt":"ແລະ ບັດ​ນີ້​ກະສັດ​ໂນ​ອາ​ເກືອບ​ຈະ​ປ່ອຍ​ຕົວ​ເພິ່ນ​ໄປ ເພາະ​ເພິ່ນ​ຢ້ານ​ກົວ​ຄຳ​ເວົ້າ​ຂອງ​ເພິ່ນ; ເພາະ​ເພິ່ນ​ຢ້ານ​ວ່າ ການ​ພິພາກສາ​ຂອງ​ພຣະ​ເຈົ້າ​ຈະ​ເກີດ​ກັບ​ເພິ່ນ."},{"vNo":12,"txt":"ແຕ່​ພວກ​ປະ​ໂລຫິດ​ເປັ່ງ​ສຽງ​ກ່າວ​ໂທດ​ເພິ່ນ, ແລະ ເລີ່ມ​ກ່າວ​ຫາ​ເພິ່ນ, ມີ​ຄຳ​ວ່າ: ມັນ​ສົບ​ປະ​ໝາດ​ກະສັດ. ດັ່ງນັ້ນ ກະສັດ​ຈຶ່ງ​ຖືກ​ຍຸ​ຍົງ​ໃຫ້​ມີ​ຄວາມ​ຄຽດ​ແຄ້ນ​ໃຫ້​ເພິ່ນ, ແລະ ເພິ່ນ​ຈຶ່ງ​ປ່ອຍ​ເພິ່ນ​ໃຫ້​ຖືກ​ປະຫານ​ຊີວິດ."},{"vNo":13,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ຈັບ​ເພິ່ນ​ໄປ, ແລ້ວ​ມັດ​ເພິ່ນ ແລະ ໂບຍຕີ​ຮ່າງກາຍ​ຂອງ​ເພິ່ນ​ດ້ວຍ​ຫວາຍ, ແທ້​ຈິງ​ແລ້ວ, ຈົນ​ໃຫ້​ເຖິງ​ແກ່​ຄວາມ​ຕາຍ."},{"vNo":14,"txt":"ແລະ ບັດ​ນີ້​ເມື່ອ​ແປວໄຟ​ເລີ່ມ​ຈະ​ໄຫມ້​ເພິ່ນ, ເພິ່ນ​ໄດ້​ຮ້ອງ​ໃສ່​ພວກ​ເຂົາ, ມີ​ຄວາມ​ວ່າ:"},{"vNo":15,"txt":"ຈົ່ງ​ເບິ່ງ, ສິ່ງ​ທີ່​ພວກ​ທ່ານ​ກະທຳ​ກັບ​ຂ້າພະເຈົ້າສັນ​ໃດ, ມັນ​ກໍ​ຈະ​ເກີດ​ກັບ​ພວກ​ທ່ານ​ສັນນັ້ນ ຄື​ລູກ​ຫລານ​ຂອງ​ພວກ​ທ່ານ​ຈະ​ເຮັດ​ໃຫ້​ຄົນ​ຈຳນວນ​ຫລວງຫລາຍ​ໄດ້​ຮັບ​ຄວາມທຸກ​ເວດທະນາ​ເຖິງ​ແມ່ນ​ດ້ວຍ​ຄວາມ​ເຈັບ​ປວດ​ຂອງ​ຄວາມ​ຕາຍ​ດ້ວຍ​ໄຟ; ແລະ ນີ້​ເປັນ​ເພາະ​ພວກ​ເຂົາ​ເຊື່ອ​ໃນ​ການ​ຊ່ອຍ​ໃຫ້​ລອດ​ຂອງ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ."},{"vNo":16,"txt":"ແລະ ເຫດການ​ຈະ​ບັງ​ເກີດ​ຂຶ້ນຄື ພວກ​ທ່ານ​ຈະ​ທຸກ​ທໍລະມານ​ດ້ວຍ​ເຊື້ອ​ໂລກ​ນາໆ​ປະການ ເພາະ​ຄວາມ​ຊົ່ວ​ຮ້າຍ​ຂອງ​ພວກ​ທ່ານ."},{"vNo":17,"txt":"ແທ້​ຈິງ​ແລ້ວ, ແລະ ພວກ​ທ່ານ​ຈະ​ຖືກ​ລົງ​ໂທດ​ຮອບດ້ານ ແລະ ຖືກ​ຂັບ​ໄລ່​ຕ້ອນ​ໄປ ແລະ ກະຈັດກະຈາຍ​ໄປ​ທາງ​ນັ້ນທາງ​ນີ້, ຈະ​ເປັນ​ເໝືອນດັ່ງ​ຝູງ​ແກະ​ປ່າ​ທີ່​ຖືກ​ສັດປ່າ​ຂັບ​ໄລ່​ປອງ​ຮ້າຍ."},{"vNo":18,"txt":"ແລະ ໃນ​ມື້​ນັ້ນພວກ​ທ່ານ​ຈະ​ຖືກ​ລ່າ, ແລະ ພວກ​ທ່ານຈະ​ຖືກ​ຈັບ​ໄປ​ໂດຍ​ມື​ສັດຕູ​ຂອງ​ພວກ​ທ່ານ, ແລະ​ ເມື່ອ​ນັ້ນ​ພວກ​ທ່ານ​ຈະ​ຮັບ​ທຸກ​ເວດ​ທະ​ນາ​ດ້ວຍ​ຄວາມ​ເຈັບ​ປວດ​ຂອງ​ຄວາມ​ຕາຍດ້ວຍ​ໄຟ​ດັ່ງ​ທີ່​ຂ້າ​ພະ​ເຈົ້າ​ຮັບ​ທຸກ​ຢູ່​ໃນ​ຂະ​ນະ​ນີ້."},{"vNo":19,"txt":"ພຣະ​ເຈົ້າຈະ​ແກ້​ແຄ້ນ​ຄົນ​ທີ່​ທຳລາຍ​ຜູ້​ຄົນ​ຂອງ​ພຣະ​ອົງ​ດັ່ງນັ້ນ. ໂອ້ ຂ້າ​ແດ່​ພຣະ​ອົງ​ເຈົ້າ, ຂໍ​ຈົ່ງ​ຮັບ​ເອົາ​ຈິດ​ວິນ​ຍານ​ຂອງ​ຂ້ານ້ອຍ​ດ້ວຍ​ເທີ້ນ."},{"vNo":20,"txt":"ແລະ ບັດ​ນີ້ເມື່ອ​ອະ​ບີ​ນາ​ໄດ​ກ່າວ​ຂໍ້ຄວາມ​ນີ້​ແລ້ວ, ເພິ່ນກໍ​ລົ້ມລົງ​ຮັບ​ຄວາມ​ຕາຍ​ດ້ວຍ​ໄຟ; ແທ້​ຈິງ​ແລ້ວ, ເພິ່ນ​ຖືກ​ປະຫານ​ເພາະ​ເພິ່ນ​ບໍ່​ຍອມ​ປະຕິ​ເສດ​ພຣະ​ບັນຍັດ​ຂອງ​ພຣະ​ເຈົ້າ, ໂດຍໄດ້​ຜະ​ນຶກ​ຄວາມ​ຈິງ​ຂອງ​ຄຳ​ເວົ້າຂອງ​ເພິ່ນ​ດ້ວຍ​ຄວາມຕາຍ."}]}