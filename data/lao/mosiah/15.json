{"heading":"ພຣະ​ເຢຊູ​ເປັນ​ທັງ​ພຣະບິດາ ແລະ ພຣະ​ບຸດ​ໄດ້​ແນວ​ໃດ—ພຣະ​ອົງ​ໄດ້​ອ້ອນວອນ ແລະ ແບກ​ຫາບ​ການ​ລ່ວງ​ລະ​ເມີດຂອງ​ຜູ້ຄົນ​ຂອງ​ພຣະ​ອົງ—ພວກ​ເຂົາ​ກັບ​ສາດສະດາ​ຜູ້​ບໍລິສຸດ​ທັງ​ໝົດ​ເປັນ​ລູກ​ຫລານ​ຂອງ​ພຣະ​ອົງ—ພຣະ​ອົງ​ເຮັດ​ໃຫ້​ມີ​ການ​ຟື້ນ​ຄືນ​ຊີວິດ—ເດັກນ້ອຍໆ​ມີ​ຊີວິດ​ນິລັນດອນ. ປະມານ 148 ປີ ກ່ອນ ຄ.ສ.","prevAbbr":"mosiah","prevNo":14,"nextAbbr":"mosiah","nextNo":16,"chapterTitle":"ໂມ​ໄຊ​ຢາ ໑໕","verses":[{"vNo":"1 ","txt":"ແລະ ບັດ​ນີ້ອະ​ບີນາ​ໄດ​ກ່າວ​ກັບ​ພວກ​ເຂົາ​ວ່າ: ຂ້າພະເຈົ້າຢາກ​ໃຫ້​ພວກ​ທ່ານ​ເຂົ້າ​ໃຈ​ວ່າ ພຣະ​ເຈົ້າພຣະອົງ​ເອງ​ຈະ​ສະ​ເດັດ​ມາ​ຫາ​ບັນດາ​ລູກ​ຫລານ​ມະນຸດ ແລະ ຈະ​ໄຖ່​ຜູ້ຄົນ​ຂອງ​ພຣະ​ອົງ."},{"vNo":"2 ","txt":"ແລະ ຍ້ອນ​ວ່າ​ພຣະ​ອົງ​ຈະ​ໄດ້​ຢູ່​ໃນ​ເນື້ອ​ໜັງ ພຣະ​ອົງ​ຈະ​ຖືກ​ເອີ້ນ​ວ່າ ພຣະ​ບຸດ​ຂອງ​ພຣະ​ເຈົ້າ, ແລະ ຂຶ້ນກັບ​ເນື້ອ​ໜັງ ແລະ ຕາມ​ພຣະ​ປະສົງ​ຂອງ​ພຣະ​ບິດາ, ຈຶ່ງ​ເປັນ​ທັງ​ພຣະ​ບິດາ ແລະ ພຣະ​ບຸດ—"},{"vNo":"3 ","txt":"ພຣະບິດາ, ເພາະວ່າ​ພຣະ​ອົງ​ແຕ່ງ​ຂຶ້ນ​ໂດຍ​ອຳນາດ​ຂອງ​ພຣະ​ເຈົ້າ; ແລະ ພຣະ​ບຸດ, ຍ້ອນ​ວ່າ​ມີ​ຮ່າງກາຍ​ທາງ​ເນື້ອ​ໜັງ; ຈຶ່ງ​ເປັນ​ທັງ​ພຣະ​ບຸດ ແລະ ພຣະ​ບິດາ​ແນວ​ນັ້ນ—"},{"vNo":"4 ","txt":"ແລະ ທັງ​ສອງ​ພຣະ​ອົງ​ເປັນ​ພຣະ​ເຈົ້າອົງດຽວ, ແທ້​ຈິງ​ແລ້ວ, ເປັນ​ພຣະ​ບິດາ​ຜູ້​ສະຖິດ​ນິລັນດອນ​ແຫ່ງ​ສະຫວັນ ແລະ ແຜ່ນດິນ​ໂລກ."},{"vNo":"5 ","txt":"ແລະ ເນື້ອ​ໜັງ​ຈຶ່ງ​ຂຶ້ນຢູ່​ກັບ​ພຣະ​ວິນ​ຍານ​ດັ່ງນັ້ນ, ຫລື ພຣະ​ບຸດ​ກັບ​ພຣະ​ບິດາ, ໂດຍ​ເປັນ​ພຣະຜູ້​ເປັນ​ເຈົ້າອົງດຽວ ທີ່ຍອມ​ຕໍ່​ການ​ລໍ້ລວງ, ແລະ ບໍ່​ຍອມ​ຜ່າຍ​ແພ້​ຕໍ່​ສິ່ງ​ລໍ້​ລວງ, ແຕ່​ພຣະ​ອົງ​ຍອມ​ທົນ​ທຸກ​ຕໍ່​ການ​ເຍາະ​ເຍີ້ຍ, ແລະ ການ​ຂ້ຽນ​ຕີ, ແລະ ຖືກ​ຂັບ​ໄລ່​ອອກ​ໄປ, ແລະ ຖືກ​ຜູ້​ຄົນ​ຂອງ​ພຣະ​ອົງ​ປະຕິ​ເສດ."},{"vNo":"6 ","txt":"ແລະ ຫລັງ​ຈາກ​ສິ່ງທັງ​ໝົດ​ນີ້, ຫລັງ​ຈາກ​ໄດ້​ກະທຳ​ສິ່ງ​ມະຫັດສະຈັນ​ອັນ​ຍິ່ງ​ໃຫຍ່​ຫລາຍ​ຢ່າງ​ໃນ​ບັນດາ​ລູກ​ຫລານ​ມະນຸດ​ແລ້ວ, ພຣະ​ອົງ​ຈະຖືກ​ນຳ​ໄປ, ແທ້​ຈິງ​ແລ້ວ, ແມ່ນ​ດັ່ງ​ເອຊາ​ຢາ​ກ່າວ​ເໝືອນ​ດັ່ງ​ໂຕ​ແກະ​ທີ່ຢືນ​ເສີຍ​ຢູ່​ຕໍ່ໜ້າ​ຄົນ​ຕັດ​ຂົນ​ຂອງ​ມັນ​ສັນ​ໃດ, ພຣະ​ອົງ​ຈະ​ບໍ່​ເປີດ​ພຣະ​ໂອດ​ຂອງ​ພຣະ​ອົງ​ສັນນັ້ນ."},{"vNo":"7 ","txt":"ແທ້​ຈິງ​ແລ້ວ, ເຖິງ​ປານ​ນັ້ນພຣະ​ອົງ​ຍັງ​ຖືກ​ນຳ​ໄປ​ຄຶງ​ໄວ້​ເທິງ​ໄມ້​ກາງ​ແຂນ ແລະ ຖືກ​ຂ້າ, ແລະ ເນື້ອ​ໜັງ​ຂອງ​ພຣະ​ອົງ​ຈະ​ກັບກາຍ​ມາ​ເປັນຄວາມ​ຕາຍ, ເພື່ອ​ປະສົງ​ຂອງ​ພຣະ​ບຸດ​ຈະ​ຖືກ​ກືນ​ລົງ​ໄປ​ໃນ​ພຣະ​ປະສົງ​ຂອງ​ພຣະ​ບິດາ."},{"vNo":"8 ","txt":"ແລະ ພຣະ​ເຈົ້າ​ໄດ້​ເຮັດ​ໃຫ້​ສາຍຮັດ​ແຫ່ງ​ຄວາມ​ຕາຍ​ຂາດ​ອອກ, ມີ​ໄຊຊະນະ​ຕໍ່​ຄວາມ​ຕາຍ, ປະທານ​ອຳນາດ​ໃຫ້​ພຣະ​ບຸດ​ເພື່ອ​ວິງວອນ​ແທນ​ລູກ​ຫລານ​ມະນຸດ—"},{"vNo":"9 ","txt":"ໂດຍທີ່ໄດ້ສະ​ເດັດຂຶ້ນ​ໄປ​ສະຫວັນ, ໂດຍທີ່ມີ​ອຸທອນ​ແຫ່ງ​ຄວາມ​ເມດ​ຕາ​ສົງສານ; ເຕັມ​ໄປ​ດ້ວຍ​ຄວາມ​ກະລຸນາ, ຮັກຫອມ​ລູກ​ຫລານ​ມະນຸດ ຊຶ່ງຢູ່​ລະ​ຫວ່າງ​ພວກ​ເຂົາ; ແລະ ຄວາມ​ຍຸດ​ຕິ​ທຳ​ເຮັດ​ໃຫ້​ສາຍ​ຮັດ​ແຫ່ງ​ຄວາມ​ຕາຍ​ຂາດ​ອອກ; ຮັບ​ເອົາ​ຄວາມ​ຊົ່ວ​ຮ້າຍ ແລະ ການ​ລ່ວງ​ລະ​ເມີດ​ຂອງ​ພວກ​ເຂົາ​ມາ​ໄວ້​ນຳ​ພຣະ​ອົງ​ເອງ, ແລະ ໄຖ່​ພວກ​ເຂົາ, ແລະ ຕອບ​ສະໜອງ​ຄວາມ​ຮຽກຮ້ອງ​ຕ້ອງ​ການ​ຂອງ​ຄວາມ​ຍຸດ​ຕິ​ທຳ."},{"vNo":"10 ","txt":"ແລະ ບັດ​ນີ້​ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ, ແມ່ນ​ໃຜ​ຈະ​ປະກາດ​ຊົ່ວລຸ້ນຄົນຂອງ​ພຣະ​ອົງ​ໄດ້? ຈົ່ງ​ເບິ່ງ, ຂ້າພະເຈົ້າກ່າວ​ກັບ​ພວກທ່ານ​ວ່າ ເວລາ​ທີ່​ພຣະ​ອົງ​ເຮັດ​ໃຫ້​ຈິດ​ວິນ​ຍານ​ຂອງ​ພຣະ​ອົງ​ເປັນ​ເຄື່ອງ​ຖະຫວາຍ​ເພື່ອ​ບາ​ບ ແລ້ວ​ພຣະ​ອົງ​ຈະ​ຫລຽວ​ເຫັນ​ລູກ​ຫລານ​ຂອງ​ພຣະ​ອົງ. ແລະ ບັດ​ນີ້ພວກ​ທ່ານ​ຈະ​ວ່າ​ແນວ​ໃດ? ແລະ ຜູ້​ໃດ​ຈະ​ເປັນ​ລູກ​ຫລານ​ຂອງ​ພຣະ​ອົງ?"},{"vNo":"11 ","txt":"ຈົ່ງ​ເບິ່ງ ຂ້າພະ​ເຈົ້າກ່າວ​ກັບ​ພວກ​ທ່ານ​ວ່າ, ຜູ້​ໃດ​ກໍ​ຕາມ​ທີ່​ໄດ້​ຍິນ​ຄຳ​ເວົ້າຂອງ​ສາດສະດາ, ແທ້​ຈິງ​ແລ້ວ, ສາດສະດາ​ຜູ້​ບໍລິສຸດ​ທັງ​ໝົດ ຊຶ່ງ​ໄດ້​ທຳນາຍ​ກ່ຽວ​ກັບ​ການສະ​ເດັດ​ມາ​ຂອງ​ພຣະຜູ້​ເປັນ​ເຈົ້າ—​ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ຄົນ​ທັງຫລາຍ​ຜູ້​ທີ່​ເຊື່ອ​ຟັງ​ຄຳ​ເວົ້າຂອງ​ພວກ​ເພິ່ນ, ແລະ ເຊື່ອ​ວ່າ​ພຣະຜູ້​ເປັນ​ເຈົ້າຈະ​ໄຖ່​ຜູ້ຄົນ​ຂອງ​ພຣະ​ອົງ, ແລະ ລໍຖ້າ​ມື້ນັ້ນ​ເພື່ອ​ການ​ປົດ​ບາບ​ຂອງ​ພວກ​ເຂົາ, ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ຄົນ​ພວກ​ນີ້​ຄືລູກ​ຫລານ​ຂອງ​ພຣະ​ອົງ, ຫລື​ວ່າ​ທາຍາດ​ຂອງ​ອານາຈັກ​ຂອງ​ພຣະ​ເຈົ້າ."},{"vNo":"12 ","txt":"ເພາະ​ວ່າ​ຄົນ​ພວກ​ນີ້​ຄື​ຄົນ​ທີ່​ພຣະ​ອົງ​ຈະແບກ​ບາບ​ຂອງ​ພວກ​ເຂົາ​ໄວ້; ແລະ ຄົນ​ພວກ​ນີ້​ຄື​ຄົນ​ທີ່​ພຣະ​ອົງ​ຈະ​ສິ້ນ​ພຣະ​ຊົນ​ແທນ​ເພື່ອ​ໄຖ່​ພວກ​ເຂົາ​ອອກ​ຈາກ​ການ​ລ່ວງ​ລະ​ເມີດ​ຂອງ​ພວກ​ເຂົາ. ແລະ ບັດ​ນີ້, ພວກ​ເຂົາ​ບໍ່​ແມ່ນ​ລູກ​ຫລານ​ຂອງ​ພຣະ​ອົງ​ບໍ?"},{"vNo":"13 ","txt":"ແທ້​ຈິງ​ແລ້ວ, ສາດສະດາ​ທຸກ​ຄົນ​ບໍ່​ໄດ້​ເປີດ​ປາກ​ທຳນາຍ​ບໍ, ຊຶ່ງບໍ່​ໄດ້​ຕົກ​ຢູ່​ໃນ​ການ​ລ່ວງ​ລະ​ເມີດ, ຂ້າພະເຈົ້າ​ໝາຍ​ເຖິງ​ສາດສະດາ​ຜູ້​ບໍລິສຸດ​ທັງ​ໝົດ​ນັບ​ຕັ້ງ​ແຕ່​ການ​ເລີ່ມ​ຕົ້ນ​ຂອງ​ໂລກ? ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ ພວກ​ເພິ່ນ​ແມ່ນ​ລູກ​ຫລານ​ຂອງ​ພຣະ​ອົງ."},{"vNo":"14 ","txt":"ແລະ ຄົນ​ເຫລົ່າ​ນີ້​ຄື ຜູ້​ປະກາດ​ຄວາມ​ສະຫງົບ​ສຸກ ແລະ ນຳ​ເອົາ​ຂ່າວ​ປະ​ເສີດ​ຂອງ​ຄວາມ​ດີ​ມາ, ຜູ້​ປະກາດ​ຄວາມ​ລອດ; ແລະ ກ່າວ​ກັບ​ສີ​ໂອນວ່າ: ພຣະ​ເຈົ້າຊົງ​ປົກຄອງ!"},{"vNo":"15 ","txt":"ແລະ ໂອ້ ຕີນ​ຂອງ​ພວກ​ເພິ່ນ​ທີ່ຢູ່​ເທິງ​ພູນັ້ນງາມ​ພຽງ​ໃດ!"},{"vNo":"16 ","txt":"ແລະ ອີກ​ເທື່ອ​ໜຶ່ງ, ຕີນ​ຂອງ​ຜູ້​ທີ່ຢູ່​ເທິງ​ພູ ຊຶ່ງປະກາດ​ຄວາມ​ສັນຕິ​ສຸກ​ນັ້ນ​ງາມ​ພຽງ​ໃດ!"},{"vNo":"17 ","txt":"ແລະ ອີກ​ເທື່ອໜຶ່ງ, ຕີນ​ຂອງ​ຜູ້​ຢູ່​ເທິງ​ພູ ຊຶ່ງປະກາດ​ຄວາມ​ສັນຕິ​ສຸກ​ຕັ້ງ​ແຕ່​ເວລາ​ນັ້ນ​ມາ​ງາມ​ພຽງ​ໃດ, ແທ້​ຈິງ​ແລ້ວ, ຕັ້ງ​ແຕ່​ເວລາ​ນີ້ ແລະ ຕະຫລອດ​ໄປ!"},{"vNo":"18 ","txt":"ແລະ ຈົ່ງ​ເບິ່ງ​ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ນີ້​ຍັງ​ບໍ່​ທັນ​ໝົດ, ເພາະ​ວ່າ ໂອ້ ພຣະ​ບາດ​ຂອງ​ຜູ້​ທີ່ຢູ່​ເທິງ​ພູ​ທີ່​ນຳ​ເອົາ​ຂ່າວ​ປະ​ເສີດ​ມາ​ນັ້ນ​ງາມ​ພຽງ​ໃດ, ນັ້ນ​ຄື​ຜູ້​ກໍ່​ຕັ້ງ​ຄວາມ​ສັນຕິ​ສຸກ, ແທ້​ຈິງ​ແລ້ວ, ແມ່ນ​ພຣະຜູ້​ເປັນ​ເຈົ້າ, ຜູ້​ໄດ້ໄຖ່​ຜູ້ຄົນ​ຂອງ​ພຣະ​ອົງ; ແທ້​ຈິງ​ແລ້ວ, ພຣະ​ອົງ​ຜູ້​ປະທານ​ຄວາມ​ລອດ​ໃຫ້​ແກ່​ຜູ້ຄົນ​ຂອງ​ພຣະ​ອົງ;"},{"vNo":"19 ","txt":"ເພາະວ່າ ຖ້າ​ຫາກ​ບໍ່​ມີການ​ໄຖ່​ທີ່​ພຣະ​ອົງ​ເຮັດ​ເພື່ອ​ຜູ້ຄົນ​ຂອງ​ພຣະ​ອົງ ຊຶ່ງ​ຖືກ​ຕຽມ​ໄວ້​ແລ້ວ​ຕັ້ງ​ແຕ່​ການວາງ​ຮາກ​ຖານ​ຂອງ​ໂລກ​ນັ້ນ, ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ, ຖ້າ​ຫາກ​ບໍ່​ມີ​ການ​ໄຖ່​ນີ້​ແລ້ວ, ມະ​ນຸດ​ທັງ​ໝົດ​ຕ້ອງ​ຕາຍ."},{"vNo":"20 ","txt":"ແຕ່​ຈົ່ງ​ເບິ່ງ, ສາຍ​ຮັດ​ແຫ່ງ​ຄວາມ​ຕາຍ​ຈະ​ຂາດ​ອອກ ແລະ ພຣະ​ບຸດ​ຈະ​ປົກ​ຄອງ ແລະ ມີ​ອຳນາດ​ເໜືອ​ກວ່າ​ຄວາມ​ຕາຍ; ດັ່ງນັ້ນ, ພຣະ​ອົງ​ຈຶ່ງ​ເຮັດ​ໃຫ້​ເກີດ​ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ​ມີ​ຂຶ້ນ."},{"vNo":"21 ","txt":"ແລະ ການ​ຟື້ນ​ຄືນ​ຊີວິດ​ຈະ​ເກີດ​ຂຶ້ນ, ແມ່ນ​ການ​ຟື້ນ​ຄືນ​ຊີວິດ​ຄັ້ງ​ທຳ​ອິດ; ແທ້​ຈິງ​ແລ້ວ, ແມ່ນ​ການ​ຟື້ນ​ຄືນ​ຊີວິດ​ຂອງ​ຜູ້​ທີ່​ເປັນ​ມາ​ແລ້ວ, ແລະ ທີ່ເປັນ, ແລະ ທີ່​ຈະ​ເປັນ ແມ່ນ​ແຕ່​ຈົນ​ເຖິງ​ການ​ຟື້ນ​ຄືນ​ຊີວິດ​ຂອງ​ພຣະ​ຄຣິດ—ເພາະ​ເຊັ່ນ​ນີ້​ພຣະ​ອົງ​ຈະ​ຊົງ​ໄດ້​ຮັບ​ເອີ້ນ."},{"vNo":"22 ","txt":"ແລະ ບັດ​ນີ້​ການ​ຟື້ນ​ຄືນ​ຊີວິດ​ຂອງ​ສາດສະດາ​ທັງ​ໝົດ, ແລະ ຄົນ​ທັງຫລາຍ​ທີ່​ເຊື່ອຖື​ໃນ​ຄຳ​ເວົ້າຂອງ​ພວກ​ເພິ່ນ, ຫລື ຄົນ​ທັງຫລາຍ​ທີ່​ໄດ້​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ຈະ​ອອກ​ມາ​ຫາ​ການ​ຟື້ນ​ຄືນ​ຊີວິດ​ຄັ້ງທຳ​ອິດ; ດັ່ງນັ້ນ, ພວກ​ເຂົາ​ຈຶ່ງ​ມີ​ການ​ຟື້ນ​ຄືນ​ຊີວິດ​ຄັ້ງ​ທຳ​ອິດ."},{"vNo":"23 ","txt":"ພວກ​ເຂົາ​ຈະ​ຖືກ​ຍົກ​ຂຶ້ນ​ໃຫ້​ຢູ່​ກັບ​ພຣະ​ເຈົ້າຜູ້​ໄຖ່​ພວກ​ເຂົາ; ດ້ວຍ​ວິທີ​ນີ້​ພວກ​ເຂົາ​ຈຶ່ງ​ຈະ​ມີ​ຊີວິດ​ນິລັນດອນ​ໂດຍ​ພຣະ​ຄຣິດ​ຜູ້​ເຮັດ​ໃຫ້​ສາຍຮັດ​ແຫ່ງ​ຄວາມ​ຕາຍ​ນັ້ນຂາດ​ອອກ."},{"vNo":"24 ","txt":"ແລະ ຄົນ​ເຫລົ່າ​ນີ້​ຄື​ຄົນ​ທີ່​ມີ​ສ່ວນ​ໃນ​ການ​ຟື້ນ​ຄືນ​ຊີວິດ​ຄັ້ງ​ທຳ​ອິດ; ແລະ ຄົນ​ພວກ​ນີ້​ຄື​ຄົນ​ທີ່​ຕາຍ​ໃນ​ຄວາມ​ໂງ່​ຈ້າ​ຂອງ​ພວກ​ເຂົາ​ກ່ອນ​ພຣະ​ຄຣິດ​ສະ​ເດັດ​ມາ, ໂດຍ​ທີ່​ພວກ​ເຂົາ​ບໍ່​ໄດ້​ຮັບ​ປະກາດ​ເລື່ອງ​ຄວາມ​ລອດ​ເລີຍ. ແລະ ພຣະຜູ້​ເປັນ​ເຈົ້າ​ໄດ້​ນຳ​ເອົາ​ການ​ກັບ​ຄືນ​ຂອງ​ຄົນ​ເຫລົ່າ​ນີ້; ແລະ ພວກ​ເຂົາ​ຈຶ່ງ​ມີ​ສ່ວນ​ໃນ​ການ​ຟື້ນ​ຄືນ​ຊີວິດ​ຄັ້ງ​ທຳ​ອິດ, ຫລື ມີ​ຊີວິດ​ນິລັນ​ດອນ, ໂດຍຖືກ​ໄຖ່​ໂດຍ​ພຣະຜູ້​ເປັນ​ເຈົ້າ."},{"vNo":"25 ","txt":"ແລະ ເດັກ​ນ້ອຍໆ​ກໍ​ມີ​ຊີວິດ​ນິລັນ​ດອນ​ຄື​ກັນ."},{"vNo":"26 ","txt":"ແຕ່​ຈົ່ງ​ເບິ່ງ, ແລະ ຈົ່ງ​ຢ້ານ​ກົວ ແລະ ຕົວ​ສັ່ນ​ຕໍ່​ພຣະ​ພັກ​ຂອງ​ພຣະ​ເຈົ້າ; ເພາະ​ພວກ​ທ່ານ​ຄວນ​ຈະ​ສັ່ນ​ສະທ້ານ; ເພາະວ່າ​ພຣະຜູ້​ເປັນ​ເຈົ້າຈະ​ບໍ່​ໄຖ່​ຜູ້​ໃດ​ທີ່​ທໍລະ​ຍົດ​ຕໍ່​ພຣະ​ອົງ ແລະ ຕາຍ​ໄປ​ໃນ​ບາບ​ຂອງ​ພວກ​ເຂົາ; ແທ້​ຈິງ​ແລ້ວ, ເຖິງ​ແມ່ນ​ຄົນ​ທັງຫລາຍ​ຜູ້​ທີ່​ຕາຍ​ໄປ​ໃນ​ບາບ​ຂອງ​ພວກ​ເຂົາ ນັບ​ຕັ້ງ​ແຕ່​ໂລກ​ໄດ້​ກໍ່ຕັ້ງຂຶ້ນມາ, ທີ່​ທໍລະ​ຍົດ​ຕໍ່​ພຣະ​ເຈົ້າ​ໂດຍ​ເຈດ​ຕະນາ, ໂດຍ​ທີ່​ຮູ້ຈັກ​ພຣະ​ບັນຍັດ​ຂອງ​ພຣະ​ເຈົ້າ​ແລ້ວ​ແຕ່​ບໍ່​ຮັກສາ​ມັນ; ຄົນ​ເຫລົ່າ​ນີ້​ຄື​ພວກ​ທີ່​ບໍ່​ມີ​ສ່ວນ​ໃນ​ການ​ຟື້ນ​ຄືນ​ຊີວິດ​ຄັ້ງ​ທຳ​ອິດ."},{"vNo":"27 ","txt":"ດັ່ງນັ້ນ ພວກ​ທ່ານ​ບໍ່​ຄວນ​ຕົວ​ສັ່ນ​ບໍ? ເພາະວ່າ​ຄວາມ​ລອດ​ຈະ​ບໍ່​ມາ​ເຖິງ​ຄົນ​ເຊັ່ນ​ນັ້ນ; ເພາະວ່າ​ພຣະຜູ້​ເປັນ​ເຈົ້າຈະ​ບໍ່​ໄຖ່​ຄົນ​ເຊັ່ນ​ນັ້ນ; ແທ້​ຈິງ​ແລ້ວ, ພຣະຜູ້​ເປັນ​ເຈົ້າຈະ​ໄຖ່​ຄົນ​ເຊັ່ນ​ນັ້ນບໍ່​ໄດ້; ເພາະວ່າ​ພຣະ​ອົງ​ປະຕິ​ເສດ​ພຣະ​ອົງ​ເອງ​ບໍ່​ໄດ້; ເພາະ​ພຣະ​ອົງ​ປະຕິ​ເສດ​ຄວາມ​ຍຸດ​ຕິ​ທຳ​ບໍ່​ໄດ້​ເມື່ອ​ມີ​ການ​ຮຽກຮ້ອງ."},{"vNo":"28 ","txt":"ແລະ ບັດ​ນີ້​ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ ເວລາ​ຈະ​ມາ​ເຖິງ​ທີ່ຄວາມ​ລອດ​ຈາກພຣະຜູ້​ເປັນ​ເຈົ້າຈະຖືກປ່າວປະກາດ​ແກ່​ທຸກ​ປະຊາ​ຊາດ, ທຸກ​ຕະກຸນ, ທຸກ​ພາສາ, ແລະ ທຸກ​ຜູ້​ຄົນ​ທັງ​ປວງ."},{"vNo":"29 ","txt":"ແທ້​ຈິງ​ແລ້ວ, ຂ້າ​ແດ່ພຣະ​ຜູ້​ເປັນ​ເຈົ້າ, ຄົນ​ຍາມ​ຂອງ​ພຣະ​ອົງ​ຈະ​ຮ້ອງ​ດ້ວຍ​ສຽງ​ດັງ​ຂອງ​ພວກ​ເຂົາ; ພວກ​ເຂົາ​ຈະ​ຮ້ອງ​ເພງ​ເປັນ​ສຽງ​ດຽວ​ກັນ; ເພາະວ່າ​ພວກ​ເຂົາ​ຈະ​ເຫັນ​ດ້ວຍ​ຕາ​ເມື່ອ​ພຣະຜູ້​ເປັນ​ເຈົ້າຈະ​ນຳ​ເອົາ​ສີ​ໂອນ​ຄືນ​ມາ."},{"vNo":"30 ","txt":"ຈົ່ງ​ເປັ່ງສຽງປິຕິຍິນດີ, ຮ້ອງ​ເພງ​ນຳ​ກັນ, ກຸງ​ເຢຣູ​ຊາເລັມ​ເອີຍ ເຈົ້າ​ຜູ້​ທີ່​ເປັນ​ເມືອງ​ຮົກຮ້າງ; ເພາະ​ພຣະຜູ້ເປັນເຈົ້າ​ໄດ້​ອອຍ​ໃຈ​ຜູ້​ຄົນ​ຂອງ​ພຣະອົງ​ແລ້ວ, ພຣະອົງ​ໄດ້​ໄຖ່​ກຸງ​ເຢຣູ​ຊາເລັມ​ແລ້ວ."},{"vNo":"31 ","txt":"ພຣະຜູ້​ເປັນ​ເຈົ້າ​ໄດ້ກາງແຂນອັນສັກສິດຂອງພຣະອົງຕໍ່ສາຍຕາຂອງທຸກປະຊາຊາດ; ແລະ ທຸກໆຊົນຊາດຂອງ​ແຜ່ນດິນ​ໂລກ​ຈະ​ເຫັນ​ຄວາມ​ລອດ​ຈາກ​ພຣະ​ເຈົ້າຂອງ​ພວກ​ເຮົາ."}]}