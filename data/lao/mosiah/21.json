{"heading":"ຜູ້ຄົນ​ຂອງ​ລິມ​ໄຮ​ໄດ້​ຜ່າຍ​ແພ້ ແລະ ຖືກ​ຂ້າ​ຕາຍ​ໂດຍ​ຊາວ​ເລ​ມັນ—ຜູ້​ຄົນ​ຂອງ​ລິ​ມ​ໄຮ​ໄດ້​ພົບ​ພໍ້​ອຳ​ໂມນ ແລະ ເຫລື້ອມ​ໃສ—ພວກ​ເຂົາ​ບອກ​ອຳ​ໂມນ​ກ່ຽວ​ກັບ​ແຜ່ນ​ຈາລຶກ​ຊາວ​ສີ່​ແຜ່ນ​ຂອງ​ຊາວ​ຢາ​ເຣັດ. ປະມານ 122–121 ປີ ກ່ອນ ຄ.ສ.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"ໂມ​ໄຊ​ຢາ ໒໑","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ລິມ​ໄຮ​ກັບ​ຜູ້ຄົນ​ຂອງ​ເພິ່ນ​ໄດ້​ກັບ​ຄືນ​ໄປ​ຫາ​ເມືອງ​ນີ​ໄຟ, ແລະ ເລີ່ມ​ຢູ່​ໃນ​ແຜ່ນດິນ​ດ້ວຍ​ຄວາມ​ສັນຕິ​ສຸກ."},{"vNo":"2 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຫລາຍ​ມື້​ຕໍ່​ມາ​ຊາວ​ເລ​ມັນ​ໄດ້​ຖືກ​ຍຸ​ຍົງ​ໃຫ້​ຄຽດ​ແຄ້ນ​ໃຫ້​ຊາວ​ນີ​ໄຟ​ອີກ, ແລະ ພວກ​ເຂົາ​ເລີ່ມ​ເຂົ້າມາ​ໃນ​ຊາຍ​ແດນ​ຮອບ​ແຜ່ນດິນ​ນີ​ໄຟ."},{"vNo":"3 ","txt":"ບັດ​ນີ້ພວກ​ເຂົາ​ບໍ່​ກ້າ​ຂ້າ​ຊາວ​ນີ​ໄຟ​ຍ້ອນ​ວ່າຄຳ​ສາບານ ຊຶ່ງກະສັດ​ຂອງ​ພວກ​ເຂົາ​ເຮັດ​ໄວ້​ກັບ​ລິມ​ໄຮ; ແຕ່​ໄດ້​ຕົບ​ໜ້າ​ພວກ​ເຂົາ, ແລະ ໃຊ້​ສິດອຳນາດ​ກັບ​ພວກ​ເຂົາ; ແລະ ເລີ່ມ​ໃຫ້​ແບກ​ຫາບ​ຂອງ​ໜັກ​ເທິງ​ຫລັງຂອງ​ພວກ​ເຂົາ, ແລະ ໄລ່​ພວກ​ເຂົາໄປ​ຄື​ກັນ​ກັບ​ໂຕ​ລໍ​ທີ່​ໂງ່​ຈ້າ—"},{"vNo":"4 ","txt":"ແທ້​ຈິງ​ແລ້ວ, ທັງໝົດ​ນີ້​ເປັນ​ໄປ​ເພື່ອ​ພຣະ​ຄຳ​ຂອງ​ພຣະ​ຜູ້​ເປັນ​ເຈົ້າຈະ​ໄດ້​ສຳ​ເລັດ."},{"vNo":"5 ","txt":"ແລະ ບັດ​ນີ້ຄວາມທຸກ​ທໍລະມານ​ຂອງ​ຊາວ​ນີ​ໄຟ​ນີ້​ໜັກໜ່ວງ​ທີ່​ສຸດ, ແລະ ບໍ່​ມີ​ທາງ​ໃດ​ເລີຍ​ທີ່​ຈະ​ປົດ​ປ່ອຍ​ຕົວ​ອອກ​ຈາກ​ກຳມື​ຂອງ​ຊາວ​ເລ​ມັນ​ໄດ້, ເພາະວ່າ​ຊາວ​ເລ​ມັນ​ອ້ອມ​ພວກ​ເຂົາ​ໄວ້​ທຸກ​ດ້ານ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຜູ້ຄົນ​ເລີ່ມ​ຈົ່ມຕໍ່​ກະສັດ​ຍ້ອນ​ວ່າ​ຄວາມ​ທຸກທໍລະມານ​ຂອງ​ພວກ​ເຂົາ; ແລະ ປາ​ຖະໜາ​ຈະ​ໄປ​ສູ້​ຮົບ​ກັບ​ຊາວ​ເລ​ມັນ. ແລະ ພວກ​ເຂົາ​ໄດ້​ອ້ອນວອນ​ກະສັດ​ໂດຍ​ການ​ຈົ່ມ​ວ່າ​ຕ່າງໆ​ນາໆ; ສະນັ້ນ ເພິ່ນ​ຈຶ່ງ​ອະນຸຍາດ​ພວກ​ເຂົາ​ວ່າ​ພວກ​ເຂົາ​ຄວນ​ເຮັດ​ຕາມ​ຄວາມ​ປະສົງ​ຂອງ​ພວກ​ເຂົາ."},{"vNo":"7 ","txt":"ແລະ ພວກ​ເຂົາ​ໄດ້​ມາ​ເຕົ້າ​ໂຮມ​ກັນ​ອີກ, ແລະ ໃສ່​ເຄື່ອງ​ປ້ອງ​ກັນ​ຂອງ​ພວກ​ເຂົາ, ແລະ ອອກ​ໄປ​ຫາ​ຊາວ​ເລ​ມັນ​ດ້ວຍ​ເຈດ​ຕະນາ​ທີ່​ຈະ​ຂັບ​ໄລ່​ພວກ​ເຂົາ​ອອກ​ຈາກ​ແຜ່ນດິນຂອງ​ຕົນ."},{"vNo":"8 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຊາວ​ເລ​ມັນ​ໄດ້​ໄຊຊະນະ​ພວກ​ເຂົາ​ອີກ, ແລະ ໄລ່​ພວກ​ເຂົາ​ກັບ​ຄືນ​ໄປ, ແລະ ຂ້າ​ພວກ​ເຂົາ​ຫລາຍ​ຄົນ."},{"vNo":"9 ","txt":"ແລະ ບັດ​ນີ້ມີ​ການ​ເສົ້າສະຫລົດ​ໃຈ ແລະ ການ​ຮ້ອງ​ໄຫ້​ຢ່າງ​ໃຫຍ່​ຫລວງ​ໃນ​ບັນດາ​ຜູ້ຄົນ​ຂອງ​ລິມ​ໄຮ, ແມ່ໝ້າຍ​ໄວ້​ທຸກ​ນຳ​ຜົວຂອງນາງ, ແລະ ລູກ​ຊາຍ ແລະ ລູກ​ສາວ​ກໍ​ໄວ້​ທຸກ​ນຳ​ບິດາ​ຂອງ​ພວກ​ເຂົາ, ແລະ ອ້າຍ​ນ້ອງ​ກໍ​ໄວ້​ທຸກ​ນຳ​ອ້າຍ​ນ້ອງ​ຂອງ​ພວກ​ເຂົາ."},{"vNo":"10 ","txt":"ບັດ​ນີ້ມັນ​ມີ​ແມ່ໝ້າຍ​ຈຳນວນ​ຫລວງຫລາຍ​ຢູ່​ໃນ​ແຜ່ນດິນ, ແລະ ພວກ​ເຂົາ​ໄດ້​ຮ້ອງ​ໄຫ້​ຢ່າງ​ສຸດ​ກຳລັງ​ທຸກໆ​ມື້, ເພາະ​ຄວາມ​ຢ້ານ​ກົວ​ຊາວ​ເລ​ມັນ​ຢ່າງ​ໃຫຍ່​ຫລວງ​ເກີດ​ກັບ​ພວກ​ເຂົາ."},{"vNo":"11 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ສຽງ​ຮ້ອງ​ໄຫ້​ຢ່າງ​ບໍ່​ຢຸດ​ຢັ້ງຂອງ​ພວກ​ເຂົາ​ໄດ້​ຍຸ​ຍົງ​ໃຫ້​ຜູ້ຄົນ​ຂອງ​ລິ​ມ​ໄຮ​ທີ່​ຍັງ​ເຫລືອ​ຢູ່​ຄຽດ​ແຄ້ນ​ໃຫ້​ຊາວ​ເລມັນ; ແລະ ເຮັດ​ໃຫ້​ພວກ​ເຂົາ​ອອກ​ໄປ​ສູ້​ຮົບ​ອີກ, ແຕ່​ພວກ​ເຂົາ​ໄດ້​ຖືກ​ຂັບ​ໄລ່​ກັບ​ຄືນ​ມາ, ໄດ້​ຮັບ​ການ​ເສຍ​ຫາຍ​ຢ່າງ​ໜັກ."},{"vNo":"12 ","txt":"ແທ້ຈິງ​ແລ້ວ, ພວກ​ເຂົາ​ໄດ້​ກັບ​ຄືນ​ໄປ​ອີກ​ເປັນ​ເທື່ອ​ທີ​ສາມ, ແລະ ຖືກ​ທໍລະມານ​ເໝືອນ​ດັ່ງ​ຄັ້ງກ່ອນ; ແລະ ຜູ້​ທີ່​ບໍ່​ໄດ້​ຖືກ​ຂ້າ​ກໍ​ກັບ​ຄືນ​ມາ​ຫາ​ເມືອງ​ນີ​ໄຟ."},{"vNo":"13 ","txt":"ແລະ ພວກ​ເຂົາ​ໄດ້​ຖ່ອມ​ຕົວ​ລົງ​ຈົນ​ເຖິງ​ພື້ນ​ດິນ, ຍອມ​ຕົວ​ແບກ​ຫາບ​ແອກ​ແຫ່ງ​ຄວາມ​ເປັນ​ຂ້າ​ທາດ, ແລະ ຍອມ​ຕົວ​ໃຫ້​ຖືກ​ຂ້ຽນຕີ, ແລະ ຂັບ​ໄລ່​ໄປ​ມາ ແລະ ບັນທຸກ​ຂອງ​ໜັກ​ຕາມ​ຄວາມ​ປາ​ຖະໜາ​ຂອງ​ສັດຕູ​ຂອງ​ພວກ​ເຂົາ."},{"vNo":"14 ","txt":"ແລະ ພວກ​ເຂົາ​ໄດ້​ຖ່ອມຕົວ​ລົງ​ຈົ​ນເຖິງ​ສ່ວນ​ເລິກ​ແຫ່ງ​ຄວາມ​ຖ່ອມຕົວ; ແລະ ພວກ​ເຂົາ​ໄດ້​ຮ້ອງທຸກ​ຢ່າງ​ສຸດ​ກຳລັງ​ຕໍ່​ພຣະ​ເຈົ້າ; ແທ້​ຈິງ​ແລ້ວ, ພວກ​ເຂົາ​ໄດ້​ຮ້ອງ​ທຸກຕໍ່​ພຣະ​ເຈົ້າຂອງ​ພວກ​ເຂົາ​ຕະຫລອດ​ມື້​ເພື່ອ​ຂໍ​ໃຫ້​ພຣະ​ອົງ​ປົດ​ປ່ອຍ​ພວກ​ເຂົາ​ອອກ​ຈາກ​ຄວາມທຸກ​ທໍລະມານຂອງ​ພວກ​ເຂົາ."},{"vNo":"15 ","txt":"ແລະ ບັດ​ນີ້ພຣະຜູ້​ເປັນ​ເຈົ້າ​ໄດ້​ລ້າ​ຊ້າ​ທີ່​ຈະ​ໄດ້​ຍິນ​ສຽງ​ຮ້ອງທຸກ​ຂອງ​ພວກ​ເຂົາ ຍ້ອນ​ວ່າ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ; ເຖິງ​ຢ່າງ​ໃດ​ກໍ​ຕາມ ພຣະຜູ້​ເປັນ​ເຈົ້າຍັງ​ໄດ້​ຍິນ​ສຽງ​ຮ້ອງທຸກ​ຂອງ​ພວກ​ເຂົາ, ແລະ ເຮັດ​ໃຫ້​ໃຈ​ຂອງ​ຊາວ​ເລ​ມັນ​ອ່ອນ​ລົງ​ຈົນ​ໄດ້​ຫລຸດ​ຜ່ອນ​ພາລະ​ແບກ​ຫາບ​ຂອງ​ພວກ​ເຂົາ; ແຕ່​ພຣະຜູ້​ເປັນ​ເຈົ້າຍັງ​ບໍ່​ເຫັນ​ສົມຄວນ​ທີ່​ຈະ​ປົດ​ປ່ອຍ​ພວກ​ເຂົາ​ອອກ​ຈາກ​ຄວາມ​ເປັນ​ຂ້າ​ທາດ​ນັ້ນ."},{"vNo":"16 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຂົາ​ເລີ່ມ​ຈະ​ເລີນ​ຮຸ່ງ​ເຮືອງ​ຂຶ້ນ​ເປັນ​ລຳດັບ​ຢູ່​ໃນ​ແຜ່ນດິນ ແລະ ເລີ່ມ​ປູກ​ພືດ​ພັນ​ຂຶ້ນ, ແລະ ລ້ຽງ​ຝູງ​ສັດ, ແລະ ຝູງ​ສັດ​ທີ່​ໃຊ້​ແຮງ​ງານ, ເພື່ອ​ພວກ​ເຂົາຈະ​ບໍ່​ໄດ້​ເປັນ​ທຸກ​ເວດທະນາ ເພາະ​ຄວາມ​ອຶດ​ຫິວ​ຕໍ່​ໄປ."},{"vNo":"17 ","txt":"ບັດ​ນີ້ມີ​ຜູ້ຍິງ​ເປັນ​ຈຳນວນ​ຫລວງ​ຫລາຍ, ຫລາຍ​ກວ່າຈຳນວນຂອງ​ຜູ້​ຊາຍ; ດັ່ງນັ້ນ ກະສັດ​ລິມ​ໄຮ​ຈຶ່ງ​ສັ່ງ​ໃຫ້​ຜູ້​ຊາຍ​ທຸກ​ຄົນ​ລ້ຽງ​ດູ​ພວກ​ແມ່ໝ້າຍ ແລະ ລູກ​ຂອງ​ພວກ​ເຂົາ ເພື່ອ​ພວກ​ເຂົາ​ຈະ​ບໍ່​ໄດ້ຕາຍ​ເພາະຄວາມ​ອຶດຫິວ; ແລະ ການ​ນີ້​ພວກ​ເຂົາ​ເຮັດ​ໄປ​ເພາະ​ຈຳນວນ​ຄົນ​ທີ່​ຖືກ​ຂ້າຕາຍ​ນັ້ນ​ຫລວງຫລາຍ."},{"vNo":"18 ","txt":"ບັດ​ນີ້ຜູ້ຄົນ​ຂອງ​ລິມ​ໄຮ​ໄດ້​ເຕົ້າ​ໂຮມ​ກັນ​ເປັນ​ກຸ່ມ​ໃຫຍ່ເທົ່າ​ທີ່ຈະ​ເຮັດ​ໄດ້, ແລະ ໄດ້​ໃຫ້​ຄວາມ​ປອດ​ໄພ​ແກ່​ເຄື່ອງ​ປູກ​ຂອງ​ຝັງ ແລະ ສັດລ້ຽງ​ຂອງ​ຕົນ;"},{"vNo":"19 ","txt":"ແລະ ກະສັດ​ເອງ​ກໍ​ບໍ່​ໄວ້​ໃຈ​ຜູ້ຄົນ​ຂອງ​ເພິ່ນ ເວລາ​ເພິ່ນ​ຢູ່​ນອກ​ກຳ​ແພງ​ເມືອງ, ນອກ​ຈາກ​ວ່າ​ຈະ​ເອົາ​ທະຫານ​ອາລັກຂາ​ຂອງ​ເພິ່ນ​ໄປ​ນຳ, ເພາະ​ຢ້ານ​ວ່າ ບໍ່​ທາງ​ໃດ​ກໍ​ທາງ​ໜຶ່ງ ເພິ່ນ​ອາດ​ຈະ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ."},{"vNo":"20 ","txt":"ແລະ ເພິ່ນ​ໄດ້​ໃຫ້​ຜູ້ຄົນ​ຂອງ​ເພິ່ນ​ເຝົ້າ​ຍາມ​ທົ່ວ​ແຜ່ນດິນ, ເພາະວ່າ​ບໍ່​ທາງ​ໃດ​ກໍ​ທາງ​ໜຶ່ງ ພວກ​ເຂົາ​ອາດ​ຈະ​ຈັບ​ພວກ​ປະ​ໂລຫິດ​ໄດ້ ຜູ້​ທີ່​ປົບ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ, ຊຶ່ງ​ເປັນ​ຜູ້​ທີ່​ລັກ​ເອົາ​ພວກ​ລູກ​ສາວ​ຂອງ​ຊາວ​ເລ​ມັນ​ໄປ, ແລະ ກໍ່​ໃຫ້​ເກີດ​ຄວາມ​ພິນາດ​ຢ່າງ​ໃຫຍ່​ຫລວງ​ແນວນີ້​ກັບ​ພວກ​ເຂົາ."},{"vNo":"21 ","txt":"ເພາະວ່າ​ພວກ​ເຂົາ​ປາ​ຖະໜາ​ຈະ​ເອົາ​ພວກ​ນັ້ນ​ມາ​ລົງ​ໂທດ; ເພາະ​ພວກ​ເຂົາ​ໄດ້​ລັກ​ເຂົ້າມາ​ໃນ​ແຜ່ນດິນ​ນີ​ໄຟ​ຕອນ​ກາງຄືນ, ແລະ ລັກ​ເອົາ​ພືດ​ພັນ ແລະ ສິ່ງ​ທີ່​ມີຄ່າ​ຫລາຍ​ຢ່າງ​ໄປ; ດັ່ງນັ້ນ ພວກ​ເຂົາ​ຈຶ່ງ​ດັກ​ຖ້າ​ພວກ​ນັ້ນຢູ່."},{"vNo":"22 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ມັນ​ບໍ່​ມີ​ການ​ລົບ​ກວນ​ເກີດ​ຂຶ້ນລະຫວ່າງ​ຊາວ​ເລ​ມັນ​ກັບ​ຜູ້ຄົນ​ຂອງ​ລິມ​ໄຮ​ອີກ​ຕໍ່​ໄປ, ຈົນ​ເຖິງ​ເວລາ​ທີ່​ອຳ​ໂມນ​ກັບ​ພີ່ນ້ອງ​ຂອງ​ລາວ​ເຂົ້າມາ​ໃນ​ແຜ່ນດິນ​ນັ້ນ."},{"vNo":"23 ","txt":"ແລະ ເວລາ​ທີ່​ກະສັດ​ໄດ້​ອອກ​ໄປ​ນອກ​ປະຕູເມືອງ​ກັບ​ທະຫານ​ອາລັກຂາ​ຂອງ​ເພິ່ນ, ເພິ່ນ​ໄດ້​ເຫັນ​ອຳ​ໂມນ​ກັບ​ພີ່ນ້ອງ​ຂອງ​ລາວ; ແລະ ໂດຍ​ຄິດ​ວ່າພວກ​ນີ້​ເປັນ​ພວກ​ປະ​ໂລຫິດຂອງ​ໂນ​ອາ ດັ່ງນັ້ນ ເພິ່ນ​ຈຶ່ງ​ໄດ້​ສັ່ງ​ໃຫ້ຈັບ, ແລະ ມັດ​ໄວ້, ແລະ ເອົາ​ໄປ​ເຂົ້າຄຸກ. ແລະ ຖ້າ​ຫາກ​ພວກ​ເຂົາ​ເປັນ​ພວກ​ປະ​ໂລຫິດ​ຂອງ​ໂນ​ອາ​ແລ້ວ ເພິ່ນ​ຈະ​ສັ່ງ​ໃຫ້​ປະຫານ​ຊີວິດ​ທັນທີ."},{"vNo":"24 ","txt":"ແຕ່​ເມື່ອ​ເພິ່ນ​ຮູ້​ວ່າ ພວກ​ເຂົາ​ບໍ່​ແມ່ນ​ພວກ​ປະ​ໂລຫິດ, ແຕ່​ເປັນ​ພີ່​ນ້ອງ​ຂອງ​ເພິ່ນ​ເອງ, ແລະ ມາ​ຈາກ​ແຜ່ນດິນ​ເຊລາ​ເຮັມລາ, ເພິ່ນ​ຈຶ່ງ​ເຕັມ​ໄປ​ດ້ວຍ​ຄວາມ​ຊື່​ນຊົມ​ຢ່າງ​ລົ້ນ​ເຫລືອ."},{"vNo":"25 ","txt":"ບັດ​ນີ້​ກ່ອນ​ການ​ມາ​ຂອງ​ອຳ​ໂມນ​ນັ້ນ ກະສັດ​ລິມ​ໄຮ​ໄດ້​ເຄີຍ​ສົ່ງ​ຄົນ​ຈຳນວນ​ໜຶ່ງ​ໄປ​ຊອກ​ຫາ​ແຜ່ນດິນ​ເຊ​ລາ​ເຮັມລາ; ແຕ່​ພວກ​ເຂົາ​ຫາ​ບໍ່​ເຫັນ, ແລະ ພວກ​ເຂົາ​ໄດ້​ຫລົງ​ທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"26 ","txt":"ເຖິງ​ຢ່າງ​ໃດ​ກໍຕາມ, ພວກ​ເຂົາ​ໄດ້​ພົບ​ເຫັນແຜ່ນດິນ​ແຫ່ງ​ໜຶ່ງ ຊຶ່ງ​ເຄີຍ​ມີ​ຜູ້​ຄົນ​ອາ​ໄສ​ຢູ່; ແທ້​ຈິງ​ແລ້ວ, ຊຶ່ງ​ເປັນ​ແຜ່ນດິນ​ທີ່​ເຕັມ​ໄປ​ດ້ວຍ​ກະດູກ​ແຫ້ງ; ແທ້​ຈິງ​ແລ້ວ, ເປັນ​ແຜ່ນດິນ​ຊຶ່ງ​ເຄີຍ​ມີ​ຜູ້​ຄົນ​ອາ​ໄສ​ຢູ່ ແລະ ຖືກ​ທຳລາຍ​ໄປ​ແລ້ວ; ແລະ ໂດຍ​ທີ່​ຄິດ​ວ່າ​ແມ່ນ​ແຜ່ນດິນ​ເຊ​ລາ​ເຮັມລາ, ຈຶ່ງ​ໄດ້​ກັບ​ຄືນ​ມາ​ຫາ​ແຜ່ນດິນ​ນີ​ໄຟ, ຊຶ່ງມາ​ຮອດ​ຊາຍ​ແດນ​ບໍ່​ເທົ່າ​ໃດ​ມື້ ກ່ອນ​ການ​ມາ​ຂອງ​ອຳ​ໂມນ."},{"vNo":"27 ","txt":"ແລະ ພວກ​ເຂົາ​ໄດ້​ນຳ​ເອົາ​ບັນທຶກ​ເຫລັ້ມໜຶ່ງ​ມາ​ນຳ, ຊຶ່ງ​ເປັນ​ບັນທຶກ​ຂອງ​ຜູ້​ຄົນ​ທີ່​ຍັງ​ເຫລືອ​ແຕ່​ຊາກ​ກະດູກ; ຊຶ່ງມັນ​ບັນທຶກ​ໄວ້​ຢູ່​ໃນ​ແຜ່ນ​ຈາລຶກ​ທີ່​ເປັນ​ໂລຫະ."},{"vNo":"28 ","txt":"ແລະ ບັດ​ນີ້ລິ​ມ​ໄຮ​ເຕັມ​ໄປ​ດ້ວຍ​ຄວາມ​ຊື່ນ​ຊົມ​ເມື່ອ​ຮູ້​ຈາກ​ປາກ​ຂອງ​ອຳ​ໂມນ​ວ່າ ກະສັດ​ໂມ​ໄຊ​ຢາ​ມີ​ຂອງ​ປະທານ​ຈາກພຣະ​ເຈົ້າທີ່​ສາມາດ​ແປ​ຄວາມ​ໝາຍ​ຕົວ​ອັກສອນ​ນັ້ນ​ໄດ້; ແທ້​ຈິງ​ແລ້ວ, ແລະ ອຳ​ໂມນ​ກໍ​ປິ​ຕິ​ຍິນ​ດີເໝືອນ​ກັນ."},{"vNo":"29 ","txt":"ເຖິງ​ຢ່າງ​ໃດ​ກໍ​ຕາມ ອຳ​ໂມນ​ກັບ​ພີ່ນ້ອງ​ຂອງ​ລາວ​ຍັງ​ເຕັມ​ໄປ​ດ້ວຍ​ຄວາມ​ເສົ້າສະຫລົດ​ໃຈ ເພາະວ່າ​ພີ່ນ້ອງ​ຂອງ​ລາວ​ຢ່າງ​ຫລວງຫລາຍ​ໄດ້​ຖືກ​ຂ້າ​ຕາຍ;"},{"vNo":"30 ","txt":"ແລະວ່າ​ກະສັດ​ໂນ​ອາ ແລະ ພວກ​ປະ​ໂລຫິດ​ໄດ້​ເຮັດ​ໃຫ້​ຜູ້ຄົນ​ເຮັດ​ບາບ ແລະ ຄວາມ​ຊົ່ວ​ຮ້າຍ​ຫລາຍ​ຢ່າງ​ຕໍ່​ພຣະ​ເຈົ້າ; ແລະ ພວກ​ເຂົາ​ໄດ້​ເປັນ​ທຸກ​ເພາະ​ຄວາມ​ຕາຍ​ຂອງ​ອະ​ບີ​ນາ​ໄດ​ນຳ​ອີກ; ແລະ ໂສກ​ເສົ້າຍ້ອນ​ການ​ຈາກ​ໄປ​ຂອງ​ແອວ​ມາ ແລະ ຜູ້ຄົນ​ທີ່​ໄປ​ກັບ​ເພິ່ນ, ຜູ້​ຊຶ່ງຈັດຕັ້ງສາດສະໜາ​ຈັກ​ຂອງ​ພຣະ​ເຈົ້າຂຶ້ນໂດຍ​ພະລັງ ແລະ ອຳນາດ​ຂອງ​ພຣະ​ເຈົ້າ, ແລະ ເຊື່ອ​ຖື​ໃນ​ຄຳ​ເວົ້າທີ່ອະບີນາໄດກ່າວໄວ້."},{"vNo":"31 ","txt":"ແທ້​ຈິງ​ແລ້ວ, ພວກ​ເຂົາ​ໂສກ​ເສົ້າ​ເພາະ​ການ​ຈາກ​ໄປ​ຂອງ​ຄົນ​ພວກ​ນັ້ນ, ເພາະ​ບໍ່​ຮູ້ຈັກ​ວ່າ ພວກ​ນັ້ນໜີ​ໄປ​ບ່ອນ​ໃດ. ບັດ​ນີ້ພວກ​ເຂົາ​ມີ​ຄວາມ​ຊື່ນ​ຊົມ​ທີ່​ໄດ້​ເຂົ້າຮ່ວມ​ກັບ​ພວກ​ເຂົາ, ເພາະວ່າ​ພວກ​ເຂົາ​ໄດ້​ເຂົ້າເຮັດພັນທະ​ສັນຍາ​ກັບ​ພຣະ​ເຈົ້າ​ເພື່ອ​ຮັບ​ໃຊ້​ພຣະ​ອົງ ແລະ ຮັກສາ​ພຣະ​ບັນຍັດ​ຂອງ​ພຣະ​ອົງ."},{"vNo":"32 ","txt":"ແລະ ບັດ​ນີ້ນັບ​ຕັ້ງ​ແຕ່​ການ​ມາ​ຂອງ​ອຳ​ໂມນ, ກະສັດ​ລິ​ມ​ໄຮ​ກໍໄດ້​ເຂົ້າ​ເຮັດ​ພັນທະ​ສັນຍາ​ກັບ​ພຣະ​ເຈົ້ານຳ​ອີກ, ພ້ອມ​ທັງ​ຜູ້ຄົນ​ຂອງ​ເພິ່ນ​ຢ່າງ​ຫລວງຫລາຍ, ເພື່ອຮັບ​ໃຊ້​ພຣະ​ອົງ ແລະ ຮັກສາ​ພຣະ​ບັນຍັດ​ຂອງ​ພຣະ​ອົງ."},{"vNo":"33 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກະສັດ​ລິມ​ໄຮ​ກັບ​ຜູ້ຄົນ​ຂອງ​ເພິ່ນ​ເປັນ​ຈຳນວນ​ຫລວງຫລາຍ​ປາ​ຖະໜາ​ທີ່​ຈະ​ຮັບ​ບັບຕິ​ສະມາ; ແຕ່​ວ່າ​ບໍ່​ມີ​ຜູ້​ໃດ​ໃນ​ແຜ່ນດິນ​ມີ​ສິດອຳນາດ​ຈາກ​ພຣະ​ເຈົ້າ. ແລະ ອຳ​ໂມນ​ກໍ​ປະຕິ​ເສດ​ບໍ່​ເຮັດສິ່ງນີ້, ໂດຍ​ຖື​ວ່າ​ຕົນ​ເອງ​ເປັນ​ຜູ້​ຮັບ​ໃຊ້​ທີ່​ບໍ່​ສົມຄວນ."},{"vNo":"34 ","txt":"ດັ່ງນັ້ນ ພວກ​ເຂົາ​ຈຶ່ງ​ບໍ່​ໄດ້​ຈັດ​ຕັ້ງ​ຕົວ​ເອງ​ໃຫ້​ເປັນ​ສາດສະໜາ​ຈັກ, ໂດຍ​ລໍ​ຖ້າ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າຢູ່. ບັດ​ນີ້​ພວກ​ເຂົາ​ປາ​ຖະໜາ​ຈະ​ກາຍ​ເປັນ​ເໝືອນ​ດັ່ງ​ແອວ​ມາ​ກັບ​ພີ່​ນ້ອງ​ຂອງ​ເພິ່ນ, ຊຶ່ງ​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"35 ","txt":"ພວກ​ເຂົາ​ປາ​ຖະໜາ​ທີ່​ຈະ​ຮັບ​ບັບຕິສະມາ​ເພື່ອ​ເປັນພະຍານ ແລະ ປະຈັກ​ພະຍານ​ວ່າ ພວກ​ເຂົາ​ເຕັມ​ໃຈ​ທີ່​ຈະ​ຮັບ​ໃຊ້ພຣະ​ເຈົ້າດ້ວຍສຸດ​ໃຈ​ຂອງ​ພວກ​ເຂົາ; ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ໄດ້​ລໍຖ້າ​ເວລາ​ນັ້ນ; ແລະ ເລື່ອງ​ລາວ​ກ່ຽວ​ກັບ​ການ​ບັບຕິ​ສະມາ​ຂອງ​ພວກ​ເຂົາ ຈະ​ໃຫ້​ໄວ້​ໃນ​ພາຍຫລັງ."},{"vNo":"36 ","txt":"ແລະ ບັດ​ນີ້ຄວາມ​ພະຍາ​ຍາມ​ທັງ​ໝົດ​ຂອງ​ອຳ​ໂມນ​ກັບ​ຜູ້ຄົນ​ຂອງ​ລາວ, ແລະ ກະສັດ​ລິມ​ໄຮ​ກັບ​ຜູ້ຄົນ​ຂອງ​ເພິ່ນ​ຄື ເພື່ອປົດ​ປ່ອຍ​ຕົນ​ເອງ​ອອກ​ຈາກ​ກຳມື​ຂອງ​ຊາວ​ເລ​ມັນ ແລະ ອອກ​ຈາກ​ການ​ເປັນ​ຂ້າ​ທາດ."}]}