{"heading":"ອຳ​ໂມນ​ສັ່ງສອນ​ຜູ້ຄົນຂອງ​ລິມ​ໄຮ—ລາວ​ໄດ້​ຮຽນ​ຮູ້​ກ່ຽວ​ກັບ​ແຜ່ນ​ຈາລຶກ​ຊາວ​ສີ່​ແຜ່ນ​ຂອງ​ຊາວ​ຢາ​ເຣັດ—ບັນທຶກ​ສະ​ໄໝ​ໂບຮານ​ສາມາດ​ແປ​ໄດ້​ໂດຍ​ຜູ້​ພະ​ຍາ​ກອນ​ເທົ່າ​ນັ້ນ—ບໍ່​ມີ​ຂອງ​ປະ​ທານ​ໃດ​ເໜືອ​ກວ່າ​ຂອງ​ປະ​ທານ​ແຫ່ງ​ການ​ເປັນ​ຜູ້​ພະ​ຍາ​ກອນ. ປະ​ມານ 121 ປີ ກ່ອນ ຄ.ສ.","prevAbbr":"mosiah","prevNo":7,"nextAbbr":"mosiah","nextNo":9,"chapterTitle":"ໂມ​ໄຊ​ຢາ ໘","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ກະສັດ​ລິມ​ໄຮ​ເວົ້າກັບ​ຜູ້ຄົນ​ຂອງ​ເພິ່ນຈົບ​ແລ້ວ ຊຶ່ງ​ເພິ່ນ​ໄດ້​ເວົ້າກັບ​ພວກ​ເຂົາ​ຫລາຍ​ເລື່ອງ ແຕ່​ຂ້າພະ​ເຈົ້າຂຽນ​ໄວ້​ພຽງ​ເລັກ​ໜ້ອຍ​ເທົ່າ​ນັ້ນ​ໃນ​ໜັງສື​ເຫລັ້ມນີ້, ເພິ່ນ​ໄດ້​ບອກ​ຜູ້ຄົນ​ຂອງ​ເພິ່ນ​ທຸກ​ສິ່ງ​ທຸກ​ຢ່າງ​ກ່ຽວ​ກັບ​ພີ່ນ້ອງ​ຂອງ​ພວກ​ເຂົາ​ຜູ້​ທີ່ຢູ່​ໃນ​ແຜ່ນດິນ​ເຊ​ລາ​ເຮັມລາ."},{"vNo":"2 ","txt":"ແລະ ເພິ່ນ​ໄດ້​ໃຫ້​ອຳ​ໂມນ​ຢືນ​ຂຶ້ນ​ຕໍ່ໜ້າ​ຝູງຊົນ, ແລະ ເລົ່າ​ເລື່ອງ​ທັງ​ໝົດ​ທີ່​ເກີດ​ຂຶ້ນກັບ​ພີ່ນ້ອງ​ຂອງ​ພວກເຂົາ ນັບ​ຕັ້ງ​ແຕ່​ເວລາ​ທີ່​ຊີ​ນິບໜີ​ຈາກ​ແຜ່ນດິນ​ນັ້ນ ຈົນ​ເຖິງ​ເວລາ​ທີ່​ຕົວ​ລາວ​ເອງ​ຂຶ້ນມາ​ຈາກ​ແຜ່ນ​ດິນ​ນັ້ນ​ໃຫ້​ພວກ​ເຂົາ​ຟັງ."},{"vNo":"3 ","txt":"ແລະ ລາວ​ໄດ້​ເລົ່າ​ໃຫ້​ພວກ​ເຂົາ​ຟັງ​ເຖິງ​ຄຳ​ສຸດ​ທ້າຍ ຊຶ່ງກະສັດ​ເບັນ​ຢາ​ມິນ​ໄດ້​ສັ່ງສອນ​ຄົນ​ພວກ​ນັ້ນນຳ​ອີກ, ແລະ ໄດ້​ອະທິບາຍ​ຂໍ້ຄວາມ​ແກ່​ຜູ້ຄົນ​ຂອງ​ກະສັດ​ລິມ​ໄຮ​ເພື່ອ​ພວກ​ເຂົາ​ຈະ​ໄດ້​ເຂົ້າ​ໃຈ​ເຖິງ​ຂໍ້ຄວາມ​ທັງ​ໝົດ​ທີ່​ລາວ​ໄດ້​ເວົ້າ​ໄປ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ລາວ​ເຮັດ​ທຸກສິ່ງ​ນີ້​ແລ້ວ, ກະສັດ​ລິມ​ໄຮ​ໄດ້​ໃຫ້​ຝູງ​ຊົນ​ເລີກລາ​ກັນ​ໄປ, ແລະ ໃຫ້​ທຸກ​ຄົນ​ກັບ​ບ້ານ​ເຮືອນ​ຂອງ​ໃຜລາວ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ລິມ​ໄຮ​ໄດ້​ນຳ​ເອົາ​ແຜ່ນ​ຈາລຶກ​ມາຢູ່​ຕໍ່ໜ້າ​ອຳ​ໂມນຊຶ່ງ​ມີ​ບັນທຶກ​ຂອງ​ຜູ້ຄົນ​ຂອງ​ເພິ່ນ​ນັບຕັ້ງ​ແຕ່​ເວລາ​ທີ່​ພວກ​ເຂົາ​ໜີ​ມາ​ຈາກ​ແຜ່ນດິນ​ເຊ​ລາ​ເຮັມລາ ເພື່ອ​ລາວ​ຈະ​ໄດ້​ອ່ານ​ຂໍ້ຄວາມທີ່​ບັນທຶກ​ຢູ່​ໃນ​ນັ້ນ."},{"vNo":"6 ","txt":"ບັດ​ນີ້, ທັນ​ທີ​ທີ່​ອຳ​ໂມນ​ໄດ້ອ່ານ​ບັນທຶກ​ຈົບ​ແລ້ວ, ກະສັດ​ກໍ​ຢາກ​ຮູ້​ວ່າ​ລາວ​ຮູ້ຈັກ​ແປ​ຄວາມ​ໝາຍ​ຂອງ​ພາສາ​ນັ້ນບໍ່, ແລະ ອຳ​ໂມນ​ບອກ​ເພິ່ນ​ວ່າ​ລາວ​ແປ​ບໍ່​ໄດ້."},{"vNo":"7 ","txt":"ແລະ ກະສັດ​ໄດ້​ເວົ້າກັບ​ລາວ​ວ່າ: ໂດຍ​ທີ່​ໂສກ​ເສົ້າຫລາຍ​ເພາະ​ຄວາມທຸກ​ທໍລະມານ​ຂອງ​ຜູ້ຄົນ​ຂອງ​ເຮົາ, ເຮົາ​ຈຶ່ງ​ໄດ້​ສັ່ງ​ໃຫ້​ຄົນ​ຂອງ​ເຮົາ​ສີ່​ສິບ​ສາມ​ຄົນ​ອອກ​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ເພື່ອ​ອອກ​ໄປ​ຊອກ​ຫາ​ແຜ່ນດິນ​ເຊ​ລາ​ເຮັມລາ, ເພື່ອ​ພວກ​ເຮົາ​ຈະ​ໄດ້​ວິງ​ວອນ​ພີ່ນ້ອງ​ຂອງ​ພວກ​ເຮົາ​ໃຫ້​ມາ​ປົດ​ປ່ອຍ​ພວກ​ເຮົາອອກ​ຈາກຄວາມ​ເປັນ​ຂ້າ​ທາດ​ນີ້."},{"vNo":"8 ","txt":"ແລະ ພວກ​ເຂົາ​ໄດ້​ຫລົງ​ທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ເປັນ​ເວລາ​ຫລາຍ​ມື້, ເຖິງ​ຢ່າງ​ໃດ​ກໍ​ຕາມ ພວກ​ເຂົາ​ຍັງ​ມີ​ຄວາມ​ພາກ​ພຽນ, ແລະ ພວກ​ເຂົາ​ບໍ່​ໄດ້​ພົບ​ພໍ້​ແຜ່ນດິນ​ເຊ​ລາ​ເຮັມລາ​ເລີຍ ແຕ່​ໄດ້​ກັບ​ຄືນ​ມາ​ຫາ​ແຜ່ນດິນ​ນີ້, ໂດຍທີ່ໄດ້​ເດີນທາງ​ໄປ​ໃນ​ແຜ່ນດິນ​ແຫ່ງໜຶ່ງ​ຢູ່ລະຫວ່າງແມ່ນ້ຳຫລາຍ​ສາຍ, ຄົ້ນພົບ​ແຜ່ນດິນ​ແຫ່ງໜຶ່ງຊຶ່ງ​ເຕັມ​ໄປ​ດ້ວຍ​ຊາກ​ກະດູກ​ຄົນ, ແລະ ສັດ, ແລະ ເຕັມ​ໄປ​ດ້ວຍ​ຊາກ​ເຮືອນ​ຊານ​ທຸກ​ຊະນິດ​ທີ່​ເພພັງ​ນຳ​ອີກ, ຄົ້ນພົບ​ແຜ່ນດິນແຫ່ງໜຶ່ງທີ່​ເຄີຍ​ມີ​ຜູ້ຄົນເປັນ​ຈຳນວນ​ຫລວງຫລາຍ​ອາໄສຢູ່ດັ່ງຝູງຊົນຂອງ​ອິດ​ສະ​ຣາ​ເອນ."},{"vNo":"9 ","txt":"ແລະ ເພື່ອ​ໃຫ້​ເປັນ​ປະຈັກ​ພະຍານ​ເຖິງ​ເລື່ອງ​ນີ້​ວ່າມັນ​ເປັນຄວາມ​ຈິງ ພວກ​ເຂົາ​ໄດ້​ນຳ​ເອົາ​ແຜ່ນ​ຈາລຶກ​ຊາວ​ສີ່​ແຜ່ນ​ຊຶ່ງ​ເຕັມ​ໄປ​ດ້ວຍ​ຕົວ​ອັກຂະລະມານຳ, ແລະ ມັນ​ເຮັດ​ດ້ວຍ​ຄຳ​ສົດ."},{"vNo":"10 ","txt":"ແລະ ຈົ່ງ​ເບິ່ງ, ພວກ​ເຂົາ​ໄດ້​ເອົາ​ແຜ່ນ​ປົກ​ເອິກ​ມານຳອີກ, ມັນ​ໃຫຍ່ ແລະ ເຮັດ​ດ້ວຍ​ທອງ​ເຫລືອງ, ແລະ ທອງ​ແດງ, ແລະ ຢູ່​ໃນ​ສະພາບ​ດີ."},{"vNo":"11 ","txt":"ແລະ ອີກ​ຢ່າງ​ໜຶ່ງ, ພວກ​ເຂົາ​ໄດ້​ນຳ​ເອົາ​ດາບ​ທີ່​ບໍ່​ມີ​ດ້າມ, ແລະ ໃບ​ຂອງ​ມັນ​ເຂົ້າ​ຂີ້​ໝ້ຽງ​ມາ​ນຳ, ແລະ ບໍ່​ມີ​ຜູ້​ໃດ​ເລີຍ​ໃນ​ແຜ່ນດິນ​ທີ່​ສາມາດ​ແປ​ພາສາ​ທີ່​ຖືກ​ສະ​ຫລັກ​ໄວ້​ໃນ​ແຜ່ນ​ຈາລຶກ​ນັ້ນ. ດັ່ງນັ້ນ ເຮົາ​ຈຶ່ງ​ເວົ້າ​ກັບ​ເຈົ້າວ່າ: ເຈົ້າ​ແປ​ມັນ​ໄດ້​ບໍ່?"},{"vNo":"12 ","txt":"ແລະ ເຮົາ​ກ່າວ​ກັບ​ເຈົ້າ​ອີກ​ວ່າ: ເຈົ້າຮູ້ຈັກ​ຜູ້​ໃດ​ບໍ​ທີ່​ແປ​ໄດ້? ເພາະວ່າ​ເຮົາ​ປາ​ຖະໜາ​ທີ່​ຈະ​ໃຫ້​ແປ​ບັນທຶກ​ນີ້​ເປັນ​ພາສາ​ຂອງ​ພວກ​ເຮົາ; ເພາະ​ບາງທີ​ມັນ​ອາດ​ຈະ​ໃຫ້​ຄວາມ​ຮູ້​ແກ່​ພວກ​ເຮົາ​ເຖິງ​ຄົນ​ສ່ວນ​ໜຶ່ງ​ທີ່​ເຫລືອ​ຢູ່​ຈາກ​ພວກ​ທີ່​ຖືກ​ທຳລາຍ​ໄປ, ຊຶ່ງ​ເປັນ​ທີ່​ມາ​ຂອງ​ບັນທຶກ​ເຫລົ່າ​ນີ້; ຫລື ບາງທີ​ມັນ​ອາດ​ຈະ​ໃຫ້​ຄວາມ​ຮູ້​ແກ່​ພວກ​ເຮົາ​ເຖິງ​ການ​ທຳລາຍ​ຂອງ​ຄົນ​ພວກ​ນີ້; ແລະ ເຮົາ​ປາ​ຖະໜາ​ຢາກ​ຮູ້ຈັກ​ເຫດຜົນ​ແຫ່ງ​ຄວາມ​ພິນາດ​ຂອງ​ພວກ​ເຂົາ."},{"vNo":"13 ","txt":"ບັດ​ນີ້​ອຳ​ໂມນ​ກ່າວ​ກັບ​ເພິ່ນ​ວ່າ: ໂອ້ ກະສັດ​ເອີຍ ຂ້ານ້ອຍ​ບອກ​ທ່ານ​ໄດ້​ຢ່າງ​ແນ່ນອນ ເພາະ​ຂ້ານ້ອຍ​ຮູ້ຈັກ​ຊາຍ​ຜູ້​ໜຶ່ງ​ທີ່​ຈະ​ແປ​ບັນທຶກ​ນີ້​ໄດ້, ເພາະ​ຄວາມ​ຮູ້​ທີ່​ເພິ່ນ​ມີ; ເພິ່ນ​ສາມາດ​ແປ​ບັນທຶກ​ຂອງ​ສະ​ໄໝໂບຮານ​ນີ້​ໄດ້​ທັງ​ໝົດ; ແລະ ສິ່ງ​ເຫລົ່າ​ນີ້​ແມ່ນ​ຂອງ​ປະທານ​ຈາກ​ພຣະ​ເຈົ້າ. ແລະ ມັນ​ເອີ້ນ​ວ່າ​ສິ່ງ​ແປ​ຄວາມ​ໝາຍ ແລະ ບໍ່​ມີ​ຜູ້​ໃດ​ສາມາດ​ສ່ອງ​ເບິ່ງ​ໃນ​ນັ້ນ​ໄດ້​ນອກ​ຈາກ​ຈະ​ໄດ້​ຮັບ​ພຣະ​ບັນຊາ​ເສຍ​ກ່ອນ, ຖ້າ​ຜູ້​ໃດ​ສ່ອງ​ເບິ່ງ​ໂດຍ​ການ​ລ່ວງ​ລະ​ເມີດ ຜູ້​ນັ້ນ​ຈະ​ຕ້ອງ​ຕາຍ. ແລະ ຜູ້​ໃດ​ກໍ​ຕາມ​ທີ່​ຮັບ​ບັນຊາ​ໃຫ້​ສ່ອງ​ເບິ່ງ ກໍ​ເອີ້ນ​ຜູ້ນັ້ນວ່າ ຜູ້​ພະຍາ​ກອນ."},{"vNo":"14 ","txt":"ແລະ ຈົ່ງ​ເບິ່ງ, ກະສັດ​ຂອງ​ຜູ້ຄົນ​ຊຶ່ງ​ຢູ່​ໃນ​ແຜ່ນດິນ​ເຊ​ລາ​ເຮັມລາ​ເປັນ​ຜູ້​ທີ່​ໄດ້​ຮັບ​ບັນຊາ​ໃຫ້​ເຮັດ​ສິ່ງ​ເຫລົ່າ​ນີ້, ແລະ ເປັນ​ຜູ້​ທີ່​ມີ​ຂອງ​ປະທານ​ອັນ​ສູງ​ສົ່ງ​ຈາກ​ພຣະ​ເຈົ້າ."},{"vNo":"15 ","txt":"ແລະ ກະສັດ​ເວົ້າວ່າ ຜູ້​ພະຍາ​ກອນ​ນັ້ນຍິ່ງ​ໃຫຍ່​ກວ່າ​ສາດສະດາ."},{"vNo":"16 ","txt":"ແລະ ອຳ​ໂມນ​ເວົ້າວ່າ​ຜູ້​ພະຍາ​ກອນ​ເປັນຜູ້ເປີດ​ເຜີຍ ແລະ ເປັນ​ສາດສະດາ​ນຳອີກ; ແລະ ບໍ່ມີ​ຜູ້​ໃດ​ຈະ​ມີ​ຂອງ​ປະທານ​ທີ່​ຍິ່ງ​ໃຫຍ່​ກວ່າ​ນີ້​ໄດ້​ເວັ້​ນ​ເສຍ​ແຕ່​ເຂົາຈະ​ມີ​ອຳນາດ​ຂອງ​ພຣະ​ເຈົ້າ ຊຶ່ງບໍ່​ມີ​ຜູ້​ໃດ​ຈະ​ມີ​ໄດ້; ເຖິງປານນັ້ນມະນຸດ​ອາດ​ມີ​ອຳນາດ​ອັນ​ຍິ່ງ​ໃຫຍ່​ທີ່ພຣະ​ເຈົ້າປະທານ​ໃຫ້​ເຂົາ."},{"vNo":"17 ","txt":"ແຕ່​ຜູ້​ພະຍາ​ກອນ​ຈະ​ຮູ້ຈັກ​ເຖິງ​ສິ່ງ​ທີ່​ຜ່ານ​ມາ ແລະ ເຖິງ​ສິ່ງ​ທີ່​ຈະ​ມາ​ເຖິງ​ນຳ​ອີກ, ແລະ​ໂດຍ​ຜ່ານສິ່ງເຫລົ່ານັ້ນທຸກ​ສິ່ງ​ຈະ​ຖືກ​ເປີດ​ເຜີຍ, ຫລື ທີ່ຈິງແລ້ວສິ່ງ​ລີ້​ລັບ​ຈະ​ຖືກ​ສະແດງໃຫ້ປະຈັກ, ແລະ ສິ່ງ​ທີ່​ຊ້ອນຢູ່ກໍ​ຈະ​ມາ​ຢູ່​ໃນ​ບ່ອນ​ແຈ້ງ, ແລະ ສິ່ງ​ທີ່​ຍັງ​ບໍ່ເປັນທີ່​ຮູ້ຈັກ​ກໍ​ຈະ​ຖືກ​ເຮັດ​ໃຫ້​ເປັນ​ທີ່​ຮູ້ຈັກ​ໂດຍ​ຜ່ານ​ສິ່ງ​ເຫລົ່າ​ນັ້ນ, ແລະ ສິ່ງ​ທີ່​ຈະ​ຮູ້ຈັກ​ບໍ່​ໄດ້ ບໍ່​ວ່າ​ໃນ​ທາງ​ໃດ ໂດຍ​ຜ່ານ​ສິ່ງ​ເຫລົ່າ​ນັ້ນ​ກໍ​ຈະ​ເຮັດ​ໃຫ້​ເປັນ​ທີ່​ຮູ້ຈັກ​ນຳ."},{"vNo":"18 ","txt":"ພຣະ​ເຈົ້າ​ໄດ້​ຈັດ​ຫາ​ວິທີ​ໄວ້ດັ່ງ​ນີ້​ເພື່ອ​ມະນຸດ​ຈະ​ໄດ້​ເຮັດ​ການ​ອັນ​ຍິ່ງ​ໃຫຍ່ ແລະ ໜ້າ​ອັດສະຈັນ​ດ້ວຍ​ສັດທາ; ດັ່ງນັ້ນເຂົາ​ຈຶ່ງ​ກັບເປັນ​ປະ​ໂຫຍດ​ອັນ​ຍິ່ງ​ໃຫຍ່ຕໍ່​ເພື່ອນ​ມະນຸດ​ດ້ວຍ​ກັນ."},{"vNo":"19 ","txt":"ແລະ ບັດ​ນີ້​ເມື່ອ​ອຳ​ໂມນ​ເວົ້າ​ຂໍ້​ຄວາມ​ຈົບ​ລົງ​ແລ້ວ ກະສັດ​ກໍ​ປິ​ຕິ​ຍິນ​ດີ​ຢ່າງ​ຍິ່ງ ແລະ ຖະຫວາຍ​ຄວາມ​ຂອບ​ພຣະ​ຄຸນ​ແດ່​ພຣະ​ເຈົ້າ, ໂດຍ​ກ່າວ​ວ່າ: ຄວາມ​ລຶກ​ລັບອັນຍິ່ງໃຫຍ່ມີຢູ່ໃນແຜ່ນຈາ​ລຶກ​ເຫລົ່າ​ນີ້​ຢ່າງ​ບໍ່ຕ້ອງສົງໃສ, ແລະ ເຄື່ອງ​ແປ​ຄວາມ​ໝາຍເຫລົ່ານີ້ຖືກຕຽມໄວ້​ດ້ວຍ​ຄວາມ​ມຸ້ງໝາຍທີ່ຈະ​ເປີດ​ເຜີຍ​ຄວາມ​ລຶກ​ລັບ​ເຊັ່ນ​ນີ້​ທັງ​ໝົດ​ຕໍ່ລູກ​ຫລານ​ມະ​ນຸດ​ຢ່າງ​ບໍ່ຕ້ອງສົງໃສ."},{"vNo":"20 ","txt":"ໂອ້ ວຽກ​ງານ​ຂອງ​ພຣະຜູ້​ເປັນ​ເຈົ້າໜ້າອັດສະຈັນ​ໃຈ​ພຽງໃດ, ແລະ ພຣະ​ອົງ​ທົນ​ກັບ​ຜູ້ຄົນຂອງພຣະອົງມານານພຽງ​ໃດ; ແທ້​ຈິງ​ແລ້ວ, ລູກ​ຫລານ​ມະນຸດ​ບອດ ແລະ ຍາກທີ່ຈະເຂົ້າໃຈພຽງໃດ; ເພາະ​ພວກເຂົາ​ບໍ່​ສະ​ແຫວງ​ຫາ​ປັນຍາ ແລະ ບໍ່​ປາ​ຖະ​ໜາ​ໃຫ້​ປັນຍາ​ຄວບ​ຄຸມພວກ​ເຂົາ​ເລີຍ!"},{"vNo":"21 ","txt":"ແທ້​ຈິງ​ແລ້ວ, ພວກ​ເຂົາ​ເປັນ​ຄືກັນ​ກັບ​ຝູງ​ແກະ​ປ່າຊຶ່ງໜີ​ຈາກ​ຜູ້ລ້ຽງ, ແລະ ກະຈັດກະຈາຍ​ໄປ, ແລະ ສັດ​ໃນ​ປ່າ​ໄລ່​ກິນ."}]}