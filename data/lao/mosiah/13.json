{"heading":"ອະ​ບີ​ນາ​ໄດ​ໄດ້​ຖືກ​ປົກ​ປ້ອງ​ໂດຍ​ອຳນາດ​ອັນ​ສັກສິດ—ເພິ່ນ​ສັ່ງສອນ​ພຣະ​ບັນຍັດ​ສິບ​ປະການ—ຄວາມ​ລອດ​ບໍ່​ໄດ້​ມາ​ຈາກ​ກົດ​ຂອງ​ໂມ​ເຊ​ຝ່າຍ​ດຽວ—ພຣະ​ເຈົ້າພຣະ​ອົງ​ເອງ​ຈະ​ກະທຳ​ການ​ຊົດ​ໃຊ້ ແລະ ໄຖ່ຜູ້ຄົນຂອງ​ພຣະ​ອົງ. ປະມານ 148 ປີ ກ່ອນ ຄ.ສ.","prevAbbr":"mosiah","prevNo":12,"nextAbbr":"mosiah","nextNo":14,"chapterTitle":"ໂມ​ໄຊ​ຢາ ໑໓","verses":[{"vNo":"1 ","txt":"ແລະ ບັດ​ນີ້​ເມື່ອ​ກະສັດ​ໄດ້​ຍິນ​ຂໍ້ຄວາມ​ເຫລົ່າ​ນີ້​ແລ້ວ, ເພິ່ນ​ໄດ້​ກ່າວກັບປະ​ໂລຫິດ​ຂອງ​ເພິ່ນ​ວ່າ: ເອົາ​ຄົນ​ນີ້​ໄປ​ຂ້າ​ຖິ້ມ​ເສຍ; ເພາະວ່າ​ພວກ​ເຮົາບໍ່​ມີ​ຫຍັງ​ຫຍຸ້ງ​ກ່ຽວ​ກັບ​ມັນ​ແລ້ວ, ເພາະວ່າ​ມັນ​ເປັນ​ບ້າ."},{"vNo":"2 ","txt":"ແລະ ພວກ​ເຂົາ​ອອກ​ມາ ແລະ ພະຍາ​ຍາມ​ທີ່​ຈະ​ຈັບ​ອະ​ບີ​ນາ​ໄດ; ແຕ່​ເພິ່ນ​ໄດ້​ຕ້ານທານ​ໄວ້, ແລະ ກ່າວ​ກັບ​ພວກ​ເຂົາ​ວ່າ:"},{"vNo":"3 ","txt":"ຢ່າ​ໄດ້​ແຕະຕ້ອງ​ຂ້າພະເຈົ້າ​ເລີຍ, ເພາະວ່າ​ພຣະ​ເຈົ້າຈະ​ລົງ​ໂທດ​ພວກ​ທ່ານຖ້າ​ຫາກ​ພວກ​ທ່ານ​ແຕະຕ້ອງ​ຂ້າພະເຈົ້າ, ເພາະ​ວ່າ​ຂ້າພະເຈົ້າ​ຍັງ​ບໍ່​ທັນ​ໄດ້​ແຈ້ງ​ຂ່າວ ຊຶ່ງພຣະຜູ້​ເປັນ​ເຈົ້າສົ່ງ​ຂ້າພະເຈົ້າ​ມາ; ທັງ​ຂ້າພະເຈົ້າ​ຍັງ​ບໍ່​ທັນ​ໄດ້​ບອກ​ເລື່ອງ ຊຶ່ງພຣະ​ອົງ​ໄດ້​ໃຫ້​ຂ້າພະເຈົ້າ​ມາບ​ອກ; ດັ່ງນັ້ນ, ພຣະ​ເຈົ້າຈະ​ບໍ່​ຍອມ​ໃຫ້​ຂ້າພະເຈົ້າ​ຖືກ​ທຳລາຍ​ໃນ​ເວລາ​ນີ້​ຢ່າງ​ເດັດ​ຂາດ."},{"vNo":"4 ","txt":"ແຕ່​ຂ້າພະເຈົ້າ​ຕ້ອງ​ເຮັດ​ໃຫ້​ພຣະ​ບັນຍັດ​ສຳ​ເລັດ​ຕາມ​ທີ່​ພຣະ​ເຈົ້າ​ໄດ້​ບັນຊາ​ຂ້າພະເຈົ້າ; ແລະ ເພາະວ່າ​ຂ້າພະເຈົ້າ​ບອກ​ຄວາມ​ຈິງ​ແກ່​ພວກ​ທ່ານ, ພວກ​ທ່ານ​ຈຶ່ງ​ຄຽດ​ແຄ້ນ​ໃຫ້​ຂ້າພະເຈົ້າ. ແລະ ອີກ​ຢ່າງ​ໜຶ່ງ, ເພາະ​ຂ້າພະເຈົ້າ​ເວົ້າພຣະ​ຄຳ​ຂອງ​ພຣະ​ເຈົ້າ ພວກ​ທ່ານ​ຈຶ່ງ​ຕັດສິນ​ວ່າ​ຂ້າພະເຈົ້າ​ເປັນ​ບ້າ."},{"vNo":"5 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກອະ​ບີ​ນາ​ໄດ​ໄດ້​ກ່າວ​ຂໍ້ຄວາມ​ນີ້​ແລ້ວ, ຄົນ​ຂອງ​ກະສັດ​ຂອງ​ໂນ​ອາ​ຈຶ່ງ​ບໍ່​ກ້າ​ຈັບ​ເພິ່ນ, ເພາະວ່າ​ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ໄດ້​ມາສະ​ຖິດ​ຢູ່​ກັບ​ເພິ່ນ; ແລະ ໃບໜ້າ​ຂອງ​ເພິ່ນ​ສົ່ງ​ແສງ​ສະຫວ່າງ​ອອກ​ມາ​ດ້ວຍລັດສະໝີຄື​ກັນ​ກັບ​ຕອນ​ທີ່​ໄດ້​ເກີດ​ກັບ​ໂມ​ເຊ​ເວລາ​ຢູ່​ຈອມ​ພູ​ຊີ​ນາຍ, ເວລາ​ເພິ່ນ​ສົນທະນາ​ກັບ​ພຣະຜູ້​ເປັນ​ເຈົ້າ."},{"vNo":"6 ","txt":"ແລະ ອະ​ບີ​ນາ​ໄດ​ໄດ້​ເວົ້າດ້ວຍ​ອຳ​ນາດ ແລະ ສິດ​ອຳນາດ​ຈາກ​ພຣະ​ເຈົ້າ; ແລະ ເພິ່ນ​ໄດ້​ເວົ້າຕໍ່​ໄປ, ໂດຍ​ກ່າວ​ວ່າ:"},{"vNo":"7 ","txt":"ພວກ​ທ່ານ​ເຫັນ​ຢູ່​ວ່າ ພວກ​ທ່ານ​ບໍ່​ມີ​ອຳນາດ​ຈະ​ຂ້າ​ຂ້າພະເຈົ້າ​ໄດ້, ດັ່ງນັ້ນ ຂ້າພະເຈົ້າ​ຈຶ່ງ​ຂໍ​ຈົບ​ຂ່າວສານ​ຂອງ​ຂ້າພະເຈົ້າ. ແທ້​ຈິງ​ແລ້ວ, ແລະ ຂ້າພະເຈົ້າ​ເຫັນ​ວ່າ​ມັນ​ແຕະຕ້ອງ​ໃຈ​ພວກ​ທ່ານ ເພາະວ່າ​ຂ້າພະເຈົ້າ​ບອກ​ເຖິງ​ຄວາມ​ຈິງ​ກ່ຽວ​ກັບ​ຄວາມ​ຊົ່ວ​ຮ້າຍ​ຂອງ​ພວກ​ທ່ານ."},{"vNo":"8 ","txt":"ແທ້​ຈິງ​ແລ້ວ, ແລະ ຄຳ​ເວົ້າຂອງ​ຂ້າພະເຈົ້າ​ເຮັດ​ໃຫ້​ພວກ​ທ່ານ​ເຕັມ​ໄປ​ດ້ວຍ​ຄວາມ​ສົງ​ໃສ ແລະ ປະຫລາດ​ໃຈ, ແລະ ດ້ວຍ​ຄວາມ​ຄຽດ​ແຄ້ນ."},{"vNo":"9 ","txt":"ແຕ່​ຂ້າພະເຈົ້າ​ຈົບ​ຂ່າວ​ຂອງ​ຂ້າ​ພະເຈົ້າ; ແລະ ບໍ່​ສຳຄັນ​ເລີຍ​ວ່າ ຂ້າ​ພະ​ເຈົ້າ​ຈະ​ໄປ​ໃສຖ້າ​ຫາກ​ເປັນ​ໄປ​ວ່າ​ຂ້າ​ພະ​ເຈົ້າ​ລອດ."},{"vNo":"10 ","txt":"ແຕ່​ຂ້າພະເຈົ້າ​ຂໍ​ບອກ​ພວກ​ທ່ານ​ໄວ້​ເທົ່າ​ນີ້, ສິ່ງ​ໃດກໍຕາມທີ່​ພວກ​ທ່ານ​ກະທຳ​ກັບ​ຂ້າພະເຈົ້າ​ຫລັງຈາກນີ້ ຈະ​ເປັນ​ເງົາ​ຕາມ​ມາ​ເຖິງ​ພວກ​ທ່ານ​ພາຍຫລັງ."},{"vNo":"11 ","txt":"ແລະ ບັດ​ນີ້​ຂ້າພະເຈົ້າ​ຈະ​ອ່ານ​ພຣະ​ບັນຍັດ​ສ່ວນ​ທີ່​ຍັງ​ເຫລືອ​ຢູ່​ຂອງ​ພຣະ​ເຈົ້າ, ເພາະ​ຂ້າພະເຈົ້າ​ເຫັນ​ວ່າ​ມັນ​ບໍ່​ມີ​ຂຽນ​ໄວ້​ໃນ​ໃຈ​ຂອງ​ພວກ​ທ່ານ​ເລີຍ; ຂ້າພະເຈົ້າ​ເຫັນ​ວ່າ ພວກ​ທ່ານ​ໄດ້​ສຶກສາ ແລະ ສັ່ງສອນ​ຄວາມ​ຊົ່ວ​ຮ້າຍ​ເປັນ​ສ່ວນ​ໃຫຍ່ຕະຫລອດຊີວິດ​ຂອງ​ພວກ​ທ່ານ."},{"vNo":"12 ","txt":"ແລະ ບັດ​ນີ້, ຈົ່ງ​ຈື່​ຈຳ​ຄຳ​ທີ່​ຂ້າ​ພະ​ເຈົ້າ​ກ່າວ​ກັບ​ພວກ​ທ່ານ​ວ່າ: ເຈົ້າ​ບໍ່​ຄວນ​ເຮັດ​ຮູບ ຫລື ຄວັດ​ອັນ​ໃດ​ໄວ້​ສຳລັບ​ຕົນ​ເອງ, ຫລື ຮູບ​ສົມມຸດ​ສິ່ງ​ຂອງ​ອັນ​ໃດ​ໃນ​ສະ​ຫວັນ, ຫລື ສິ່ງ​ຂອງ​ໃນ​ແຜ່ນດິນ​ເບື້ອງ​ລຸ່ມ, ຫລື ສິ່ງ​ຂອງ​ຢູ່​ໃນ​ນ້ຳ​ໃຕ້​ແຜ່ນ​ດິນ."},{"vNo":"13 ","txt":"ແລະ ອີກ​ຢ່າງ​ໜຶ່ງ: ເຈົ້າຈະ​ບໍ່​ກາບ​ໄຫວ້​ມັນ, ຫລື ຮັບ​ໃຊ້​ມັນ; ເພາະວ່າ​ເຮົາພຣະ​ຜູ້​ເປັນ​ເຈົ້າອົງເປັນພຣະເຈົ້າ​ຂອງເຈົ້າເປັນພຣະ​ເຈົ້າທີ່​ອິດສາ, ຊຶ່ງຈະ​ມາ​ຢ້ຽມຢາມ​ຄວາມຊົ່ວ​ຮ້າຍ​ຂອງ​ບັນພະ​ບຸ​ລຸດ​ທັງ​ລູກ​ຫລານ, ຈົນ​ເຖິງ​ຄົນ​ລຸ້ນທີ​ສາມ ແລະ ທີ​ສີ່​ຂອງ​ພວກ​ເຂົາ​ທີ່​ກຽດ​ຊັງ​ເຮົາ;"},{"vNo":"14 ","txt":"ແລະ ຈະ​ສະ​ແດງ​ຄວາມ​ເມດ​ຕາ​ແກ່​ຫລາຍ​ພັນ​ຄົນ​ທີ່​ຮັກ​ເຮົາ ແລະ ຮັກສາ​ບັນຍັດ​ຂອງ​ເຮົາ."},{"vNo":"15 ","txt":"ເຈົ້າຈະ​ບໍ່​ໃຊ້​ພຣະ​ນາມ​ຂອງ​ພຣະ​ຜູ້​ເປັນ​ເຈົ້າອົງເປັນພຣະ​ເຈົ້າຂອງ​ເຈົ້າ​ໄປໃນທາງຊົ່ວຮ້າຍ; ເພາະ​ພຣະຜູ້​ເປັນ​ເຈົ້າຈະ​ບໍ່​ຖື​ວ່າ ຜູ້​ທີ່ໃຊ້​ພຣະ​ນາມ​ຂອງ​ພຣະ​ອົງ​ໄປໃນທາງຊົ່ວຮ້າຍບໍ່​ມີ​ຄວາມ​ຜິດ."},{"vNo":"16 ","txt":"ຈົ່ງ​ລະນຶກ​ເຖິງວັນ​ຊະບາ​ໂຕ, ແລະ ຮັກສາ​ມັນ​ໃຫ້​ສັກສິດ."},{"vNo":"17 ","txt":"ເຈົ້າຈົ່ງ​ເຮັດ​ວຽກ​ຫົກ​ມື້, ແລະ ເຮັດ​ວຽກ​ທັງ​ໝົດ​ຂອງ​ເຈົ້າ​ໃຫ້​ແລ້ວ;"},{"vNo":"18 ","txt":"ແຕ່​ມື້​ທີ​ເຈັດ, ວັນ​ຊະບາ​ໂຕ​ຂອງ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ເຈົ້າ, ເຈົ້າຈະ​ບໍ່​ທຳງານໃດໆ, ເຈົ້າພ້ອມ​ທັງ​ລູກ​ຊາຍຂອງເຈົ້າ, ທັງລູກ​ສາວ​ຂອງ​ເຈົ້າ, ພ້ອມ​ທັງ​ຄົນ​ໃຊ້ຜູ້​ຊາຍຂອງເຈົ້າ ແລະ ຄົນໃຊ້ຜູ້ຍິງ​ຂອງ​ເຈົ້າ, ທັງ​ຝູງງົວ​ຂອງ​ເຈົ້າ, ທັງຄົນ​ແປກ​ໜ້າ​ທີ່ຢູ່​ໃນ​ປະຕູ​ບ້ານ​ຂອງ​ເຈົ້າ;"},{"vNo":"19 ","txt":"ເພາະວ່າ​ພຣະຜູ້​ເປັນ​ເຈົ້າ​ໄດ້​ສ້າງ​ສະ​ຫວັນ ແລະ ແຜ່ນດິນ​ໂລກ, ແລະ ທະ​ເລ, ແລະ ທຸກ​ສິ່ງ​ທຸກ​ຢ່າງ ຢູ່​ໃນ​ນັ້ນພາຍ​ໃນ​ຫົກ​ມື້; ສະນັ້ນ ພຣະຜູ້​ເປັນ​ເຈົ້າຈຶ່ງ​ອວຍພອນ​ວັນ​ຊະບາ​ໂຕ, ແລະ ເຮັດ​ໃຫ້​ມັນສັກສິດ."},{"vNo":"20 ","txt":"ຈົ່ງ​ນັບຖື​ບິດາ​ມານ​ດາ​ຂອງ​ເຈົ້າ, ເພື່ອ​ວັນ​ເວລາ​ຂອງ​ເຈົ້າຈະ​ຍາວ​ນານ​ຢູ່​ໃນ​ແຜ່ນດິນ ຊຶ່ງພຣະຜູ້​ເປັນ​ເຈົ້າ ອົງ​ເປັນ​ພຣະ​ເຈົ້າຂອງ​ເຈົ້າປະທານ​ໃຫ້."},{"vNo":"21 ","txt":"ເຈົ້າຈະ​ບໍ່​ຂ້າ​ກັນ."},{"vNo":"22 ","txt":"ເຈົ້າຈະ​ບໍ່​ຫລິ້ນ​ຊູ້. ເຈົ້າຈະ​ບໍ່ລັກ."},{"vNo":"23 ","txt":"ເຈົ້າຈະ​ບໍ່​ເປັນ​ພະຍານ​ເທັດ ແລະ ຫາ​ຄວາມ​ໃສ່​ຄົນ​ບ້ານ​ໃກ້​ເຮືອນ​ຄຽງ​ຂອງ​ເຈົ້າ."},{"vNo":"24 ","txt":"ເຈົ້າຈະ​ບໍ່​ລັກ​ໂລບ​ເອົາບ້ານ​ເຮືອນ​ຂອງ​ເພື່ອນ​ບ້ານ​ຂອງ​ເຈົ້າ, ເຈົ້າຈະ​ບໍ່​ລັກ​ໂລບ​ເອົາ​ເມຍ​ຂອງ​ເພື່ອນ​ບ້ານ​ຂອງ​ເຈົ້າ, ຫລື ຄົນ​ໃຊ້​ຜູ້​ຊາຍຂອງເຂົາ, ຫລື ຄົນໃຊ້ຜູ້ຍິງ​ຂອງ​ເຂົາ, ຫລື ງົວ​ຂອງ​ເຂົາ, ຫລື ລໍ​ຂອງ​ເຂົາ, ຫລື ສິ່ງ​ຂອງ​ໃດໆ​ທີ່​ເປັນ​ຂອງ​ເພື່ອນ​ບ້ານ​ຂອງ​ເຈົ້າ."},{"vNo":"25 ","txt":"ແລະ ເຫດການ​ໄດ້ບັງ​ເກີດ​ຂຶ້ນຄື ຫລັງ​ຈາກ​ອະ​ບີ​ນາ​ໄດ​ກ່າ​ວຂໍ້ຄວາມ​ເຫລົ່າ​ນີ້​ຈົບ​ແລ້ວ ເພິ່ນ​ກໍ​ກ່າວ​ກັບ​ພວກ​ເຂົາ​ວ່າ: ພວກ​ທ່ານ​ໄດ້ສັ່ງສອນຜູ້​ຄົນ​ພວກ​ນີ້​ໃຫ້​ພວກ​ເຂົາ​ຍຶດຖື ແລະ ເຮັດ​ຕາມ​ສິ່ງ​ເຫລົ່າ​ນີ້​ທັງ​ໝົດ ເພື່ອ​ຈະ​ໄດ້​ຮັກສາ​ພຣະ​ບັນຍັດ​ເຫລົ່າ​ນີ້​ຫລື​ບໍ່?"},{"vNo":"26 ","txt":"ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ບໍ່​ເລີຍ; ເພາະວ່າ​ຖ້າ​ຫາກ​ພວກທ່ານ​ສັ່ງສອນ, ພຣະຜູ້​ເປັນ​ເຈົ້າຄົງ​ບໍ່​ໃຫ້​ຂ້າພະເຈົ້າອອກ​ມາ ແລະ ທຳນາຍ​ເຖິງ​ຄວາມ​ຊົ່ວກ່ຽວ​ກັບ​ຜູ້ຄົນ​ພວກ​ນີ້​ດອກ."},{"vNo":"27 ","txt":"ແລະ ບັດ​ນີ້ພວກ​ທ່ານ​ເວົ້າວ່າ ຄວາມ​ລອດ​ມາ​ເຖິງ​ໂດຍ​ທາງ​ກົດ​ຂອງ​ໂມ​ເຊ. ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ​ມັນ​ເປັນ​ການ​ເໝາະ​ສົມ​ທີ່​ພວກ​ທ່ານ​ຈະ​ຮັກສາ​ກົດ​ຂອງ​ໂມ​ເຊ​ໄວ້; ແຕ່​ຂ້າພະເຈົ້າກ່າວ​ກັບ​ພວກ​ທ່ານ​ວ່າ ເວລາ​ຈະ​ມາ​ເຖິງ​ເມື່ອ​ມັນ​ບໍ່​ສົມຄວນ​ທີ່​ຈະ​ຮັກສາ​ກົດ​ຂອງ​ໂມ​ເຊ​ອີກ​ຕໍ່​ໄປ."},{"vNo":"28 ","txt":"ແລະ ຍິ່ງ​ໄປ​ກວ່າ​ນັ້ນ, ຂ້າພະ​ເຈົ້າກ່າວ​ກັບ​ພວກ​ທ່ານ​ວ່າ, ຄວາມ​ລອດ​ບໍ່​ໄດ້​ມາ​ເຖິງ​ໂດຍ​ທາງ​ກົດ​ຂອງ​ໂມ​ເຊ​ແຕ່ຝ່າຍ​ດຽວ; ແລະ ຖ້າ​ຫາກ​ບໍ່​ແມ່ນ​ການ​ຊົດ​ໃຊ້ຊຶ່ງພຣະ​ເຈົ້າພຣະ​ອົງ​ເອງ​ຈະ​ກະທຳ​ໄປ​ເພື່ອ​ບາບ ແລະ ຄວາມ​ຊົ່ວ​ຮ້າຍ​ຂອງ​ມະນຸດ​ຂອງ​ພຣະ​ອົງ​ແລ້ວ, ພວກ​ເຂົາ​ກໍ​ຕ້ອງຕາຍຢ່າງ​ຫລີກ​ລ້ຽງ​ບໍ່​ໄດ້, ທັງໆ​ທີ່​ກົດ​ຂອງ​ໂມ​ເຊ​ມີ​ຢູ່."},{"vNo":"29 ","txt":"ແລະ ບັດ​ນີ້​ຂ້າພະເຈົ້າກ່າວ​ກັບ​ພວກ​ທ່ານ​ວ່າ ສົມຄວນ​ແລ້ວ​ທີ່​ຈະ​ມີ​ກົດ​ປະທານ​ໃຫ້​ລູກ​ຫລານ​ຂອງ​ອິດ​ສະ​ຣາ​ເອນ, ແທ້​ຈິງ​ແລ້ວ, ເປັນ​ກົດ​ທີ່​ເຄັ່ງ​ຄັດ​ທີ່​ສຸດ; ເພາະ​ພວກ​ເຂົາ​ເປັນ​ຄົນ​ແຂງຄໍ ແລະ ໄວທີ່ຈະເຮັດ​ຄວາມ​ຊົ່ວ​ຮ້າຍ, ແລະ ຊັກ​ຊ້າ​ທີ່​ຈະ​ລະນຶກ​ເຖິງ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ;"},{"vNo":"30 ","txt":"ດັ່ງນັ້ນ ຈຶ່ງ​ມີ​ກົດ​ປະທານ​ໃຫ້​ພວກ​ເຂົາ, ແທ້​ຈິງ​ແລ້ວ, ກົດ​ການ​ປະຕິບັດ ແລະ ພິທີການ​ອັນ​ເປັນ​ກົດ ຊຶ່ງພວກ​ເຂົາ​ຕ້ອງ​ຍຶດຖື​ຢ່າງ​ເຄັ່ງ​ຄັດ​ທຸກ​ມື້, ເພື່ອ​ໃຫ້​ພວກ​ເຂົາ​ລະນຶກ​ເຖິງ​ພຣະ​ເຈົ້າ ແລະ ໜ້າ​ທີ່ຂອງ​ພວກ​ເຂົາ​ຕໍ່​ພຣະ​ອົງ."},{"vNo":"31 ","txt":"ແຕ່​ຈົ່ງ​ເບິ່ງ, ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ, ທັງ​ໝົດ​ນີ້​ເປັນ​ແບບ​ໄວ້​ສຳລັບ​ສິ່ງ​ທີ່​ຈະ​ມາ​ເຖິງ."},{"vNo":"32 ","txt":"ແລະ ບັດ​ນີ້, ພວກ​ເຂົາ​ເຂົ້າ​ໃຈ​ກົດ​ເຫລົ່າ​ນີ້​ແລ້ວ​ບໍ? ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ, ບໍ່​ເລີຍ, ພວກ​ເຂົາ​ບໍ່​ເຂົ້າ​ໃຈ​ກົດ​ທຸກຄົນ; ແລະ ນີ້​ເພາະ​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ; ເພາະ​ວ່າ​ພວກ​ເຂົາ​ບໍ່​ເຂົ້າ​ໃຈ​ວ່າ ບໍ່​ມີ​ຜູ້​ໃດ​ເລີຍ​ຈະ​ລອດ​ໄດ້​ເວັ້ນ​ເສຍ​ແຕ່​ໂດຍ​ການ​ໄຖ່​ຂອງ​ພຣະ​ເຈົ້າ​ເທົ່າ​ນັ້ນ."},{"vNo":"33 ","txt":"ເພາະຈົ່ງ​ເບິ່ງ, ໂມ​ເຊ​ບໍ່​ໄດ້​ທຳນາຍ​ແກ່​ພວກ​ເຂົາ​ກ່ຽວ​ກັບ​ການສະ​ເດັດ​ມາ​ຂອງ​ພຣະ​ເມ​ຊີອາ, ແລະ​ວ່າພຣະ​ເຈົ້າຈະ​ໄຖ່​ຜູ້ຄົນ​ຂອງ​ພຣະ​ອົງ​ບໍ? ແທ້​ຈິງ​ແລ້ວ, ເຖິງ​ແມ່ນ​ວ່າ​ສາດສະດາ​ທຸກ​ຄົນ​ທີ່​ທຳນາຍ​ໄວ້ນັບ​ແຕ່​ການ​ເລີ່ມ​ຕົ້ນ​ຂອງ​ໂລກ​ມາ—ກໍ​ໄດ້​ເວົ້າ​ເຖິງ​ເລື່ອງ​ເຫລົ່າ​ນີ້​ບໍ່​ຫລາຍ​ກໍ​ໜ້ອຍ​ແມ່ນ​ບໍ?"},{"vNo":"34 ","txt":"ພວກ​ເພິ່ນ​ບໍ່​ໄດ້​ກ່າວ​ໄວ້​ບໍ​ວ່າ ພຣະ​ເຈົ້າພຣະ​ອົງ​ເອງ​ຈະ​ສະ​ເດັດ​ມາ​ໃນ​ບັນດາ​ລູກ​ຫລານ​ມະນຸດ, ແລະ ຮັບ​ເອົາ​ຮູບ​ລັກສະນະ​ຂອງ​ມະນຸດ, ແລະ ຈະ​ສະ​ເດັດ​ໄປ​ໂດຍ​ອຳນາດ​ອັນ​ຍິ່ງ​ໃຫຍ່​ຕາມ​ຜືນ​ແຜ່ນດິນ​ໂລກ?"},{"vNo":"35 ","txt":"ແທ້​ຈິງ​ແລ້ວ, ພວກ​ເພິ່ນ​ບໍ່​ໄດ້​ກ່າວ​ໄວ້​ບໍ​ວ່າ ພຣະ​ອົງ​ຈະ​ເຮັດ​ໃຫ້​ເກີດ​ການ​ຟື້ນ​ຄືນ​ຊີວິດ​ຂອງ​ຄົນ​ຕາຍ, ແລະ​ວ່າ​ພຣະ​ອົງ​ຈະ​ຖືກ​ຂົ່ມ​ເຫັງ ແລະ ຈະ​ທົນ​ຕໍ່​ຄວາມທຸກ​ທໍລະມານ?"}]}