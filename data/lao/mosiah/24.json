{"heading":"ອະມິວລອນ​ຂົ່ມ​ເຫັງ​ແອວ​ມາ ແລະ ຜູ້​ຄົນ​ຂອງ​ເພິ່ນ—ພວກ​ເຂົາ​ຈະ​ຖືກ​ປະຫານ​ຖ້າ​ຫາກ​ພວກ​ເຂົາ​ອະທິຖານ—ພຣະຜູ້​ເປັນ​ເຈົ້າ​ເຮັດ​ໃຫ້​ພາລະ​ແບກ​ຫາບ​ຂອງ​ພວກ​ເຂົາ​ເບົາບາງ​ລົງ—ພຣະ​ອົງ​ປົດ​ປ່ອຍ​ພວກ​ເຂົາ​ອອກ​ຈາກ​ການ​ເປັນ​ຂ້າ​ທາດ ແລະ ພວກ​ເຂົາ​ກັບ​ຄືນ​ໄປ​ຫາ​ເຊ​ລາ​ເຮັມລາ. ປະມານ 145–120 ປີ ກ່ອນ ຄ.ສ.","prevAbbr":"mosiah","prevNo":23,"nextAbbr":"mosiah","nextNo":25,"chapterTitle":"ໂມ​ໄຊ​ຢາ ໒໔","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະມິ​ວລອນ​ໄດ້​ເປັນ​ທີ່​ພໍ​ໃຈ​ໃນ​ສາຍຕາ​ຂອງ​ກະສັດ​ຂອງ​ຊາວ​ເລ​ມັນ; ດັ່ງນັ້ນ ກະສັດ​ຂອງ​ຊາວ​ເລ​ມັນ​ຈຶ່ງ​ໄດ້​ອະນຸຍາດ​ໃຫ້​ອະມິ​ວລອນ​ກັບ​ພີ່ນ້ອງ​ຂອງ​ລາວ​ເປັນ​ຜູ້​ສິດສອນ ແລະ ເປັນ​ຜູ້​ດູ​ແລ​ຜູ້ຄົນ​ຂອງ​ລາວ, ແທ້​ຈິງ​ແລ້ວ, ດູ​ແລ​ຜູ້ຄົນ​ທີ່ຢູ່​ໃນ​ແຜ່ນດິນ​ເຊັມລອນ, ແລະ ຢູ່​ໃນ​ແຜ່ນດິນ​ໄຊລຳ, ແລະ ໃນ​ແຜ່ນດິນ​ອະ​ມິວລອນ."},{"vNo":"2 ","txt":"ເພາະວ່າ​ຊາວ​ເລ​ມັນ​ໄດ້​ເຂົ້າ​ເປັນ​ເຈົ້າຂອງ​ແຜ່ນດິນ​ທັງ​ໝົດ; ດັ່ງນັ້ນ, ກະສັດ​ຂອງ​ຊາວ​ເລ​ມັນ​ຈຶ່ງ​ແຕ່ງຕັ້ງກະສັດ​ໄວ້​ເພື່ອ​ປົກຄອງ​ແຜ່ນດິນເຫລົ່ານັ້ນ​ທັງ​ໝົດ."},{"vNo":"3 ","txt":"ແລະ ບັດ​ນີ້ຊື່​ກະສັດ​ຂອງ​ຊາວ​ເລ​ມັນ​ຄື ເລ​ມັນ, ໂດຍ​ເອີ້ນ​ຕາມ​ຊື່​ບິດາ​ຂອງ​ເພິ່ນ; ແລະ ດ້ວຍ​ເຫດ​ນັ້ນ ເພິ່ນ​ຈຶ່ງ​ຖືກ​ເອີ້ນ​ວ່າ ກະສັດ​ເລ​ມັນ. ແລະ ເພິ່ນ​ໄດ້​ເປັນ​ກະສັດ​ປົກຄອງ​ຜູ້ຄົນ​ຢ່າງ​ຫລວງຫລາຍ."},{"vNo":"4 ","txt":"ແລະ ເພິ່ນ​ໄດ້​ແຕ່ງຕັ້ງພີ່ນ້ອງ​ຂອງ​ອະມິວລອນ​ໃຫ້​ເປັນ​ຜູ້​ສິດສອນ​ໃນ​ແຜ່ນດິນ​ທຸກບ່ອນທີ່​ຜູ້​ຄົນ​ຂອງ​ເພິ່ນ​ເປັນ​ເຈົ້າຂອງ; ແລະ ພາສາ​ຂອງ​ນີ​ໄຟ​ຈຶ່ງ​ເລີ່ມ​ຖືກ​ສິດ​ສອນ​ໃນ​ບັນດາ​ຜູ້ຄົນ​ທັງ​ໝົດ​ຂອງ​ຊາວ​ເລ​ມັນ."},{"vNo":"5 ","txt":"ແລະ ພວກ​ເຂົາ​ເປັນ​ມິດ​ທີ່​ດີ​ຕໍ່​ກັນ; ເຖິງ​ຢ່າງ​ໃດ​ກໍ​ຕາມ, ພວກ​ເຂົາ​ກໍ​ຍັງ​ບໍ່​ຮູ້ຈັກ​ພຣະ​ເຈົ້າ; ພີ່ນ້ອງ​ຂອງ​ອະມິວລອນ​ກໍ​ບໍ່​ໄດ້​ສິດສອນ​ຫຍັງ​ເລີຍ​ໃຫ້​ແກ່​ພວກ​ເຂົາ​ກ່ຽວ​ກັບ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ, ທັງ​ບໍ່​ໄດ້​ສິດສອນ​ກົດ​ຂອງ​ໂມ​ເຊ; ຫລື ບໍ່​ໄດ້​ສິດສອນ​ຄຳ​ເວົ້າຂອງ​ອະ​ບີ​ນາ​ໄດ​ແກ່​ພວກ​ເຂົາ​ເລີຍ;"},{"vNo":"6 ","txt":"ແຕ່​ພວກ​ເຂົາ​ສິດສອນ​ພວກ​ເຂົາ​ວ່າ​ພວກ​ເຂົາ​ຄວນ​ຮັກສາ​ບັນທຶກ​ຂອງ​ພວກ​ເຂົາ, ແລະ ໃຫ້​ພວກ​ເຂົາ​ຂຽນ​ຈົດ​ໝາຍ​ຫາ​ກັນ."},{"vNo":"7 ","txt":"ແລະ ຊາວ​ເລ​ມັນ​ເລີ່ມ​ຮັ່ງມີ​ເພີ່ມ​ຂຶ້ນ​ແນວ​ນັ້ນ, ແລະ ເລີ່ມ​ແລກ​ປ່ຽນ​ສິນຄ້າ​ຈາກ​ກັນ, ແລະ ຍິ່ງ​ໃຫຍ່​ຂຶ້ນ ແລະ ເລີ່ມ​ເປັນ​ຄົນ​ສະຫລາດ​ແກມ​ໂກງ, ແລະ ສະຫລາດ​ໃນ​ເລື່ອງ​ທາງ​ໂລກ, ແທ້​ຈິງ​ແລ້ວ ເປັນ​ຄົນ​ສະຫລາດ​ແກມ​ໂກງ​ຫລາຍ, ເບີກບານ​ໃນ​ຄວາມ​ຊົ່ວຮ້າຍ, ແລະ ການ​ປຸ້ນ​ສະດົມ​ຕ່າງໆ, ເວັ້ນ​ເສຍ​ແຕ່​ບໍ່​ໄດ້​ເຮັດ​ຢູ່​ໃນ​ບັນດາ​ພີ່ນ້ອງ​ຂອງ​ຕົນ​ເອງ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະມິວລອນ​ເລີ່ມ​ໃຊ້​ສິດອຳນາດ​ກັບ​ແອວ​ມາ ແລະ ພີ່ນ້ອງ​ຂອງ​ເພິ່ນ, ແລະ ເລີ່ມ​ຂົ່ມ​ເຫັງ​ເພິ່ນ, ແລະ ໃຫ້​ລູກ​ຫລານ​ຂອງ​ຕົນ​ຂົ່ມ​ເຫັງ​ລູກ​ຫລານ​ຂອງ​ເພິ່ນ."},{"vNo":"9 ","txt":"ເພາະ​ອະມິວລອນ​ຮູ້​ວ່າ​ແອວ​ມາ​ເຄີຍ​ເປັນ​ຜູ້​ໜຶ່​ງ​ໃນ​ພວກ​ປະ​ໂລຫິດ​ຂອງ​ກະສັດ, ແລະ ເພິ່ນ​ເປັນ​ຄົນ​ເຊື່ອ​ຖື​ໃນ​ຄຳ​ເວົ້າຂອງ​ອະ​ບີ​ນາ​ໄດ ແລະ ຖືກ​ຂັບ​ໄລ່​ອອກ​ໄປ​ຕໍ່ໜ້າ​ກະສັດ, ແລະ ດັ່ງນັ້ນ ລາວ​ຈຶ່ງ​ຄຽດ​ແຄ້ນ​ໃຫ້​ເພິ່ນ; ເຖິງ​ແມ່ນ​ວ່າ​ລາວ​ຂຶ້ນກັບ​ກະສັດ​ເລ​ມັນ​ກໍ​ຕາມ, ແຕ່​ລາວ​ກໍ​ຍັງ​ໃຊ້​ສິດອຳນາດ​ກັບ​ເພິ່ນ, ແລະ ໃຫ້​ເພິ່ນ​ເຮັດ​ວຽກ​ໜັກ, ແລະ ຈັດ​ນາຍ​ຄຸມ​ພວກ​ເຂົາ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ນີ້​ໄດ້​ຮັບ​ຄວາມທຸກ​ທໍລະມານ​ຢ່າງ​ໜັກ​ຈົນ​ເລີ່ມ​ຮ້ອງ​ທູນ​ຕໍ່​ພຣະ​ເຈົ້າຢ່າງ​ສຸດ​ກຳລັງ."},{"vNo":"11 ","txt":"ແລະ ອະມິວລອນ​ສັ່ງ​ໃຫ້​ພວກ​ນີ້​ຢຸດ​ການ​ຮ້ອງ​ທູນ; ແລະ ລາວ​ໄດ້​ວາງ​ນາຍ​ຍາມ​ໄວ້​ທຸກ​ດ້ານ​ເພື່ອ​ຄຸມພວກ​ເຂົາ, ຖ້າ​ເຫັນ​ຜູ້​ໃດ​ກໍ​ຕາມ​ເອີ້ນ​ຫາ​ພຣະ​ເຈົ້າ ຜູ້ນັ້ນຈະ​ຕ້ອງ​ຕາຍ."},{"vNo":"12 ","txt":"ແລະ ແອວ​ມາ​ກັບ​ຜູ້ຄົນ​ຂອງ​ເພິ່ນ​ບໍ່​ໄດ້​ຮ້ອງ​ທູນ​ຕໍ່ພຣະຜູ້​ເປັນ​ເຈົ້າ​ອົງເປັນພຣະ​ເຈົ້າຂອງ​ພວກ​ເຂົາ​ອອກ​ສຽງ, ແຕ່​ພວກ​ເຂົາ​ໄດ້​ທຸ້ມ​ເທໃຈ​ຂອງ​ພວກ​ເຂົາ​ແດ່ພຣະ​ອົງ; ແລະ ພຣະ​ອົງ​ຮູ້ຈັກ​ຄວາມ​ນຶກ​ຄິດ​ຂອງ​ໃຈ​ຂອງ​ພວກ​ເຂົາ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຸລະ​ສຽງ​ຂອງ​ພຣະຜູ້​ເປັນ​ເຈົ້າ​ໄດ້​ມາ​ເຖິງ​ພວກ​ເຂົາ​ໃນ​ທ່າມ​ກາງ​ຄວາມ​ທຸກ​ທໍລະມານ​ຂອງ​ພວກ​ເຂົາ, ມີ​ຄວາມ​ວ່າ: ຈົ່ງ​ເງີຍ​ໜ້າ​ຂຶ້ນ ແລະ ຈົ່ງ​ສະບາຍ​ໃຈ​ເຖີດ, ເພາະວ່າ​ເຮົາ​ຮູ້ຈັກ​ເຖິງ​ພັນທະ​ສັນຍາ​ທີ່​ພວກ​ເຈົ້າ​ເຮັດ​ໄວ້​ກັບ​ເຮົາ; ແລະ ເຮົາ​ຈະ​ເຮັດພັນທະ​ສັນຍາ​ກັບ​ຜູ້ຄົນຂອງ​ເຮົາ ເພື່ອ​ປົດ​ປ່ອຍ​ພວກ​ເຂົາ​ອອກ​ຈາກ​ການ​ເປັນ​ຂ້າ​ທາດ."},{"vNo":"14 ","txt":"ແລະ ເຮົາ​ຈະ​ໃຫ້​ພາລະ​ແບກ​ຫາບ​ຢູ່​ບ່າ​ຂອງ​ພວກ​ເຈົ້າ​ເບົາບາງ​ລົງ​ຈົນ​ວ່າ​ພວກ​ເຈົ້າບໍ່​ຮູ້ສຶກ​ວ່າ ມີ​ຫຍັງ​ຢູ່​ເທິງ​ຫລັງ​ເລີຍ ເຖິງ​ແມ່ນ​ໃນ​ຂະນະ​ທີ່​ພວກ​ເຈົ້າ​ເປັນ​ຂ້າ​ທາດ; ແລະ ເລື່ອງ​ນີ້​ເຮົາ​ຈະ​ເຮັດ​ໄປ​ເພື່ອ​ພວກ​ເຈົ້າຈະ​ໄດ້​ຢືນ​ເປັນ​ພະຍານ​ໃຫ້​ເຮົາ​ໃນ​ພາຍ​ໜ້າ, ແລະ ເພື່ອ​ພວກ​ເຈົ້າຈະ​ຮູ້ຈັກ​ຢ່າງ​ແນ່ນອນ​ວ່າ ເຮົາ​ຄື​ພຣະຜູ້​ເປັນ​ເຈົ້າ ອົງເປັນພຣະ​ເຈົ້າ, ໄດ້​ມາ​ຢ້ຽມຢາມ​ຜູ້ຄົນ​ຂອງ​ເຮົາ​ໃນ​ຄວາມທຸກ​ທໍລະມານ​ຂອງ​ພວ​ກ​ເຂົາ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພາລະ​ແບກ​ຫາບ​ຊຶ່ງຢູ່​ເທິງ​ບ່າ​ຂອງ​ແອວ​ມາ​ກັບ​ພີ່ນ້ອງ​ຂອງ​ເພິ່ນ​ຖືກ​ເຮັດ​ໃຫ້​ເບົາ​ບາງ​ລົງ; ແທ້​ຈິງ​ແລ້ວ, ພຣະຜູ້​ເປັນ​ເຈົ້າ​ໄດ້​ເພີ່ມ​ພະລັງ​ໃຫ້​ພວກ​ເຂົາ ເພື່ອ​ພວກ​ເຂົາ​ຈະ​ໄດ້​ທົນ​ຕໍ່​ພາລະ​ແບກ​ຫາບ​ຢ່າງ​ງ່າຍດາຍ, ແລະ ພວກ​ເຂົາ​ໄດ້​ຍອມ​ຮັບ​ຢ່າງ​ເບີກບານ​ມ່ວນ​ຊື່ນ ແລະ ດ້ວຍ​ຄວາມ​ອົດທົນ​ຕໍ່​ພຣະ​ປະສົງ​ທັງ​ໝົດ​ຂອງ​ພຣະ​ຜູ້​ເປັນ​ເຈົ້າ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສັດທາ ແລະ ຄວາມ​ອົດທົນ​ຂອງ​ພວກ​ເຂົາ​ນັ້ນ​ໃຫຍ່​ຫລວງ​ຈົນ​ວ່າ ສຸລະ​ສຽງ​ຂອງ​ພຣະຜູ້​ເປັນ​ເຈົ້າມາ​ຫາ​ພວກ​ເຂົາ​ອີກ, ມີ​ຄວາມ​ວ່າ: ຈົ່ງ​ສະບາຍ​ໃຈ​ເຖີດ, ເພາະວ່າ​ມື້​ອື່ນ​ນີ້ ເຮົາ​ຈະ​ມາ​ປົດ​ປ່ອຍ​ພວກ​ເຈົ້າອອກ​ຈາກ​ຄວາມ​ເປັນ​ຂ້າ​ທາດ​ແລ້ວ."},{"vNo":"17 ","txt":"ແລະ ພຣະ​ອົງ​ໄດ້​ກ່າວ​ກັບ​ແອວ​ມາ​ວ່າ: ເຈົ້າຈົ່ງ​ອອກ​ໜ້າ​ຜູ້​ຄົນ​ພວກນີ້​ໄປ, ແລະ ເຮົາ​ຈະ​ໄປ​ກັບ​ເຈົ້າ ແລະ ຈະ​ປົດ​ປ່ອຍ​ຜູ້​ຄົນ​ພວກນີ້​ອອກ​ຈາກ​ຄວາມ​ເປັນ​ຂ້າ​ທາດ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ຕອນ​ກາງຄືນ ແອວ​ມາ​ກັບ​ຜູ້ຄົນ​ຂອງ​ເພິ່ນ​ໄດ້​ເຕົ້າ​ໂຮມ​ຝູງ​ສັດ ແລະ ພືດ​ພັນ​ຂອງ​ພວກ​ເຂົາ​ໄວ້; ແທ້​ຈິງ​ແລ້ວ, ແມ່ນແຕ່ຕະຫລອດທັງຄືນທີ່ພວກເຂົາໄດ້ເຕົ້າ​ໂຮມ​ຝູງສັດ​ຂອງ​ພວກເຂົາ​ເຂົ້າກັນ."},{"vNo":"19 ","txt":"ແລະ ໃນ​ຕອນ​ເຊົ້າ ພຣະຜູ້​ເປັນ​ເຈົ້າ​ເຮັດ​ໃຫ້​ຊາວ​ເລ​ມັນ​ນອນ​ຫລັບ​ສະໜິດ, ແທ້​ຈິງ​ແລ້ວ, ແລະ ພວກ​ຫົວໜ້າ​ງານ​ທັງ​ໝົດ​ກໍ​ນອນ​ຫລັບ​ຢ່າງ​ສະໜິດ."},{"vNo":"20 ","txt":"ແລະ ແອວ​ມາ​ກັບ​ຜູ້ຄົນ​ຂອງ​ເພິ່ນ​ໄດ້​ເດີນທາງ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ໃຊ້​ເວລາ​ເດີນທາງ​ໝົດ​ມື້ ແລ້ວ​ຈຶ່ງ​ໄດ້​ຕັ້ງຜ້າ​ເຕັ້ນຂຶ້ນຢູ່​ໃນ​ຮ່ອມພູ​ບ່ອນ​ໜຶ່ງ ແລະ ຕັ້ງຊື່​ຮ່ອມພູນັ້ນວ່າ ແອວ​ມາ, ເພາະວ່າ​ເພິ່ນໄດ້​ນຳ​ທາງ​ພວກ​ເຂົາ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"21 ","txt":"ແທ້​ຈິງ​ແລ້ວ, ແລະ ຢູ່​ໃນ​ຮ່ອມພູ​ແອວ​ມານັ້ນ ພວກ​ເຂົາ​ໄດ້​ທຸ້ມ​ເທ​ຄວາມ​ຂອບ​ພຣະ​ໄທ​ຂອງ​ພວກ​ເຂົາ​ແດ່ ພຣະຜູ້​ເປັນ​ເຈົ້າເພາະພຣະ​ອົງ​ໄດ້​ເມດ​ຕາ​ພວກ​ເຂົາ, ແລະ ເຮັດ​ໃຫ້​ພາລະ​ແບກ​ຫາບ​ຂອງ​ພວກ​ເຂົາ​ເບົາບາງ​ລົງ, ແລະ ປົດ​ປ່ອຍ​ພວກ​ເຂົາ​ອອກ​ຈາກ​ຄວາມ​ເປັນ​ຂ້າ​ທາດ; ເພາະວ່າ​ພວກ​ເຂົາ​ເຄີຍ​ໄດ້​ຢູ່​ໃນ​ຄວາມ​ເປັນ​ຂ້າ​ທາດມາ, ແລະ ບໍ່​ມີ​ຜູ້​ໃດ​ຈະ​ປົດ​ປ່ອຍ​ພວກ​ເຂົາ​ໄດ້​ນອກ​ຈາກ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ."},{"vNo":"22 ","txt":"ແລະ ພວກ​ເຂົາ​ໄດ້​ຖະຫວາຍ​ຄວາມ​ຂອບ​ພຣະ​ໄທ​ແດ່​ພຣະ​ເຈົ້າ, ແທ້​ຈິງ​ແລ້ວ, ພວກ​ຜູ້​ຊາຍຂອງພວກເຂົາ ແລະ ພວກ​ຜູ້ຍິງຂອງພວກເຂົາ ແລະ ພວກ​ເດັກ​ນ້ອຍ​ທັງ​ໝົດ​ຂອງ​ພວກ​ເຂົາ​ທີ່​ເວົ້າ​ໄດ້, ໄດ້​ສົ່ງ​ສຽງ​ສັນລະ​ເສີນ​ພຣະ​ເຈົ້າຂອງ​ພວກ​ເຂົາ."},{"vNo":"23 ","txt":"ແລະ ບັດ​ນີ້ພຣະຜູ້​ເປັນ​ເຈົ້າ​ໄດ້​ກ່າ​ວກັບ​ແອວ​ມາ​ວ່າ: ເຈົ້າຈົ່ງ​ຟ້າວ​ໜີ​ອອກ​ຈາກ​ແຜ່ນດິນ​ນີ້​ໄປ​ພ້ອມ​ທັງຜູ້ຄົນພວກນີ້ ເພາະວ່າ​ຊາວ​ເລ​ມັນ​ຕື່ນ​ແລ້ວ ແລະ ໄດ້​ຕິດຕາມ​ພວກ​ເຈົ້າມາ; ສະນັ້ນ ໃຫ້​ພວກເຈົ້າອອກ​ຈາກ​ແຜ່ນດິນ​ນີ້, ແລະ ເຮົາ​ຈະ​ຢຸດ​ຊາວ​ເລ​ມັນ​ໄວ້​ໃນ​ຮ່ອມ​ພູ​ນີ້ ເພື່ອ​ພວກ​ເຂົາ​ຈະ​ບໍ່​ຕິດ​ຕາມ​ຜູ້​ຄົນ​ພວກ​ນີ້ໄປ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ອອກ​ໄປ​ຈາກ​ຮ່ອມພູນັ້ນ ແລະ ໄດ້​ອອກ​ເດີນທາງ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"25 ","txt":"ຫລັງ​ຈາກ​ພວກ​ເຂົາ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ເປັນ​ເວລາ​ສິບ​ສອງ​ມື້ ພວກ​ເຂົາ​ກໍ​ມາ​ຮອດ​ແຜ່ນດິນ​ເຊ​ລາ​ເຮັມລາ; ແລະ ກະສັດ​ໂມ​ໄຊ​ຢາ​ໄດ້​ຕ້ອນຮັບ​ພວກ​ເຂົາ​ດ້ວຍ​ຄວາມ​ຊື່ນ​ຊົມ."}]}