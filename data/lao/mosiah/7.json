{"heading":"ອຳ​ໂມນ​ພົບ​ພໍ້​ແຜ່ນດິນ​ລີ​ໄຮ-ນີ​ໄຟ ຊຶ່ງ​ລິມ​ໄຮ​ເປັນ​ກະສັດ​ຢູ່​ທີ່​ນັ້ນ—ຜູ້ຄົນ​ຂອງ​ລິມ​ໄຮ​ເປັນ​ຂ້ອຍ​ຂ້າ​ຂອງ​ຊາວ​ເລ​ມັນ—ລິມ​ໄຮ​ທົບ​ທວນ​ປະຫວັດ​ສາດ​ຂອງ​ເພິ່ນ—ສາດສະ​ດາ (ອະ​ບີ​ນາ​ໄດ) ໄດ້​ເປັນ​ພະ​ຍານ​ວ່າ ພຣະ​ຄຣິດ​ຄື​ພຣະ​ເຈົ້າຂອງ​ທຸກ​ສິ່ງ—ຜູ້​ທີ່​ຫວ່ານ​ຄວາມ​ສົກກະປົກ​ຈະ​ເກັບ​ກ່ຽວ​ແກບ​ຂອງ​ມັນ​ໃນ​ລົມ​ບ້າໝູ, ແລະ ຜູ້​ທີ່​ໝັ້ນ​ໃຈ​ໃນ​ພຣະຜູ້​ເປັນ​ເຈົ້າຈະ​ໄດ້​ຮັບ​ການ​ປົດ​ປ່ອຍ. ປະມານ 121 ປີ ກ່ອນ ຄ.​ສ.​","prevAbbr":"mosiah","prevNo":6,"nextAbbr":"mosiah","nextNo":8,"chapterTitle":"ໂມ​ໄຊ​ຢາ ໗","verses":[{"vNo":"1 ","txt":"ແລະ ບັດ​ນີ້, ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ກະສັດ​ໂມ​ໄຊ​ຢາ​ໄດ້​ຢູ່​ຢ່າງ​ສັນຕິ​ສຸກ​ຕິດ​ຕໍ່​ກັນ​ເປັນ​ເວລາ​ສາມ​ປີ, ເພິ່ນ​ຈຶ່ງ​ປາ​ຖະໜາ​ຢາກ​ຮູ້ຈັກ​ກ່ຽວ​ກັບ​ຜູ້ຄົນ​ທີ່​ຂຶ້ນ​ໄປ​ໃນ​ແຜ່ນດິນ​ລີ​ໄຮ-​ນີ​ໄຟ, ຫລື​ວ່າ​ຢູ່​ໃນ​ເມືອງ​ລີ​ໄຮ-ນີ​ໄຟ, ເພາະ​ວ່າ​ຜູ້ຄົນ​ຂອງ​ເພິ່ນ​ບໍ່​ໄດ້​ຍິນ​ຂ່າວ​ຄາວ​ອັນ​ໃດ​ຈາກ​ພວກ​ເຂົາ​ເລີຍ ນັບ​ຕັ້ງ​ແຕ່​ເວລາ​ທີ່​ພວກ​ເຂົາ​ໜີ​ຈາກ​ເຊ​ລາ​ເຮັມ​ລາ​ໄປ, ສະນັ້ນ, ຜູ້ຄົນ​ຂອງ​ເພິ່ນ​ຈຶ່ງ​ເຮັດ​ໃຫ້​ເພິ່ນ​ເມື່ອຍ​ໃຈ​ໃນ​ການ​ລົບ​ກວນ​ຂອງ​ພວກ​ເຂົາ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ກະສັດ​ໂມ​ໄຊ​ຢາ​ໄດ້​ໃຫ້​ຊາຍ​ສະກັນ​ສິບ​ຫົກ​ຄົນ​ຂຶ້ນ​ໄປ​ຍັງ​ແຜ່ນດິນ​ລີ​ໄຮ-ນີ​ໄຟ ເພື່ອ​ສືບ​ຖາມ​ກ່ຽວ​ກັບ​ພີ່ນ້ອງ​ຂອງ​ຕົນ."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມື້​ຕໍ່​ມາ​ພວກ​ເຂົາ​ເລີ່ມ​ຂຶ້ນ​ໄປ​ໂດຍ​ມີ​ຄົນ​ຜູ້​ໜຶ່ງ​ຊື່​ວ່າ​ອຳ​ໂມນ​ໄປ​ນຳ, ລາວ​ເປັນ​ຄົນ​ແຂງ​ແຮງ ແລະ ມີ​ພະລັງ ຊຶ່ງ​ເປັນ​ເຊື້ອ​ສາຍ​ຂອງ​ເຊ​ລາ​ເຮັມລາ, ແລະ ລາວ​ເປັນ​ຫົວ​ໜ້າ​ຂອງ​ຄົນ​ພວກ​ນັ້ນ."},{"vNo":"4 ","txt":"ແລະ ບັດ​ນີ້, ພວກ​ເຂົາ​ບໍ່​ຮູ້​ຫົນທາງ​ທີ່​ຈະ​ໄປ​ໃນ​ຖິ່ນ​ແຫ້ງແລ້ງ​ກັນດານ ເພື່ອ​ຈະ​ຂຶ້ນ​ໄປ​ຫາ​ແຜ່ນດິນ​ລີ​ໄຮ-ນີ​ໄຟ; ດັ່ງນັ້ນ, ພວກ​ເຂົາ​ຈຶ່ງ​ຊັດເຊ​ພະເນຈອນ​ໄປ​ໃນ​ຖິ່ນ​ແຫ້ງແລ້ງ​ກັນດານ​ເປັນ​ເວລາ​ສີ່​ສິບ​ມື້​ທີ່​ພວກ​ເຂົາ​ໄດ້​ໄປ​ແບບ​ນັ້ນ."},{"vNo":"5 ","txt":"ເວລາ​ທີ່​ພວກ​ເຂົາ​ໄປ​ແບບ​ນັ້ນ​ຢູ່​ເປັນ​ເວລາ​ສີ່​ສິບ​ມື້ ພວກ​ເຂົາ​ໄດ້​ມາ​ເຖິງ​ເນີນ​ພູ​ໜ່ວຍ​ໜຶ່ງ ຊຶ່ງ​ຢູ່​ທາງ​ເໜືອ​ຂອງ​ແຜ່ນດິນ​ໄຊ​ລຳ, ແລ້ວ​ພວກ​ເຂົາ​ຈຶ່ງ​ໄດ້​ຕັ້ງ​ຜ້າ​ເຕັ້ນ​ຂຶ້ນ​ຢູ່​ທີ່​ນັ້ນ."},{"vNo":"6 ","txt":"ແລະ ອຳ​ໂມນ​ໄດ້​ພາ​ພີ່ນ້ອງ​ຜູ້​ທີ່​ມາ​ນຳ​ລາວ​ໄປ​ນຳ​ສາມ​ຄົນ, ແລະ ຊື່​ຂອງ​ພວກ​ເຂົາ​ຄື ອາ​ມາ​ລະ​ໄຄ, ເຮ​ເລັມ, ແລະ ເຮັມ, ແລະ ພວກ​ເຂົາ​ໄດ້​ລົງ​ໄປ​ຫາ​ແຜ່ນດິນ​ນີ​ໄຟ."},{"vNo":"7 ","txt":"ແລະ ຈົ່ງ​ເບິ່ງ, ພວກ​ເຂົາ​ໄດ້​ພົບ​ກັບ​ກະສັດ​ຜູ້​ປົກຄອງ​ຜູ້ຄົນຢູ່​ໃນ​ແຜ່ນດິນ​ນີ​ໄຟ, ແລະ ໃນ​ແຜ່ນດິນ​ໄຊ​ລຳ; ແລະ ພວກ​ເຂົາ​ຖືກ​ທະຫານ​ອາລັກຂາ​ຂອງ​ກະສັດ​ລ້ອມ​ໄວ້, ແລະ ຖືກ​ຈັບ​ມັດ​ສອກ​ໄວ້​ແລ້ວ​ນຳ​ເອົາ​ໄປ​ເຂົ້າ​ຄຸກ."},{"vNo":"8 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອ​ພວກ​ເຂົາ​ຢູ່​ໃນ​ຄຸກ​ໄດ້​ສອງ​ມື້ ພວກ​ເຂົາ​ກໍ​ຖືກ​ນຳໄປ​ຢູ່​ຕໍ່ໜ້າ​ກະສັດ ແລະ ເຊືອກ​ມັດ​ພວກ​ເຂົາ​ໄດ້​ຖືກ​ແກ້​ອອກ; ແລະ ພວກ​ເຂົາ​ໄດ້​ຢືນ​ຢູ່​ຕໍ່ໜ້າ​ກະສັດ ແລະ ໄດ້​ຮັບ​ອະນຸຍາດ​ໃຫ້​ຕອບ​ຄຳ​ຖາມ ຊຶ່ງ​ກະສັດ​ຈະ​ຖາມ​ພວກ​ເຂົາ."},{"vNo":"9 ","txt":"ແລະ ເພິ່ນ​ກ່າວ​ກັບ​ພວກ​ເຂົາ​ວ່າ: ຈົ່ງ​ເບິ່ງ, ເຮົາ​ຄືລິມ​ໄຮ, ລູກ​ຊາຍ​ຂອງ​ໂນ​ອາ, ຜູ້​ເປັນ​ລູກ​ຊາຍ​ຂອງ​ຊີ​ນິບ, ຜູ້​ຂຶ້ນ​ມາ​ຈາກ​ແຜ່ນດິນ​ເຊ​ລາ​ເຮັມ​ລາ ເພື່ອ​ຮັບ​ເອົາ​ແຜ່ນດິນ​ນີ້​ມາ​ເປັນ​ມູນ​ມໍລະດົກ ຊຶ່ງ​ເປັນ​ແຜ່ນດິນຂອງ​ບັນພະບຸລຸດ​ຂອງ​ພວກ​ເຮົາ, ແລະ ຖືກ​ແຕ່ງຕັ້ງ​ໃຫ້​ເປັນ​ກະສັດ​ໂດຍ​ສຽງ​ຂອງ​ຜູ້ຄົນ."},{"vNo":"10 ","txt":"ແລະ ບັດ​ນີ້, ເຮົາ​ປາ​ຖະ​ໜາ​ຢາກ​ຮູ້​ວ່າເປັນ​ດ້ວຍ​ເຫດ​ໃດພວກ​ເຈົ້າ​ຈຶ່ງ​ບັງອາດ​ເຂົ້າ​ມາ​ໃກ້​ກຳແພງເມືອງ​ຕອນ​ທີ່​ເຮົາ​ກັບ​ທະຫານ​ອາລັກຂາ​ຂອງ​ເຮົາ​ຢູ່​ນອກ​ກຳແພງ​ເມືອງ?"},{"vNo":"11 ","txt":"ແລະ ບັດ​ນີ້ເຮົາ​ຈະ​ປ່ອຍ​ໃຫ້​ພວກ​ເຈົ້າ​ມີ​ຊີວິດ​ຢູ່​ເພາະວ່າ​ເຮົາ​ຈະ​ໄດ້​ສອບ​ສວນ​ພວກ​ເຈົ້າ, ຖ້າ​ບໍ່​ດັ່ງນັ້ນເຮົາ​ກໍ​ຄົງ​ໃຫ້​ທະຫານ​ຂອງເຮົາຂ້າພວກເຈົ້າເສຍ​ແລ້ວ. ພວກ​ເຈົ້າ​ຖືກ​ອະນຸຍາດ​ໃຫ້​ເວົ້າ."},{"vNo":"12 ","txt":"ແລະ ບັດ​ນີ້, ອຳ​ໂມນ​ເຫັນ​ວ່າ​ລາວ​ໄດ້​ຮັບ​ອະນຸຍາດ​ໃຫ້​ເວົ້າ​ແລ້ວ, ລາວ​ຈຶ່ງ​ອອກ​ໄປ ແລະ ກົ້ມ​ຫົວ​ລົງ​ຕໍ່ໜ້າ​ກະສັດ; ແລະ ເວລາ​ເງີຍ​ໜ້າ​ຂຶ້ນ ລາວ​ກໍ​ກ່າວ​ວ່າ: ໂອ້ ກະສັດ​ເອີຍ ຂ້າ​ນ້ອຍ​ຮູ້ສຶກ​ຂອບ​ພຣະ​ໄທ​ຢູ່​ຕໍ່​ພຣະ​ພັກ​ຂອງ​ພຣະ​ເຈົ້າ​ຢ່າງ​ລົ້ນ​ເຫລືອ​ທີ່​ຍັງ​ມີ​ຊີວິດ​ຢູ່, ແລະ ໄດ້​ຮັບ​ອະນຸຍາດ​ໃຫ້​ເວົ້າ ແລະ ຂ້ານ້ອຍ​ຈະ​ພະຍາ​ຍາມ​ເວົ້າ​ດ້ວຍ​ຄວາມ​ອາດ​ຫານ;"},{"vNo":"13 ","txt":"ເພາະວ່າ​ຂ້ານ້ອຍ​ໝັ້ນ​ໃຈ​ວ່າ ຖ້າ​ຫາກ​ທ່ານ​ຮູ້ຈັກ​ຂ້ານ້ອຍ ທ່ານ​ຄົງ​ບໍ່​ປ່ອຍ​ໃຫ້​ຂ້ານ້ອຍ​ຖືກ​ມັດ​ສອກ​ຢູ່​ແບບ​ນີ້. ເພາະວ່າ​ຂ້ານ້ອຍ​ຄື​ອຳ​ໂມນ, ແລະ ເປັນ​ເຊື້ອສາຍ​ຂອງ​ເຊ​ລາ​ເຮັມ​ລາ, ແລະ ຂຶ້ນ​ມາ​ຈາກ​ແຜ່ນດິນ​ເຊ​ລາ​ເຮັມ​ລາ, ເພື່ອ​ສອບ​ຖາມ​ຄວາມສຸກ​ທຸກ​ຂອງ​ພີ່ນ້ອງ​ຂອງ​ພວກ​ເຮົາ, ຜູ້​ຊຶ່ງ​ຊີ​ນິບ​ພາ​ຂຶ້ນ​ມາ​ຈາກ​ແຜ່ນດິນ​ນັ້ນ."},{"vNo":"14 ","txt":"ແລະ ບັດ​ນີ້, ເຫດການ​ໄດ້​ບັງເກີດ​ຂຶ້ນ​ຄື ຫລັງ​ຈາກ​ລິມ​ໄຮ​ໄດ້​ຍິນ​ຄຳ​ເວົ້າ​ຂອງ​ອຳ​ໂມນ​ແລ້ວ, ເພິ່ນ​ກໍ​ມີ​ຄວາມ​ຍິນ​ດີ​ຢ່າງ​ຍິ່ງ, ແລະ ເວົ້າ​ວ່າ: ບັດ​ນີ້, ເຮົາ​ຮູ້ຈັກ​ແນ່ນອນ​ແລ້ວ​ວ່າພີ່ນ້ອງ​ຂອງ​ເຮົາ​ຜູ້​ຢູ່​ໃນ​ແຜ່ນດິນ​ເຊ​ລາ​ເຮັມ​ລາ​ຍັງ​ມີ​ຊີວິດ​ຢູ່. ແລະ ບັດ​ນີ້ເຮົາ​ຈະປິ​ຕິ​ຍິນ​ດີ; ແລະ ມື້ອື່ນ​ເຊົ້າ​ເຮົາ​ຈະ​ໃຫ້​ຜູ້ຄົນ​ຂອງ​ເຮົາ​ປິ​ຕິ​ຍິນ​ດີ​ນຳ​ອີກ."},{"vNo":"15 ","txt":"ຈົ່ງ​ເບິ່ງ, ພວກ​ເຮົາ​ໄດ້​ເປັນ​ຂ້ອຍ​ຂ້າ​ຂອງ​ຊາວ​ເລ​ມັນ, ແລະ ຖືກ​ເກັບ​ພາສີ​ດ້ວຍ​ອັດຕາ​ສູງ​ຈົນ​ວ່າ​ທົນ​ບໍ່​ໄດ້. ແລະ ບັດ​ນີ້, ຈົ່ງ​ເບິ່ງ​ພີ່​ນ້ອງ​ຂອງ​ພວກ​ເຮົາ​ຈະ​ປົດ​ປ່ອຍ​ພວກ​ເຮົາ​ໃຫ້​ພົ້ນ​ຈາກ​ຄວາມ​ເປັນ​ທາດ ແລະ ພົ້ນ​ຈາກ​ກຳ​ມື​ຂອງ​ຊາວ​ເລ​ມັນ, ພວກ​ເຮົາ​ຈະ​ເປັນ​ທາດ​ຂອງ​ຊາວ​ນີ​ໄຟ​ດີ​ກວ່າ​ຈະ​ເສຍ​ຊ່ອຍ​ໃຫ້​ແກ່​ກະສັດ​ຂອງ​ຊາວ​ເລ​ມັນ."},{"vNo":"16 ","txt":"ແລະ ບັດ​ນີ້ກະ​ສັດ​ລິມ​ໄຮ​ໄດ້​ສັ່ງ​ທະ​ຫານ​ອາ​ລັກ​ຂາ​ຂອງ​ເພິ່ນ​ບໍ່​ໃຫ້​ຜູກ​ສອກ​ອຳ​ໂມນ​ກັບ​ພີ່​ນ້ອງ​ຂອງ​ລາວ​ອີກ​ຕໍ່​ໄປ, ແຕ່​ໄດ້​ສັ່ງ​ໃຫ້​ພວກ​ທະ​ຫານ​ໄປ​ຫາ​ເນີນ​ພູ ຊຶ່ງ​ຢູ່​ທາງ​ເໜືອ​ຂອງ​ເມືອງ​ໄຊ​ລຳ ເພື່ອ​ນຳ​ເອົາ​ພີ່​ນ້ອງ​ຄົນ​ອື່ນໆ​ຂອງ​ລາວ​ເຂົ້າ​ມາ​ໃນ​ເມືອງເພື່ອ​ຈະ​ໄດ້​ກິນ​ດື່ມ ແລະ ພັກຜ່ອນ​ຈາກ​ການ​ເດີນທາງ​ຂອງ​ພວກ​ເຂົາ; ເພາະ​ພວກ​ເຂົາ​ໄດ້​ທົນ​ທຸກທໍລະມານ​ຫລາຍ; ພວກເຂົາໄດ້ທົນກັບຄວາມຫິວ, ຄວາມກະຫາຍ, ແລະ ອິດເມື່ອຍ."},{"vNo":"17 ","txt":"ແລະ ບັດ​ນີ້, ເຫດການ​ໄດ້​ບັງເກີດ​ຂຶ້ນ​ໃນ​ມື້ຕໍ່ມາ​ຄື ກະສັດ​ລິມ​ໄຮ​ໄດ້​ອອກ​ປະກາດ​ໄປ​ໃນ​ບັນດາ​ຜູ້ຄົນຂອງ​ເພິ່ນ​ທັງ​ໝົດ, ເພື່ອ​ພວກ​ເຂົາ​ຈະ​ໄດ້​ມາ​ເຕົ້າໂຮມ​ກັນ​ທີ່​ພຣະ​ວິຫານ ເພື່ອ​ໃຫ້​ທຸກ​ຄົນ​ໄດ້​ຍິນ​ຄຳ​ເວົ້າ​ຂອງ​ເພິ່ນ."},{"vNo":"18 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອ​ຄົນ​ທັງຫລາຍ​ໄດ້​ມາ​ເຕົ້າໂຮມ​ກັນ​ແລ້ວ ເພິ່ນ​ຈຶ່ງ​ໄດ້​ເວົ້າ​ກັບ​ພວກ​ເຂົາ​ຢ່າງ​ຮອບ​ຄອບ, ມີ​ຄວາມ​ວ່າ: ໂອ້ ພວກ​ທ່ານຜູ້ຄົນ​ຂອງ​ຂ້າພະເຈົ້າ, ຈົ່ງ​ເງີຍ​ໜ້າ​ຂຶ້ນ ແລະ ສະບາຍ​ໃຈ​ເຖີດ; ເພາະ​ຈົ່ງ​ເບິ່ງ, ເວລາ​ມາ​ເຖິງ​ແລ້ວ ຫລື ມັນ​ຍັງ​ຢູ່​ບໍ່​ໄກ​ເທົ່າໃດ​ທີ່​ພວກ​ເຮົາ​ຈະ​ບໍ່​ໄດ້​ຢູ່​ໃຕ້​ອຳນາດ​ຂອງ​ສັດຕູ​ຂອງ​ພວກ​ເຮົາ​ອີກ​ຕໍ່​ໄປ; ທັງໆທີ່​ພວກ​ເຮົາ​ດີ້ນຮົນ​ຢ່າງ​ບໍ່​ໄດ້​ຮັບ​ຜົນ​ມາ​ຫລາຍ​ເທື່ອ​ແລ້ວ; ເຖິງ​ຢ່າງໃດ​ກໍ​ຕາມ, ຂ້າພະເຈົ້າ​ຍັງ​ວາງໃຈ​ວ່າພວກ​ເຮົາ​ຕ້ອງ​ດີ້ນຮົນ​ຕໍ່​ໄປ​ເພື່ອ​ຈະ​ໄດ້​ຮັບ​ຜົນ."},{"vNo":"19 ","txt":"ດັ່ງນັ້ນ, ຈົ່ງ​ເງີຍ​ໜ້າ​ຂຶ້ນ​ເຖີດ ແລະ ປິ​ຕິ​ຍິນ​ດີ ແລະ ໝັ້ນ​ໃຈ​ໃນ​ພຣະ​ເຈົ້າ, ຊຶ່ງ​ໃນ​ພຣະ​ເຈົ້າ​ອົງ​ນັ້ນຜູ້​ເປັນ​ພຣະ​ເຈົ້າ​ຂອງ​ອັບ​ຣາ​ຮາມ, ແລະ ອີ​ຊາກ, ແລະ ຢາ​ໂຄບ, ແລະ ພຣະ​ເຈົ້າ​ອົງນັ້ນ​ແຫລະຜູ້ນຳ​ພາ​ລູກ​ຫລານ​ຂອງ​ອິດ​ສະ​ຣາ​ເອນ​ອອກ​ມາ​ຈາກ​ແຜ່ນດິນ​ເອ​ຢິບ, ແລະ ຊ່ອຍ​ໃຫ້​ພວກ​ເຂົາ​ຍ່າງ​ຜ່ານ​ທະເລ​ແດງ​ເທິງ​ແຜ່ນດິນ​ແຫ້ງ​ໄປ, ແລະ ລ້ຽງ​ພວກ​ເຂົາ​ດ້ວຍ​ມາ​ນາ​ເພື່ອ​ພວກ​ເຂົາ​ຈະ​ບໍ່​ຕາຍ​ຢູ່​ໃນ​ຖິ່ນ​ແຫ້ງແລ້ງ​ກັນດານ; ແລະ ມີ​ອີກ​ຫລາຍ​ສິ່ງ​ຫລາຍ​ຢ່າງ​ທີ່​ພຣະ​ອົງ​ໄດ້​ເຮັດ​ເພື່ອ​ພວກ​ເຂົາ."},{"vNo":"20 ","txt":"ແລະ ອີກ​ເທື່ອໜຶ່ງ, ພຣະ​ເຈົ້າ​ອົງ​ດຽວ​ກັນ​ນັ້ນທີ່​ໄດ້​ນຳພາ​ບັນພະບຸລຸດ​ຂອງ​ພວກ​ເຮົາ​ອອກ​ຈາກ​ແຜ່ນດິນ​ເຢຣູ​ຊາເລັມ ແລະ ໄດ້​ຮັກສາ ແລະ ປົກ​ປ້ອງ​ຜູ້ຄົນຂອງ​ພຣະ​ອົງ​ຈົນ​ເຖິງ​ປະຈຸ​ບັນ​ນີ້; ແລະ ຈົ່ງ​ເບິ່ງ, ເປັນ​ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຮົາ ພຣະ​ອົງ​ຈຶ່ງ​ພາ​ພວກ​ເຮົາ​ມາ​ຫາ​ການ​ເປັນ​ຂ້າ​ທາດ."},{"vNo":"21 ","txt":"ແລະ ທ່ານທັງຫລາຍ​ເປັນ​ພະຍານ​ໃນ​ມື້ນີ້, ວ່າ​ຊີ​ນິບ, ຜູ້​ຖືກ​ແຕ່ງຕັ້ງ​ໃຫ້​ເປັນ​ກະສັດ​ປົກຄອງຜູ້ຄົນພວກນີ້, ແລະ ໂດຍ​ທີ່​ເພິ່ນ​ມີໃຈ​ຈົດຈໍ່​ຢ່າງ​ແຮງ​ກ້າ​ທີ່​ຈະ​ໄດ້​ຮັບ​ແຜ່ນດິນ​ຂອງ​ບັນພະບຸລຸດ​ຂອງ​ເພິ່ນມາ​ເປັນ​ມູນ​ມໍລະດົກ, ສະນັ້ນ ເພິ່ນ​ຈຶ່ງ​ຖືກ​ຫລອກ​ລວງ​ໂດຍ​ກົນອຸບາຍ​ຂອງ​ກະສັດ​ເລ​ມັນ​ໃຫ້ເຂົ້າ​ເຮັດ​ຂໍ້ຕົກລົງ​ກັບ​ກະສັດ​ຊີ​ນິບ, ແລະ ຍອມ​ໃຫ້​ພາກສ່ວນ​ໜຶ່ງ​ຂອງ​ແຜ່ນດິນ​ຕົກ​ຢູ່​ໃນ​ກຳມື​ຂອງ​ກະສັດ​ເລ​ມັນ ຈົນກະທັ້ງ​ເມືອງ​ລີ​ໄຮ-ນີ​ໄຟ, ແລະ ເມືອງ​ໄຊ​ລຳ; ແລະ ແຜ່ນດິນ​ອ້ອມແອ້ມ​ນັ້ນ—"},{"vNo":"22 ","txt":"ແລະ ທັງ​ໝົດ​ນີ້​ກະສັດ​ເລ​ມັນ​ໄດ້​ເຮັດ​ໄປ​ເພື່ອ​ຈຸດປະສົງ​ຢ່າງ​ດຽວ​ຄື ນຳ​ເອົາ​ຜູ້ຄົນ​ພວກ​ນີ້​ມາ​ຢູ່​ພາຍ​ໃຕ້​ອຳນາດ ຫລື ມາ​ເປັນ​ຂ້າ​ທາດ. ແລະ ຈົ່ງ​ເບິ່ງ, ໃນ​ເວລາ​ນີ້​ພວກ​ເຮົາ​ໄດ້​ເສຍ​ຊ່ອຍ​ໃຫ້​ກະສັດ​ຂອງ​ຊາວ​ເລ​ມັນ​ເປັນ​ຈຳນວນ​ເຄິ່ງ​ໜຶ່ງ​ຂອງ​ເຂົ້າ​ສາລີ​ກັບ​ເຂົ້າ​ບາ​ເລ, ແລະ ຈົນ​ກະທັ້ງ​ພືດ​ພັນ​ທັງ​ໝົດ​ຂອງ​ພວກ​ເຮົາ​ທຸກ​ຊະນິດ, ແລະ ເຄິ່ງ​ໜຶ່ງ​ຂອງ​ຈຳນວນ​ສັດລ້ຽງ​ທີ່​ເພີ່ມ​ຂຶ້ນ​ຂອງ​ພວກ​ເຮົາ ແລະ ຝູງ​ສັດ​ທີ່​ໃຊ້​ລາກ​ແກ່​ຂອງ​ພວກ​ເຮົາ; ແລະ ກະສັດ​ຂອງ​ຊາວ​ເລ​ມັນ​ໄດ້​ຮຽກຮ້ອງ​ເອົາ​ຈາກ​ພວກ​ເຮົາ​ຈົນກະທັ້ງ​ເຄິ່ງ​ໜຶ່ງ​ຂອງ​ສິ່ງ​ຂອງ​ທີ່​ພວກ​ເຮົາ​ມີ ຫລື ເປັນ​ເຈົ້າ​ຂອງ, ຖ້າ​ບໍ່​ດັ່ງນັ້ນ​ພວກ​ເຂົາ​ກໍ​ຈະ​ຂ້າ​ພວກ​ເຮົາ​ຖິ້ມ."},{"vNo":"23 ","txt":"ແລະ ບັດ​ນີ້, ນີ້​ບໍ່​ແມ່ນ​ເປັນ​ສິ່ງ​ທີ່​ເຫລືອ​ບ່າ​ກວ່າ​ແຮງ​ບໍ? ແລະ ນີ້​ບໍ່​ແມ່ນ​ຄວາມ​ທຸກທໍລະມານ​ຢ່າງ​ສາຫັດ​ຂອງ​ພວກ​ເຮົາ​ບໍ? ແລະ ບັດ​ນີ້​ຈົ່ງ​ເບິ່ງ, ພວກ​ເຮົາ​ບໍ່​ມີ​ເຫດຜົນ​ອັນ​ໃດ​ທີ່​ຈະ​ເປັນ​ທຸກ​ແບບ​ນີ້​ເລີຍ."},{"vNo":"24 ","txt":"ແທ້​ຈິງ​ແລ້ວ, ຂ້າພະ​ເຈົ້າ​ເວົ້າ​ກັບ​ພວກ​ທ່ານ​ວ່າ ມັນ​ມີ​ເຫດຜົນ​ຫລາຍ​ຢ່າງ​ທີ່​ພວກ​ເຮົາ​ຈະ​ເປັນ​ທຸກ​ຢູ່​ໃນ​ຂະນະ​ນີ້; ເພາະ​ຈົ່ງ​ເບິ່ງ ພີ່ນ້ອງ​ຂອງ​ພວກ​ເຮົາ​ຖືກ​ຂ້າ​ຕາຍ​ມາ​ຫລາຍ​ປານ​ໃດ​ແລ້ວ ແລະ ເລືອດ​ຂອງ​ພວກ​ເຂົາ​ຫລັ່ງ​ໄຫລ​ໂດຍ​ບໍ່​ມີ​ປະ​ໂຫຍດ, ແລະ ທັງ​ໝົດ​ນີ້​ເປັນ​ເພາະ​ຄວາມ​ຊົ່ວ​ຮ້າຍ​ສາມານ."},{"vNo":"25 ","txt":"ເພາະ​ຖ້າ​ຫາກ​ຜູ້ຄົນ​ພວກ​ນີ້​ບໍ່​ຕົກ​ຢູ່​ໃນ​ການ​ລ່ວງ​ລະ​ເມີດ​ແລ້ວ ພຣະ​ເຈົ້າຈະ​ບໍ່​ປ່ອຍ​ໃຫ້​ຄວາມ​ຊົ່ວ​ອັນ​ໃຫຍ່​ຫລວງ​ນີ້​ເກີດ​ກັບ​ພວກ​ເຂົາ​ດອກ. ແຕ່​ຈົ່ງ​ເບິ່ງ, ພວກ​ເຂົາ​ບໍ່​ຍອມ​ເຊື່ອ​ຟັງ​ພຣະ​ຄຳ​ຂອງ​ພຣະ​ອົງ; ມີ​ແຕ່​ຂັດ​ແຍ້ງ​ກັນ ຊຶ່ງ​ເກີດ​ຂຶ້ນ​ໃນ​ບັນດາ​ພວກ​ເຂົາ, ຈົນ​ເຖິງ​ຂະໜາດ​ທີ່​ພວກ​ເຂົາ​ຕ້ອງ​ຂ້າ​ຟັນ​ກັນ​ໃນ​ບັນດາ​ພັກ​ພວກ​ຕົນ​ເອງ."},{"vNo":"26 ","txt":"ແລະ ສາດ​ສະ​ດາ​ຜູ້​ໜຶ່ງ​ຂອງ​ພຣະ​ເຈົ້າກໍ​ຖືກ​ພວກ​ເຂົາ​ຂ້າ​ຕາຍ​ໄປ; ແທ້​ຈິງ​ແລ້ວ, ເພິ່ນ​ເປັນ​ຄົນ​ທີ່​ພຣະ​ເຈົ້າ​ເລືອກ​ໄວ້, ຜູ້​ຊຶ່ງ​ໄດ້​ບອກ​ພວກ​ເຂົາ​ເຖິງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ ແລະ ທຳນາຍ​ຫລາຍ​ສິ່ງ​ຫລາຍ​ຢ່າງ​ທີ່​ຈະ​ມາ​ເຖິງ, ແທ້​ຈິງ​ແລ້ວ, ຈົນກະທັ້ງການສະ​ເດັດ​ມາ​ຂອງ​ພຣະ​ຄຣິດ."},{"vNo":"27 ","txt":"ເພາະ​ຍ້ອນ​ວ່າ​ເພິ່ນ​ໄດ້​ເວົ້າກັບ​ພວກ​ເຂົາ​ວ່າ ພຣະ​ຄຣິດ​ຄື​ພຣະ​ເຈົ້າ, ພຣະ​ບິດາ​ຂອງ​ທຸກ​ສິ່ງ​ທຸກ​ຢ່າງ, ແລະ ໄດ້​ເວົ້າວ່າພຣະ​ອົງ​ຈະ​ຮັບ​ເອົາ​ຮູບ​ລັກສະນະ​ຂອງ​ມະນຸດ ແລະ ຈະ​ເປັນ​ຮູບ​ລັກ​ສະ​ນະ​ຕາມ​ທີ່​ມະນຸດ​ຖືກ​ສ້າງ​ຂຶ້ນ​ແຕ່​ຕອນ​ຕົ້ນ; ຫລື ອີກຢ່າງ​ໜຶ່ງ, ເພິ່ນ​ເວົ້າວ່າ ມະນຸດ​ຖືກ​ສ້າງ​ຂຶ້ນຕາມ​ຮູບ​ລັກສະນະ​ຂອງ​ພຣະ​ເຈົ້າ, ແລະວ່າ​ພຣະ​ເຈົ້າຈະ​ສະ​ເດັດ​ລົງ​ມາ​ໃນ​ບັນດາ​ລູກ​ຫລານ​ມະນຸດ ແລະ ຈະ​ຮັບ​ເອົາ​ເນື້ອ​ໜັງ ແລະ ໂລຫິດ​ຂອງ​ມະນຸດ, ແລະ ຈະ​ສະ​ເດັດ​ອອກ​ໄປ​ຕາມ​ຜືນ​ແຜ່ນດິນ​ໂລກ—"},{"vNo":"28 ","txt":"ແລະ ບັດ​ນີ້​ເປັນ​ຍ້ອນ​ເພິ່ນ​ເວົ້າ​ເລື່ອງ​ເຫລົ່າ​ນີ້ ພວກ​ເຂົາ​ຈຶ່ງ​ໄດ້​ຂ້າ​ເພິ່ນ​ເສຍ; ແລະ ພວກ​ເຂົາ​ໄດ້​ກະທຳ​ຫລາຍ​ສິ່ງ​ຫລາຍ​ຢ່າງ​ເພື່ອ​ນຳ​ເອົາ​ພຣະ​ພິ​ໂລດ​ຂອງ​ພຣະ​ເຈົ້າມາ​ຫາ​ພວກ​ເຂົາ. ສະນັ້ນ, ມີ​ຜູ້​ໃດ​ແດ່​ທີ່​ແປກ​ໃຈ​ວ່າ ເປັນ​ຫຍັງ​ພວກ​ເຂົາ​ຈຶ່ງ​ຕົກ​ຢູ່​ໃນ​ຄວາມ​ເປັນ​ຂ້າທາດ, ແລະ ທີ່​ຖືກ​ລົງ​ໂທດ​ດ້ວຍ​ຄວາມທຸກ​ທໍລະມານຢ່າງ​ແສນ​ສາຫັດ​ແບບ​ນີ້."},{"vNo":"29 ","txt":"ເພາະ​ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ກ່າວ​ວ່າ: ເຮົາ​ຈະ​ບໍ່​ຊ່ອຍ​ເຫລືອ​ຜູ້ຄົນຂອງ​ເຮົາ​ໃນ​ວັນ​ແຫ່ງ​ການ​ລ່ວງ​ລະ​ເມີດ​ຂອງ​ພວກ​ເຂົາ; ແຕ່​ເຮົາ​ຈະ​ລ້ອມຮົ້ວ​ເສັ້ນທາງ​ຂອງ​ພວກ​ເຂົາ​ໄວ້ ເພື່ອ​ພວກ​ເຂົາ​ຈະ​ບໍ່​ຈະ​ເລີນ​ຮຸ່ງ​ເຮືອງ; ແລະ ການ​ກະທຳ​ຂອງ​ພວກ​ເຂົາ​ເຫລົ່າ​ນີ້​ຈະ​ເປັນ​ຄື​ກັນ​ກັບ​ຕໍທີ່​ໃຫ້​ພວກ​ເຂົາສະດຸດ ເພື່ອ​ສຳນຶກ​ເຖິງ​ໜ້າ​ທີ່ຂອງ​ພວກ​ເຂົາ."},{"vNo":"30 ","txt":"ແລະ ອີກ​ຢ່າງ​ໜຶ່ງ, ພຣະ​ອົງ​ກ່າວ​ວ່າ: ຖ້າ​ຫາກ​ຜູ້ຄົນ​ຂອງ​ເຮົາ​ຫວ່ານ​ຄວາມ​ສົກກະປົກ ແລ້ວ​ພວກ​ເຂົາ​ຈະ​ເກັບ​ກ່ຽວ​ຂີ້​ແກບ​ຂອງ​ມັນ​ໃນ​ລົມ​ບ້າໝູ; ແລະ ໝາກຜົນ​ຂອງ​ມັນ​ຈະ​ເປັນ​ຄື​ຢາ​ພິດ."},{"vNo":"31 ","txt":"ແລະ ອີກ​ຢ່າງ​ໜຶ່ງ ພຣະ​ອົງ​ກ່າວ​ວ່າ: ຖ້າ​ຫາກ​ຜູ້ຄົນຂອງ​ເຮົາ​ຈະ​ຫວ່ານ​ຄວາມ​ສົກກະປົກ​ຂອງ​ພວກ​ເຂົາ ແລະ ຈະ​ເກັບ​ກ່ຽວ​ມັນ​ແລ້ວ ລົມ​ຕາ​ເວັນ​ອອກ​ຈະ​ນຳ​ເອົາ​ຄວາມ​ພິນາດ​ມາ​ທັນທີ."},{"vNo":"32 ","txt":"ແລະ ບັດ​ນີ້, ຈົ່ງ​ເບິ່ງຄຳ​ສັນຍາ​ຂອງ​ພຣະຜູ້​ເປັນ​ເຈົ້າສຳ​ເລັດ​ແລ້ວ, ແລະ ພວກ​ເຂົາ​ຖືກ​ລົງ​ໂທດ ແລະ ໄດ້​ຮັບ​ຄວາມທຸກ​ທໍລະມານ​ແລ້ວ."},{"vNo":"33 ","txt":"ແຕ່​ຖ້າ​ຫາກ​ພວກ​ທ່ານ​ຈະ​ຫັນ​ໜ້າ​ມາ​ຫາ​ພຣະຜູ້​ເປັນ​ເຈົ້າ​ດ້ວຍ​ຄວາມ​ມຸ້ງ​ໝາຍ​ເຕັມ​ທີ່​ແຫ່ງ​ໃຈ, ແລະ ວາງ​ຄວາມ​ໄວ້​ວາງ​ໃຈ​ຂອງ​ພວກ​ທ່ານ​ໃນ​ພຣະ​ອົງ, ແລະ ຮັບ​ໃຊ້​ພຣະ​ອົງ​ດ້ວຍ​ຄວາມ​ພາກ​ພຽນ​ແຫ່ງ​ຈິດ​ໃຈ, ຖ້າ​ຫາກ​ພວກ​ທ່ານ​ເຮັດ​ສິ່ງ​ເຫລົ່າ​ນີ້, ແລ້ວ​ພຣະ​ອົງ​ຈະ​ປົດ​ປ່ອຍ​ພວກ​ທ່ານ​ໃຫ້​ພົ້ນ​ຈາກ​ຄວາມ​ເປັນ​ທາດ​ຕາມ​ພຣະ​ປະສົງ ແລະ ຄວາມ​ພໍ​ພຣະ​ໄທ​ຂອງ​ພຣະ​ອົງ."}]}