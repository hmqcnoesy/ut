{"heading":"ກີ​ເດ​ໂອນ​ພະຍາ​ຍາມ​ຂ້າ​ກະສັດ​ໂນ​ອາ—ຊາວ​ເລ​ມັນ​ມາ​ຮຸກ​ຮານ​ແຜ່ນດິນ—ກະສັດ​ໂນ​ອາ​ຕາຍ​ຢ່າງ​ທຸກທໍລະມານ​ຍ້ອນ​ໄຟ—ລິ​ມ​ໄຮ​ປົກຄອງ​ຢ່າງ​ຂູດ​ຮີດ​ພາສີ​ອາກອນ. ປະມານ 145–121 ປີ ກ່ອນ ຄ.ສ.","prevAbbr":"mosiah","prevNo":18,"nextAbbr":"mosiah","nextNo":20,"chapterTitle":"ໂມ​ໄຊ​ຢາ ໑໙","verses":[{"vNo":"1 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກອງທັບ​ຂອງ​ກະສັດ​ໄດ້​ກັບ​ຄືນ​ມາ​ຈາກ​ການ​ຊອກ​ຫາ​ຜູ້ຄົນຂອງ​ພຣະຜູ້​ເປັນ​ເຈົ້າ ແຕ່​ບໍ່​ໄດ້​ຮັບ​ຜົນ."},{"vNo":"2 ","txt":"ແລະ ບັດ​ນີ້​ຈົ່ງ​ເບິ່ງ, ກຳລັງ​ກອງທັບ​ຂອງ​ກະ​ສັດ​ມີ​ໜ້ອຍ​ດຽວ​ໂດຍ​ລົດ​ຈຳ​ນວນ​ລົງ, ແລະ ເລີ່ມ​ມີ​ການ​ແບ່ງ​ແຍກ​ໃນ​ບັນດາ​ຜູ້ຄົນ​ທີ່​ເຫລືອ​ຢູ່."},{"vNo":"3 ","txt":"ແລະ ຄົນ​ສ່ວນ​ໜ້ອຍ​ເລີ່ມ​ເວົ້າຄຸກ​ຄາມ​ກະສັດ, ແລະ ເລີ່ມ​ມີ​ການ​ຂັດ​ແຍ້ງ​ໃນ​ບັນດາ​ພວກ​ເຂົາ."},{"vNo":"4 ","txt":"ແລະ ບັດ​ນີ້ມີ​ຊາຍ​ຄົນໜຶ່ງ​ໃນ​ບັນດາ​ພວກ​ເຂົາ​ຊື່ວ່າ ກີ​ເດ​ໂອນ ແລະ ລາວ​ເປັນ​ຄົນ​ແຂງ​ແຮງ ແລະ ເປັນ​ສັດຕູ​ຂອງ​ກະສັດ, ດັ່ງນັ້ນ ລາວ​ຈຶ່ງ​ຖອດ​ດາບ​ຂອງ​ລາວ​ອອກ​ມາ, ແລະ ສາບານ​ດ້ວຍ​ຄວາມ​ຄຽດ​ແຄ້ນ​ວ່າ ລາວ​ຈະ​ຂ້າ​ກະສັດ​ຖິ້ມ​ເສຍ."},{"vNo":"5 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກີ​ເດ​ໂອນ​ໄດ້​ຕໍ່ສູ້​ກັບ​ກະສັດ; ແລະ ເມື່ອ​ກະສັດ​ເຫັນ​ວ່າ​ກີ​ເດ​ໂອນມີ​ກຳລັງ​ຫລາຍ​ກວ່າ​ເພິ່ນ, ຈຶ່ງ​ໄດ້​ປົບ​ໜີ ແລະ ຂຶ້ນ​ໄປ​ເທິງ​ຫໍ​ສູງ​ໃກ້​ພຣະ​ວິຫານ."},{"vNo":"6 ","txt":"ແລະ ກີ​ເດ​ໂອນ​ໄດ້​ໄລ່​ຕາມ​ກະສັດ​ໄປ ແລະ ກຳລັງ​ຈະ​ຂຶ້ນຫໍ​ສູງ​ເພື່ອ​ໄປ​ຂ້າ​ກະສັດ, ແລະ ກະສັດ​ໄດ້​ກວາດ​ສາຍຕາ​ໄປ​ທາງ​ແຜ່ນດິນ​ເຊັມລອນ, ແລະ ຈົ່ງ​ເບິ່ງ, ກອງທັບ​ຂອງ​ຊາວ​ເລ​ມັນ​ຢູ່​ໃນ​ຊາຍ​ແດນ​ຂອງ​ແຜ່ນດິນ​ຂອງ​ຕົນ​ແລ້ວ."},{"vNo":"7 ","txt":"ແລະ ບັດ​ນີ້ກະສັດ​ໄດ້​ຮ້ອງ​ອອກ​ມາ​ດ້ວຍ​ຄວາມ​ເຈັບ​ປວດ​ຂອງ​ຈິດ​ວິນ​ຍານ​ວ່າ: ກີ​ເດ​ໂອນ, ຈົ່ງ​ໄວ້​ຊີວິດ​ຂອງ​ເຮົາ​ເຖີດ, ເພາະວ່າ​ຊາວ​ເລ​ມັນ​ກຳລັງ​ເຂົ້າມາ ແລະ ພວກ​ເຂົາ​ຈະ​ທຳລາຍ​ພວກ​ເຮົາ; ແທ້​ຈິງ​ແລ້ວ, ພວກ​ເຂົາ​ຈະ​ທຳລາຍ​ຜູ້ຄົນ​ຂອງ​ເຮົາ."},{"vNo":"8 ","txt":"ແລະ ບັດ​ນີ້ກະສັດ​ບໍ່​ໄດ້​ເປັນ​ຫ່ວງ​ຜູ້ຄົນ​ຫລາຍ​ກວ່າ​ເປັນ​ຫ່ວງ​ນຳ​ຊີວິດ​ຂອງ​ຕົນ​ເອງ​ເລີຍ; ເຖິງຢ່າງ​ໃດ​ກໍ​ຕາມ ກີ​ເດ​ໂອນ​ກໍ​ໄດ້​ໄວ້​ຊີວິດ​ຂອງ​ກະສັດ."},{"vNo":"9 ","txt":"ແລະ ກະສັດ​ໄດ້​ສັ່ງ​ໃຫ້​ຜູ້ຄົນ​ໜີ​ໄປ​ກ່ອນ​ຊາວ​ເລ​ມັນ​ຈະ​ມາ​ຮອດ, ແລະ ຕົວ​ເພິ່ນ​ເອງ​ໄດ້​ອອກ​ໄປ​ກ່ອນ​ແລ້ວ, ແລະ ພວກ​ເຂົາ​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານພ້ອມ​ດ້ວຍພວກ​ຜູ້ຍິງ ແລະ ເດັກນ້ອຍ​ຂອງ​ພວກ​ເຂົາ."},{"vNo":"10 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຊາວ​ເລ​ມັນ​ໄດ້​ໄລ່​ຕາມ​ພວກ​ເຂົາ​ໄປ​ຈົນ​ທັນ ແລະ ເລີ່ມ​ຂ້າ​ພວກ​ເຂົາ."},{"vNo":"11 ","txt":"ບັດ​ນີ້​ເຫດການ​ໄດ້​ບັງ​ເກີດຂຶ້ນຄື ກະສັດ​ອອກ​ຄຳ​ສັ່ງ​ກັບຜູ້ຄົນ​ວ່າ ຜູ້​ຊາຍ​ທັງ​ໝົດ​ຄວນ​ປະ​ຖິ້ມ​ເມຍ​ຂອງພວກເຂົາ ແລະ ລູກຂອງພວກເຂົາໄວ້, ແລະ ໜີ​ໄປ​ກ່ອນ​ຊາວ​ເລມັນຈະ​ມາ​ຮອດ."},{"vNo":"12 ","txt":"ແລະ ບັດ​ນີ້ມີ​ຫລາຍ​ຄົນ​ທີ່​ບໍ່​ຍອມ​ປະ​ຖິ້ມ​ພວກເຂົາ, ແຕ່​ຈະ​ຢູ່ນຳ ແລະ ຕາຍນຳພວກເຂົາດີກວ່າ. ສ່ວນຄົນອື່ນໆ​ໄດ້​ປະ​ຖິ້ມ​ເມຍຂອງພວກເຂົາ ແລະ ລູກຂອງພວກເຂົາ ແລະ ໜີ​ໄປ."},{"vNo":"13 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ທີ່ຢູ່​ກັບ​ເມຍ​ຂອງພວກເຂົາ ແລະ ລູກຂອງພວກເຂົາໄດ້​ບອກ​ໃຫ້​ພວກລູກ​ສາວຜູ້​ສວຍ​ງາມ​ຂອງ​ພວກ​ເຂົາ​ອອກ​ໄປ ແລະ ວິ​ງວອນ​ຊາວ​ເລ​ມັນ​ເພື່ອ​ບໍ່​ໃຫ້​ຂ້າ​ພວກ​ເຂົາ."},{"vNo":"14 ","txt":"ແລະ ເຫດ​ການ​ໄດ້​ບັງ​ເກີດ​ຂຶ້ນ​ຄື ຊາວ​ເລ​ມັນ​ມີ​ຄວາມ​ເມດ​ຕາ​ສົງ​ສານ​ພວກ​ເຂົາ​ເພາະ​ພວກ​ເຂົາ​ຫລົງ​ໄຫລ​ກັບ​ຄວາມ​ສວຍ​ງາມ​ຂອງ​ພວກ​ຜູ້​ຍິງ​ເຫລົ່າ​ນັ້ນ."},{"vNo":"15 ","txt":"ດັ່ງນັ້ນ ຊາວ​ເລ​ມັນ​ຈຶ່ງ​ໄວ້​ຊີວິດ​ພວກ​ເຂົາ, ແລະ ຈັບ​ເອົາ​ພວກ​ເຂົາ​ໄປ​ເປັນ​ຊະ​ເລີຍ ແລະ ພາ​ພວກ​ເຂົາ​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ, ແລະ ອະນຸຍາດ​ໃຫ້​ພວກ​ເຂົາ​ເປັນ​ເຈົ້າຂອງ​ແຜ່ນດິນ​ໂດຍ​ມີ​ເງື່ອນ​ໄຂ​ວ່າ ພວກ​ເຂົາ​ຕ້ອງ​ມອບ​ກະສັດ​ໂນ​ອາ​ໃຫ້​ຢູ່​ໃນ​ກຳມື​ຂອງ​ຊາວ​ເລ​ມັນ, ພ້ອມ​ທັງ​ຊັບ​ສົມບັດ​ຂອງ​ພວກ​ເຂົາ ຈົນ​ກະທັ້ງ​ເຄິ່ງໜຶ່ງ​ຂອງ​ສິ່ງ​ຂອງ​ທັງ​ໝົດ​ທີ່​ຜູ້​ຄົນ​ເປັນ​ເຈົ້າ​ຂອງ, ເຄິ່ງ​ໜຶ່ງ​ຂອງ​ຄຳ​ຂອງ​ພວກ​ເຂົາ, ແລະ ເຄິ່ງ​ໜຶ່ງ​ຂອງ​ເງິນ​ຂອງ​ພວກ​ເຂົາ, ແລະ ສິ່ງ​ທີ່​ມີ​ຄ່າ​ທັງ​ໝົດ, ແລະ ພວກ​ເຂົາ​ຕ້ອງ​ເສຍ​ຊ່ອຍ​ໃຫ້​ແກ່​ກະສັດ​ຂອງ​ຊາວ​ເລ​ມັນ​ແຕ່​ລະ​ປີ."},{"vNo":"16 ","txt":"ແລະ ບັດ​ນີ້​ໃນ​ບັນດາ​ພວກ​ທີ່​ຖືກ​ເອົາ​ໄປ​ເປັນ​ຊະ​ເລີຍ​ນັ້ນ ມີ​ລູກ​ຊາຍຄົນໜຶ່ງ​ຂອງ​ກະສັດ​ໂນ​ອາ​ຊື່ວ່າ ລິ​ມ​ໄຮ."},{"vNo":"17 ","txt":"ແລະ ບັດ​ນີ້ລິມ​ໄຮ​ບໍ່​ຢາກ​ໃຫ້​ບິດາ​ຂອງ​ເພິ່ນຖືກ​ທຳລາຍ; ເຖິງຢ່າງ​ໃດ​ກໍ​ຕາມ, ເພິ່ນ​ກໍ​ຮູ້​ເຖິງ​ຄວາມ​ຊົ່ວ​ຮ້າຍ​ຂອງ​ບິດາ​ຕົນ, ຕົວ​ເພິ່ນ​ເອງ​ເປັນ​ຄົນ​ຊອບ​ທຳ."},{"vNo":"18 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກີ​ເດ​ໂອນ​ໄດ້​ສົ່ງ​ຄົນ​ໄປ​ໃນ​ຖິ່ນ​ແຫ້ງ​ແລ້ງກັນດານ​ເປັນ​ການ​ລັບ​ເພື່ອ​ຄົ້ນຫາ​ກະສັດ​ໂນ​ອາ ແລະ ຜູ້​ທີ່ຢູ່​ກັບ​ເພິ່ນ. ແລະ ເຫດການ​ໄດ້​ບັງ​ເກີດຂຶ້ນຄື ຄົນ​ຂອງ​ກີ​ເດ​ໂອນ​ໄດ້​ພົບ​ຄົນ​ທັງ​ໝົດ​ໃນ​ຖິ່ນ​ແຫ້ງ​ແລ້ງກັນດານຍົກເວັ້ນ​ແຕ່​ກະສັດ​ໂນ​ອາກັບ​ພວກ​ປະ​ໂລຫິດ​ຂອງ​ເພິ່ນ​ເທົ່າ​ນັ້ນ."},{"vNo":"19 ","txt":"ບັດ​ນີ້ຄົນ​ເຫລົ່ານັ້ນ​ໄດ້​ສາບານ​ຢູ່​ໃນ​ໃຈ​ວ່າ ພວກ​ເຂົາ​ຈະ​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ, ແລະ ຖ້າ​ຫາກ​ເມຍຂອງ​ພວກ​ເຂົາ ແລະ ລູກ​ຂອງ​ພວກ​ເຂົາ​ຖືກ​ຂ້າ​ຕາຍ, ແລະ ຄົນ​ທີ່​ຢູ່​ກັບ​ພວກ​ເຂົາ​ຖືກ​ຂ້າ​ຕາຍ, ແລ້ວ​ພວກ​ເຂົາ​ຈະ​ພະຍາ​ຍາມ​ແກ້​ແຄ້ນ​ແທນ, ແລະ ຕາຍ​ກັບ​ພວກ​ນັ້ນສາ​ດີກວ່າ."},{"vNo":"20 ","txt":"ແລະ ກະສັດ​ໄດ້​ສັ່ງ​ພວກ​ເຂົາ​ບໍ່​ໃຫ້​ກັບ​ຄືນ​ໄປ; ຈຶ່ງ​ເຮັດ​ໃຫ້​ພວກ​ເຂົາ​ຄຽດ​ແຄ້ນ​ໃຫ້​ເພິ່ນ, ແລະ ພວກ​ເຂົາ​ໄດ້​ທໍລະມານ ແລະ ຂ້າ​ກະສັດ​ໂນ​ອາ​ດ້ວຍ​ໄຟ."},{"vNo":"21 ","txt":"ແລະ ພວກ​ເຂົາ​ກຳລັງ​ຈະ​ເອົາ​ພວກ​ປະ​ໂລຫິດ​ໄປ​ຂ້າ​ນຳ​ອີກ, ແຕ່ພວກ​ເຂົາ​ໄດ້ປົບ​ໜີ​ໄປ​ກ່ອນ."},{"vNo":"22 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຂົາ​ກຳລັງ​ຈະ​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ, ແລະ ພວກ​ເຂົາ​ໄດ້​ພົບ​ກັບ​ຄົນ​ຂອງ​ກີ​ເດ​ໂອນ. ແລະ ຄົນ​ຂອງ​ກີ​ເດ​ໂອນ​ໄດ້​ເລົ່າ​ເລື່ອງ​ທັງ​ໝົດ​ທີ່​ໄດ້​ເກີດ​ຂຶ້ນກັບ​ເມຍ​ຂອງ​ພວກ​ເຂົາ ແລະ ລູກຂອງພວກເຂົາ​ໃຫ້​ພວກ​ເຂົາ​ຟັງ; ແລະວ່າ​ຊາວ​ເລ​ມັນ​ອະນຸຍາດ​ໃຫ້​ພວກ​ເຂົາ​ເປັນ​ເຈົ້າ​ຂອງ​ແຜ່ນ​ດິນ​ໂດຍ​ເສຍ​ຊ່ອຍ​ໃຫ້​ແກ່​ຊາວ​ເລ​ມັນ​ເຄິ່ງ​ໜຶ່ງ​ຂອງ​ສິ່ງ​ຂອງ​ທັງ​ໝົດ​ທີ່​ພວກ​ເຂົາ​ມີ."},{"vNo":"23 ","txt":"ແລະ ພວກ​ເຂົາ​ໄດ້​ບອກ​ກັບ​ຄົນ​ຂອງ​ກີ​ເດ​ໂອນ​ວ່າ ພວກ​ເຂົາ​ໄດ້​ຂ້າ​ກະສັດ​ແລ້ວ, ແລະ ພວກ​ປະ​ໂລຫິດ​ເຫລົ່ານັ້ນ​ໄດ້​ປົບ​ໜີ​ໄປ​ໄກ ແລະ ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"24 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ຫລັງ​ຈາກ​ພວກ​ເຂົາ​ເສັດ​ພິທີ​ແລ້ວ, ພວກ​ເຂົາ​ກໍ​ກັບ​ຄືນ​ໄປ​ຫາ​ແຜ່ນດິນ​ນີ​ໄຟ​ດ້ວຍ​ຄວາມ​ຊື່ນ​ຊົມ, ເພາະວ່າ​ເມຍ​ຂອງພວກເຂົາ ແລະ ລູກຂອງ​ພວກ​ເຂົາ​ບໍ່​ໄດ້​ຖືກ​ຂ້າ; ແລະ ພວກ​ເຂົາ​ໄດ້​ເລົ່າ​ໃຫ້​ກີ​ເດ​ໂອນ​ຟັງ​ເຖິງ​ສິ່ງ​ທີ່​ພວກ​ເຂົາ​ໄດ້​ກະທຳ​ກັບ​ກະສັດ."},{"vNo":"25 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກະສັດ​ຂອງຊາວ​ເລ​ມັນ​ໃຫ້​ຄຳ​ສາບານ​ແກ່​ພວກ​ເຂົາ​ວ່າ ຜູ້ຄົນ​ຂອງ​ເພິ່ນ​ຈະ​ບໍ່​ຂ້າ​ພວກ​ເຂົາ​ອີກ."},{"vNo":"26 ","txt":"ແລະ ລິມ​ໄຮ​ໂດຍ​ທີ່​ເປັນ​ລູກ​ຊາຍ​ຂອງ​ກະສັດ, ດັ່ງ​ນັ້ນ​ຜູ້​ຄົນ​ຈຶ່ງ​ໄດ້​ມອບ​ລາຊາ​ອານາຈັກ​ໃຫ້​ເພິ່ນ, ແລະ ເພິ່ນ​ໄດ້​ໃຫ້​ຄຳ​ສາບານ​ຕໍ່​ກະສັດ​ຂອງ​ຊາວ​ເລ​ມັນ​ອີກ​ວ່າ ຜູ້ຄົນ​ຂອງ​ເພິ່ນ​ຈະ​ຕ້ອງ​ເສຍ​ຊ່ອຍ​ເຄິ່ງ​ໜຶ່ງ​ຂອງ​ສິ່ງ​ຂອງ​ທັງ​ໝົດ​ທີ່​ພວກ​ເຂົາ​ມີ."},{"vNo":"27 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ລິມ​ໄຮ​ເລີ່ມ​ສະຖາ​ປະນາ​ອາ​ນາ​ຈັກ ແລະ ສະຖາ​ປະນາ​ຄວາມ​ສັນຕິ​ສຸກ​ຂຶ້ນ​ໃນ​ບັນດາ​ຜູ້ຄົນ​ຂອງ​ເພິ່ນ."},{"vNo":"28 ","txt":"ແລະ ກະສັດ​ຂອງ​ຊາວ​ເລ​ມັນ​ໄດ້​ຈັດ​ຍາມ​ໄວ້​ທົ່ວ​ແຜ່ນດິນ ເພື່ອ​ກັກ​ຜູ້ຄົນ​ຂອງ​ລິມ​ໄຮ​ໄວ້​ໃນ​ແຜ່ນດິນ ເພື່ອ​ບໍ່​ໃຫ້​ພວກ​ເຂົາ​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ເພິ່ນ​ໄດ້​ລ້ຽງ​ດູ​ພວກ​ຍາມ​ນັ້ນ​ດ້ວຍ​ເຄື່ອງ​ຊ່ອຍ​ຈາກ​ຊາວ​ນີ​ໄຟ."},{"vNo":"29 ","txt":"ແລະ ບັດ​ນີ້ກະສັດ​ລິມ​ໄຮ​ໄດ້​ມີ​ຄວາມ​ສັນຕິ​ສຸກ​ຢູ່​ໃນ​ລາຊາ​ອານາຈັກ​ຂອງ​ເພິ່ນ​ຕິດ​ຕໍ່​ກັນ​ເປັນ​ເວລາ​ສອງ​ປີ, ຊຶ່ງຊາວ​ເລ​ມັນ​ບໍ່​ໄດ້​ບຽດບຽນ ແລະ ບໍ່​ພະຍາ​ຍາມ​ທຳຮ້າຍ​ພວກ​ເຂົາ."}]}