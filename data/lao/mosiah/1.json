{"heading":"ກະສັດ​ເບັນ​ຢາ​ມິນ​ສັ່ງສອນ​ພວກ​ລູກ​ຊາຍ​ຂອງ​ເພິ່ນກ່ຽວ​ກັບ​ພາສາ ແລະ ການ​ທຳນາຍ​ຂອງ​ບັນພະບຸ​ລຸດຂອງ​ເຂົາ​ເຈົ້າ—ສາດສະໜາ ແລະ ຄວາມ​ສີວິ​ໄລ​ຖືກ​ເກັບ​ກຳ​ໄວ້​ຍ້ອນ​ວ່າ​ໄດ້​ບັນທຶກ​ເລື່ອງ​ລາວ​ໄວ້​ໃນ​ແຜ່ນ​ຈາລຶກ​ຫລາຍຊຸດທີ່​ແຕກ​ຕ່າງ​ກັນ—ໂມ​ໄຊ​ຢາ​ຖືກ​ເລືອກ​ໃຫ້​ເປັນ​ກະສັດ ແລະ ເປັນ​ຜູ້​ຮັກສາ​ບັນທຶກ ແລະ ສິ່ງ​ຂອງ​ອື່ນໆ. ປະມານ 130–124 ປີ ກ່ອນ ຄ.ສ.","prevAbbr":"w-of-m","prevNo":1,"nextAbbr":"mosiah","nextNo":2,"chapterTitle":"ໂມ​ໄຊ​ຢາ ໑","verses":[{"vNo":"1 ","txt":"ແລະ ບັດ​ນີ້ບໍ່​ມີ​ການ​ຂັດ​ແຍ້ງ​ຕໍ່​ໄປ​ໃນ​ທົ່ວ​ແຜ່ນດິນ​ຂອງ​ເຊ​ລາ​ເຮັມລາ, ໃນ​ບັນດາ​ຜູ້ຄົນ​ທັງໝົດ​ທີ່ຂຶ້ນກັບ​ກະສັດ​ເບັນ​ຢາ​ມິນ, ດັ່ງນັ້ນ ກະສັດ​ເບັນ​ຢາ​ມິນ​ຈຶ່ງ​ປະສົບ​ກັບ​ສັນຕິ​ສຸກ​ຕະຫລອດ​ລາຊາ​ການ​ຂອງ​ເພິ່ນ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ເບັນ​ຢາ​ມິນ​ມີ​ລູກ​ຊາຍ​ສາມ​ຄົນ ແລະ ເພິ່ນ​ໄດ້​ຕັ້ງຊື່​ໃຫ້ເຂົາເຈົ້າວ່າ ໂມ​ໄຊ​ຢາ, ຮີ​ໂລ​ຣຳ, ແລະ ຮີ​ລາມັນ. ແລະ ເພິ່ນ​ໄດ້​ໃຫ້​ເຂົາ​ເຈົ້າຮຽນ​ພາສາ​ທັງ​ໝົດ​ຂອງ​ບັນພະບຸລຸດ​ຂອງ​ເຂົາ​ເຈົ້າ, ເພື່ອ​ເຂົາ​ເຈົ້າຈະ​ໄດ້​ເປັນ​ຄົນ​ສະຫລາດ ແລະ ຈະ​ໄດ້​ຮູ້​ກ່ຽວ​ກັບ​ຄຳ​ທຳນາຍ​ຊຶ່ງ​ໄດ້​ເວົ້າອອກ​ຈາກ​ປາກ​ຂອງ​ບັນພະບຸລຸດ​ຂອງ​ເຂົາ​ເຈົ້າ, ຊຶ່ງນຳ​ມາ​ໃຫ້​ພວກ​ເຂົາ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ​ເອງ."},{"vNo":"3 ","txt":"ແລະ ເພິ່ນ​ໄດ້​ສັ່ງສອນ​ເຂົາ​ເຈົ້າກ່ຽວ​ກັບ​ບັນທຶກ ຊຶ່ງມີ​ຂຽນ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ, ມີ​ຄວາມ​ວ່າ: ລູກ​ເອີຍ, ພໍ່​ຢາກ​ໃຫ້​ພວກ​ເຈົ້າຈື່​ໄວ້​ວ່າ ຖ້າ​ຫາກ​ບໍ່​ມີ​ແຜ່ນ ຊຶ່ງມີ​ບັນທຶກ​ຕ່າງໆ ແລະ ພຣະ​ບັນຍັດ​ເຫລົ່າ​ນີ້​ແລ້ວ, ພວກ​ເຮົາ​ຕ້ອງ​ໄດ້​ຮັບ​ຄວາມ​ທຸກທໍລະມານ​ຢູ່​ໃນ​ຄວາມ​ໂງ່​ຈ້າ​ຫລ້າຫລັງ​ຈົນ​ເຖິງ​ປະຈຸ​ບັນ​ນີ້, ໂດຍ​ບໍ່​ຮູ້​ຄວາມ​ລຶກລັບ​ຂອງ​ພຣະ​ເຈົ້າ​ເລີຍ."},{"vNo":"4 ","txt":"ເພາະ​ມັນ​ເປັນ​ໄປ​ບໍ່​ໄດ້​ທີ່​ລີ​ໄຮ​ບັນພະ​ບຸລຸດ​ຂອງ​ພວກ​ເຮົາຈະ​ຈື່​ຈຳ​ເລື່ອງ​ເຫລົ່າ​ນີ້​ໄດ້​ທັງ​ໝົດ ເພື່ອ​ຈະ​ສັ່ງສອນ​ລູກ​ຫລານ​ຂອງ​ເພິ່ນ​ນອກ​ຈາກ​ຈະ​ເປັນ​ໄປ​ໂດຍ​ຄວາມ​ຊ່ອຍ​ເຫລືອ​ຈາກ​ແຜ່ນ​ຈາລຶກ​ເຫລົ່າ​ນີ້; ເພາະວ່າ​ເພິ່ນ​ໄດ້​ຮັບ​ການ​ສັ່ງສອນ​ມາ​ໃນ​ພາສາ​ຂອງ​ຊາວ​ເອຢິບ ດັ່ງນັ້ນ​ເພິ່ນ​ຈຶ່ງ​ອ່ານ​ຕົວ​ອັກສອນ​ເຫລົ່ານັ້ນ​ໄດ້ ແລະ ສັ່ງສອນ​ລູກ​ຂອງ​ເພິ່ນ, ໂດຍ​ວິທີ​ນີ້​ເຂົາ​ເຈົ້າຈຶ່ງ​ຈະ​ສັ່ງສອນ​ລູກ​ຫລານ​ຂອງ​ເຂົາ​ເຈົ້າ​ໄດ້, ແລະ ສະ​ນັ້ນມັນ​ຈຶ່ງ​ເຮັດ​ໃຫ້​ພຣະ​ບັນຍັດ​ຂອງ​ພຣະ​ເຈົ້າສຳ​ເລັດ, ຈົນກະທັ້ງລົງ​ມາ​ເຖິງ​ປະຈຸ​ບັນ​ນີ້."},{"vNo":"5 ","txt":"ລູກ​ເອີຍ ພໍ່​ກ່າວ​ກັບ​ພວກ​ເຈົ້າວ່າ ຖ້າ​ສິ່ງ​ເຫລົ່າ​ນີ້​ບໍ່​ໄດ້​ຖືກ​ຮັກສາ​ໄວ້​ໂດຍ​ພຣະຫັດ​ຂອງ​ພຣະ​ເຈົ້າ, ເພື່ອ​ພວກ​ເຮົາ​ຈະ​ໄດ້​ອ່ານ ແລະ ເຂົ້າ​ໃຈຄວາມ​ລຶກລັບ​ຂອງ​ພຣະ​ອົງ, ແລະ ມີ​ພຣະ​ບັນ​ຍັດ​ຂອງ​ພຣະ​ອົງ​ຢູ່​ຕໍ່ໜ້າ​ຂອງ​ພວກ​ເຮົາ​ຢູ່​ສະ​ເໝີ​ແລ້ວ, ເຖິງ​ແມ່ນ​ວ່າ​ບັນພະບຸລຸດ​ຂອງ​ພວກ​ເຮົາ​ຈະ​ເສື່ອມ​ໂຊມ​ລົງ​ຢູ່​ໃນ​ຄວາມ​ບໍ່​ເຊື່ອ​ຖື ແລະ ພວກ​ເຮົາ​ກໍ​ຈະ​ເປັນ​ຄື​ກັນ​ກັບ​ຊາວ​ເລ​ມັນພີ່ນ້ອງ​ຂອງ​ພວກ​ເຮົາຜູ້​ບໍ່​ຮູ້ຈັກ​ຫຍັງໝົດ​ກ່ຽວ​ກັບ​ເລື່ອງ​ເຫລົ່າ​ນີ້, ຫລື ກໍ​ບໍ່​ເຊື່ອ​ເລື່ອງ​ເຫລົ່າ​ນີ້​ເລີຍ​ເມື່ອ​ພວກ​ເຂົາ​ໄດ້​ຮັບ​ການ​ສັ່ງສອນ, ເພາະວ່າ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາ​ນັ້ນບໍ່​ຖືກຕ້ອງ."},{"vNo":"6 ","txt":"ໂອ້ ລູກ​ເອີຍ, ພໍ່​ຢາກ​ໃຫ້​ລູກ​ຈື່​ຈຳ​ໄວ້​ວ່າ ຄຳ​ເຫລົ່າ​ນີ້​ເປັນຄວາມ​ຈິງ ແລະ ບັນທຶກ​ເຫລົ່າ​ນີ້​ກໍ​ເປັນຄວາມ​ຈິງ​ຄື​ກັນ. ແລະ ຈົ່ງ​ເບິ່ງ, ແຜ່ນ​ຈາລຶກ​ຂອງ​ນີ​ໄຟ​ກໍ​ຄື​ກັນ, ຊຶ່ງມີ​ບັນທຶກ ແລະ ຄຳ​ກ່າວ​ໄວ້​ຈາກ​ບັນພະບຸລຸດ​ຂອງ​ພວກ​ເຮົາ​ນັບ​ຕັ້ງ​ແຕ່​ເວລາ​ທີ່​ເຂົາ​ເຈົ້າໜີ​ອອກ​ຈາກ​ເຢຣູ​ຊາເລັມ​ມາ​ຈົນ​ເຖິງ​ປະຈຸ​ບັນ​ນີ້, ແລະ ເລື່ອງ​ເຫລົ່າ​ນີ້​ເປັນຄວາມ​ຈິງ; ແລະ ພວກ​ເຮົາ​ສາມາດ​ຮູ້ຈັກ​ເຖິງຄວາມ​ແນ່ນອນ​ນີ້​ໄດ້​ເພາະວ່າ​ພວກ​ເຮົາ​ມີ​ມັນ​ຢູ່ຕໍ່ໜ້າ​ພວກ​ເຮົາ."},{"vNo":"7 ","txt":"ແລະ ບັດ​ນີ້​ລູກ​ເອີຍ, ພໍ່​ຢາກ​ໃຫ້​ລູກ​ຈື່​ຈຳ​ໄວ້​ເພື່ອ​ຈະ​ຄົ້ນ​ຄວ້າ​ຫາ​ມັນ​ຢ່າງ​ພາກ​ພຽນ​ເພື່ອ​ລູກ​ຈະ​ໄດ້​ຮັບ​ຜົນ​ປະ​ໂຫຍດ​ຈາກ​ມັນ; ແລະ ພໍ່​ຢາກ​ໃຫ້​ລູກ​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ເພື່ອ​ລູກ​ຈະ​ໄດ້​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ​ນີ້​ຕາມ​ຄຳ​ສັນຍາ ຊຶ່ງ​ພຣະຜູ້​ເປັນ​ເຈົ້າ​ໄດ້​ກະທຳ​ໄວ້​ກັບ​ບັນ​ພະບຸລຸດ​ຂອງ​ພວກ​ເຮົາ."},{"vNo":"8 ","txt":"ແລະ ກະສັດ​ເບັນ​ຢາ​ມິນ​ໄດ້​ສັ່ງສອນ​ພວກ​ລູກ​ຊາຍ​ຂອງ​ເພິ່ນ​ອີກ​ຫລາຍ​ເລື່ອງ, ຊຶ່ງບໍ່​ໄດ້​ຂຽນ​ໄວ້​ໃນໜັງສື​ເຫລັ້ມນີ້."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ກະສັດ​ເບັນ​ຢາ​ມິນ​ສັ່ງສອນ​ລູກ​ຂອງ​ເພິ່ນ​ຈົບ​ແລ້ວ, ເພິ່ນ​ໄດ້​ເຖົ້າ​ແກ່​ລົງ, ແລະ ເພິ່ນ​ເຫັນ​ວ່າ​ໃນ​ບໍ່​ຊ້າ​ນີ້ ເພິ່ນ​ຈະ​ຕ້ອງ​ເປັນ​ໄປ​ຕາມ​ທາງ​ຂອງ​ມວນ​ໂລກ​ທັງ​ປວງ​ແລ້ວ; ສະນັ້ນ, ເພິ່ນ​ຈຶ່ງ​ຄິດ​ວ່າ ມັນ​ເຖິງ​ເວລາ​ແລ້ວ​ທີ່​ຈະ​ມອບ​ລາຊາ​ອານາຈັກ​ໃຫ້​ແກ່​ລູກ​ຄົນ​ໃດ​ຄົນໜຶ່ງ​ຂອງ​ເພິ່ນ."},{"vNo":"10 ","txt":"ດັ່ງນັ້ນ, ເພິ່ນ​ຈຶ່ງ​ໄດ້​ໃຫ້​ໂມ​ໄຊ​ຢາ​ມາ​ຢູ່​ຕໍ່ໜ້າ​ເພິ່ນ; ແລະ ນີ້​ຄື​ຂໍ້ຄວາມ​ທີ່​ເພິ່ນ​ໄດ້​ເວົ້າກັບ​ໂມ​ໄຊ​ຢາ, ມີ​ຄວາມ​ວ່າ: ພໍ່​ຢາກ​ໃຫ້​ລູກ​ປະກາດ​ໄປ​ທົ່ວ​ແຜ່ນດິນ​ຕໍ່​ບັນດາ​ຜູ້ຄົນ​ພວກນີ້ທັງໝົດ, ຫລື ຜູ້ຄົນ​ຂອງ​ເຊ​ລາ​ເຮັມລາ, ແລະ ຜູ້ຄົນຂອງ​ໂມ​ໄຊ​ຢາ​ຜູ້ອາໄສຢູ່ໃນແຜ່ນດິນ, ເພື່ອ​ພວກ​ເຂົາ​ຈະ​ໄດ້​ມາເຕົ້າ​ໂຮມ​ກັນ ເພາະ​ວ່າ​ມື້​ອື່ນ​ເຊົ້ານີ້​ພໍ່​ຈະ​ປະກາດ​ຕໍ່​ຜູ້ຄົນ​ຂອງພໍ່ອອກ​ຈາກ​ປາກ​ຂອງ​ພໍ່​ເອງ​ວ່າລູກ​ເປັນ​ກະສັດ ແລະ ເປັນ​ຜູ້​ປົກຄອງ​ດູ​ແລ​ຜູ້ຄົນພວກນີ້, ຊຶ່ງພຣະຜູ້​ເປັນ​ເຈົ້າອົງ​ເປັນພຣະ​ເຈົ້າຂອງ​ພວກ​ເຮົາ​ປະທານ​ໃຫ້ພວກເຮົາ."},{"vNo":"11 ","txt":"ແລະ ຍິ່ງ​ໄປ​ກວ່າ​ນັ້ນ, ພໍ່​ຈະຕັ້ງຊື່​ໃຫ້​ແກ່​ຜູ້​ຄົນ​ພວກ​ນີ້, ເພື່ອ​ພວກ​ເຂົາ​ຈະ​ໄດ້​ດີ​ເດັ່ນ​ກວ່າ​ຜູ້​ຄົນ​ທັງ​ປວງ ເພາະວ່າ​ອົງ​ພຣະຜູ້​ເປັນ​ເຈົ້າ​ໄດ້​ນຳ​ພາ​ພວກ​ເຂົາ​ອອກ​ມາ​ຈາກ​ແຜ່ນ​ດິນ​ເຢຣູ​ຊາເລັມ ແລະ ພໍ່​ຈະ​ເຮັດ​ແນວ​ນີ້ ເພາະວ່າ​ພວກ​ເຂົາ​ເປັນ​ຄົນ​ພາກ​ພຽນ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າ."},{"vNo":"12 ","txt":"ແລະ ພໍ່ຈະຕັ້ງຊື່​ໃຫ້​ແກ່​ພວກ​ເຂົາ ແລະ ຊື່ນັ້ນຈະ​ບໍ່​ຖືກ​ລຶບ​ເລີຍ, ນອກ​ຈາກ​ຈະ​ເປັນ​ການ​ລ່ວງ​ລະ​ເມີດ​ເທົ່າ​ນັ້ນ."},{"vNo":"13 ","txt":"ແທ້​ຈິງ​ແລ້ວ, ແລະ ຍິ່ງ​ໄປ​ກວ່າ​ນັ້ນ, ພໍ່​ກ່າວກັບ​ລູກ​ວ່າ, ຖ້າ​ຫາກ​ຄົນ​ພວກ​ນີ້ ຊຶ່ງພຣະຜູ້​ເປັນ​ເຈົ້າ​ໂປດ​ປານ​ທີ່​ສຸດຈະ​ຕົກ​ຢູ່​ໃນ​ການ​ລ່ວງ​ລະ​ເມີດ, ແລະ ກັບກາຍ​ເປັນ​ຄົນ​ຊົ່ວ ແລະ ຄົນ​ຫລິ້ນ​ຊູ້, ພຣະຜູ້​ເປັນ​ເຈົ້າຈະ​ປ່ອຍປະ​ພວກ​ເຂົາ ແລະ ພວກ​ເຂົາ​ຈະ​ເປັນ​ຄົນ​ອ່ອນ​ແອ​ຄື​ກັນ​ກັບ​ພີ່ນ້ອງ​ຂອງ​ພວກ​ເຂົາ; ແລະ ພຣະ​ອົງ​ຈະ​ບໍ່​ປົກ​ປ້ອງ​ພວກ​ເຂົາ​ໂດຍ​ອຳນາດ​ອັນ​ຫາ​ທີ່​ທຽບ​ບໍ່​ໄດ້ ແລະ ໜ້າ​ອັດສະຈັນ​ຂອງ​ພຣະ​ອົງ​ຕໍ່​ໄປ​ດັ່ງ​ທີ່​ພຣະ​ອົງ​ໄດ້​ປົກ​ປ້ອງບັນພະບຸລຸດ​ຂອງ​ພວກ​ເຮົາ​ມາ​ແຕ່​ກ່ອນ."},{"vNo":"14 ","txt":"ເພາະ​ພໍ່​ກ່າວ​ກັບ​ລູກ​ວ່າ, ຖ້າ​ຫາກ​ພຣະ​ອົງ​ບໍ່​ໄດ້ເດ່​ພຣະຫັດ​ອອກ​ມາ​ເພື່ອ​ປົກ​ປ້ອງບັນພະບຸລຸດ​ຂອງ​ພວກ​ເຮົາ​ແລ້ວທຸກໆ​ຄົນ​ຕ້ອງ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ, ແລະ ຈະ​ກັບກາຍ​ເປັນ​ຜູ້​ເຄາະ​ຮ້າຍ​ຍ້ອນ​ຄວາມ​ກຽດ​ຊັງ​ຂອງ​ພວກ​ເຂົາ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ກະສັດ​ເບັນ​ຢາ​ມິນ​ກ່າວ​ຂໍ້ຄວາມ​ເຫລົ່າ​ນີ້​ກັບ​ລູກຊາຍ​ຂອງ​ເພິ່ນ​ຈົບ​ແລ້ວ, ຄື​ເພິ່ນ​ໄດ້​ມອບ​ໝາຍ​ການ​ງານ​ທັງ​ໝົດ​ຂອງ​ລາຊາ​ອານາຈັກ​ໃຫ້​ແກ່​ລາວ."},{"vNo":"16 ","txt":"ແລະ ຍິ່ງ​ໄປ​ກວ່າ​ນັ້ນ, ເພິ່ນ​ຍັງ​ໄດ້​ມອບ​ໝາຍ​ບັນທຶກ ຊຶ່ງຢູ່​ໃນ​ແຜ່ນ​ຈາລຶກ​ທອງ​ເຫລືອງ​ໃຫ້​ແກ່​ລາວ​ອີກ; ແລະ ແຜ່ນ​ຈາລຶກ​ຂອງ​ນີ​ໄຟ; ແລະ ດາບ​ຂອງລາ​ບານ ແລະ ລູກ​ກົມ ຫລື ເຂັມ​ຊີ້​ທິດ ຊຶ່ງ​ໄດ້​ນຳພາ​ບັນພະບຸລຸດ​ຂອງ​ພວກ​ເຮົາ​ໄປໃນຖິ່ນ​ແຫ້ງ​ແລ້ງ​ກັນດານ ຊຶ່ງສິ່ງ​ເຫລົ່າ​ນີ້​ໄດ້​ຖືກ​ຕຽມ​ໄວ້​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ ເພື່ອ​ນຳພາ​ເຂົາ​ເຈົ້າອອກ​ໄປ​ຕາມ​ຄວາມ​ເອົາ​ໃຈ​ໃສ່ ແລະ ຄວາມ​ພາກ​ພຽນ​ທີ່​ເຂົາ​ເຈົ້າ​ໄດ້​ຖະຫວາຍ​ແດ່​ພຣະ​ອົງ."},{"vNo":"17 ","txt":"ເນື່ອງ​ຈາກ​ວ່າ​ພວກ​ເຂົາ​ບໍ່​ສັດ​ຊື່ ພວກ​ເຂົາ​ຈຶ່ງ​ບໍ່​ຈະ​ເລີນ​ຮຸ່ງ​ເຮືອງ ຫລື ກ້າວ​ໜ້າ​ໃນ​ການ​ເດີນ​ທາງ, ແຕ່​ຖືກ​ໄລ່​ກັບ​ຄືນ, ແລະ ເຮັດ​ໃຫ້​ພຣະ​ເຈົ້າ​ບໍ່​ພໍ​ພຣະ​ໄທ​ກັບ​ພວກ​ເຂົາ; ແລະ ສະນັ້ນ ພວກ​ເຂົາ​ຈຶ່ງ​ຖືກ​ລົງ​ໂທດ​ດ້ວຍ​ຄວາມ​ອຶດ​ຢາກ ແລະ ຄວາມ​ທຸກທໍລະມານ​ຢ່າງ​ແສນ​ສາຫັດ, ເພື່ອ​ເຮັດ​ໃຫ້​ສຳນຶກ​ເຖິງ​ໜ້າ​ທີ່​ຂອງ​ພວກ​ເຂົາ."},{"vNo":"18 ","txt":"ແລະ ບັດ​ນີ້, ເຫດການ​ໄດ້​ບັງ​ເກີດ​ຂຶ້ນຄື ໂມ​ໄຊ​ຢາ​ໄດ້​ອອກ​ໄປ​ຕາມ​ທີ່​ບິດາ​ຂອງ​ລາວ​ສັ່ງ, ແລະ ປະກາດ​ຕໍ່​ຜູ້ຄົນທັງໝົດ​ໃນ​ແຜ່ນດິນ​ເຊ​ລາ​ເຮັມລາ ເພື່ອ​ໃຫ້​ພວກ​ເຂົາ​ມາ​ເຕົ້າ​ໂຮມ​ກັນ​ເພື່ອ​ຂຶ້ນ​ໄປ​ຫາພຣະ​ວິຫານ ເພື່ອຟັງຂໍ້ຄວາມ​ຊຶ່ງບິດາ​ຂອງ​ລາວ​ຈະ​ກ່າວ​ກັບ​ພວກ​ເຂົາ."}]}