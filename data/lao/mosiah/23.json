{"heading":"ແອວ​ມາ​ປະຕິເສດ​ບໍ່​ຍອມ​ເປັນ​ກະສັດ—ເພິ່ນ​ຮັບ​ໃຊ້​ໃນ​ຖານະ​ມະຫາ​ປະ​ໂລ​ຫິດ—ພຣະຜູ້ເປັນເຈົ້າ​ໄດ້​ຕີ​ສອນ​ຜູ້ຄົນ​ຂອງ​ພຣະ​ອົງ ແລະ ຊາວ​ເລ​ມັນ​ຍຶດ​ຄອງ​ແຜ່ນດິນ​ເຮ​ລາມ—ອະ​ມິວ​ລອນ, ຫົວໜ້າ​ປະໂລຫິດ​ທີ່​ຊົ່ວ​ຂອງ​ກະສັດ​ໂນ​ອາປົກຄອງ​ແບບ​ເປັນ​ຫົວ​ເມືອງ​ຂຶ້ນ​ຂອງ​ກະສັດ​ເລ​ມັນ. ປະມານ 145–121 ປີ ກ່ອນ ຄ.ສ.","sectionHeading":"ເລື່ອງ​ລາວ​ຂອງ​ແອວ​ມາ​ກັບ​ຜູ້ຄົນ​ຂອງ​ພຣະຜູ້ເປັນເຈົ້າ, ຜູ້​ຖືກ​ຜູ້ຄົນ​ຂອງ​ກະສັດ​ໂນ​ອາ​ຂັບ​ໄລ່​ເຂົ້າ​ໄປ​ໃນ​ຖິ່ນ​ແຫ້ງແລ້ງ​ກັນ​ດານ.","prevAbbr":"mosiah","prevNo":22,"nextAbbr":"mosiah","nextNo":24,"chapterTitle":"ໂມ​ໄຊ​ຢາ ໒໓","verses":[{"vNo":"1 ","txt":"ບັດ​ນີ້ແອວ​ມາໂດຍ​ທີ່​ພຣະຜູ້ເປັນເຈົ້າ​ໄດ້​ເຕືອນ​ວ່າ ກອງທັບ​ຂອງ​ກະສັດ​ໂນ​ອາ​ຈະ​ຍົກ​ທັບ​ມາ​ໂຈມ​ຕີ, ແລະ ເປັນ​ທີ່​ຮູ້ຈັກ​ແກ່​ຜູ້ຄົນ​ຂອງ​ເພິ່ນ​ແລ້ວ, ດັ່ງນັ້ນ ພວກ​ເຂົາ​ຈຶ່ງ​ທ້ອນໂຮມ​ຝູງ​ສັດຂອງພວກເຂົາ ແລະ ພືດ​ພັນ​ຂອງ​ພວກເຂົາ, ແລະ ໄດ້​ເຂົ້າ​ໄປ​ໃນ​ຖິ່ນ​ແຫ້ງແລ້ງ​ກັນດານ​ກ່ອນ​ກອງທັບ​ຂອງ​ກະສັດ​ໂນ​ອາ​ຈະ​ມາ​ເຖິງ."},{"vNo":"2 ","txt":"ແລະ ພຣະຜູ້ເປັນເຈົ້າ​ໄດ້​ເພີ່ມ​ກຳລັງ​ພວກ​ເຂົາ​ເພື່ອ​ບໍ່​ໃຫ້​ຜູ້ຄົນ​ຂອງ​ກະສັດ​ໂນ​ອາ​ຕິດຕາມ​ມາ​ທັນ ເພື່ອ​ທຳລາຍ​ພວກ​ເຂົາ."},{"vNo":"3 ","txt":"ແລະ ພວກ​ເຂົາ​ໄດ້​ເດີນທາງ​ເຂົ້າ​ໄປ​ໃນ​ຖິ່ນ​ແຫ້ງແລ້ງ​ກັນດານ​ເປັນ​ເວລາ​ແປດ​ມື້."},{"vNo":"4 ","txt":"ແລະ ພວກ​ເຂົາ​ກໍ​ມາ​ຮອດ​ແຜ່ນດິນ​ບ່ອນ​ໜຶ່ງ, ແທ້​ຈິງ​ແລ້ວ, ເປັນ​ແຜ່ນດິນ​ທີ່​ສວຍ​ສົດ​ງົດ​ງາມ ແລະ ໜ້າ​ຢູ່, ແລະ ເປັນ​ແຜ່ນດິນ​ທີ່​ມີ​ນ້ຳ​ບໍລິສຸດ."},{"vNo":"5 ","txt":"ແລະ ພວກ​ເຂົາ​ໄດ້​ຕັ້ງ​ຜ້າ​ເຕັ້ນ​ຂອງ​ພວກ​ເຂົາ​ຂຶ້ນ, ແລະ ເລີ່ມ​ໄຖ​ດິນ ແລະ ສ້າງ​ອາຄານ​ບ້ານ​ເຮືອນ​ຂຶ້ນ; ແທ້​ຈິງ​ແລ້ວ, ພວກ​ເຂົາ​ເປັນ​ຄົນ​ດຸໝັ່ນ ແລະ ເຮັດ​ວຽກ​ຢ່າງ​ຂະຫຍັນ​ຂັນ​ແຂງ."},{"vNo":"6 ","txt":"ແລະ ຜູ້ຄົນ​ປາ​ຖະ​ໜາ​ໃຫ້​ແອວ​ມາ​ເປັນ​ກະ​ສັດ​ຂອງ​ພວກ​ເຂົາ, ເພາະວ່າ​ເພິ່ນ​ເປັນ​ທີ່​ຮັກຫອມ​ຂອງ​ຜູ້ຄົນຂອງເພິ່ນ."},{"vNo":"7 ","txt":"ແຕ່​ເພິ່ນ​ໄດ້​ກ່າວ​ກັບ​ພວກເຂົາວ່າ: ຈົ່ງ​ເບິ່ງ, ມັນ​ບໍ່​ສົມຄວນ​ເລີຍ​ທີ່​ພວກ​ເຮົາ​ຈະ​ມີ​ກະສັດ; ເພາະວ່າ​ພຣະ​ເຈົ້າ​ໄດ້​ກ່າວ​ດັ່ງນີ້: ເຈົ້າ​ຈະ​ບໍ່​ຕ້ອງ​ນັບຖື​ເນື້ອ​ໜັງ​ອັນ​ໃດ​ທີ່​ສູງ​ກວ່າ​ເນື້ອ​ໜັງ​ອີກ​ອັນ​ໜຶ່ງ, ຫລື​ວ່າ​ຄົນ​ຜູ້​ໜຶ່ງ​ຈະ​ບໍ່​ຄິດ​ວ່າ​ຕົນ​ເອງ​ສູງ​ກວ່າ​ອີກ​ຜູ້​ໜຶ່ງ; ດັ່ງນັ້ນ ຂ້າພະເຈົ້າ​ຈຶ່ງ​ກ່າວ​ວ່າ ມັນ​ບໍ່​ສົມຄວນ​ເລີຍ​ທີ່​ພວກ​ເຮົາ​ຈະ​ມີ​ກະສັດ."},{"vNo":"8 ","txt":"ເຖິງ​ຢ່າງໃດ​ກໍ​ຕາມ, ຖ້າ​ຫາກ​ເປັນ​ໄປ​ໄດ້​ວ່າ ມີ​ຄົນ​ທ່ຽງ​ທຳ​ຜູ້​ທີ່​ຈະ​ມາ​ເປັນ​ກະ​ສັດ​ຂອງ​ພວກ​ທ່ານ​ແລ້ວ ກໍ​ເປັນ​ການ​ດີ​ທີ່​ສຸດ​ສຳລັບ​ພວກ​ທ່ານ​ທີ່​ຈະ​ມີ​ກະສັດ."},{"vNo":"9 ","txt":"ແຕ່​ຈົ່ງ​ຈື່​ຈຳ​ຄວາມ​ຊົ່ວ​ຮ້າຍ​ຂອງ​ກະສັດ​ໂນ​ອາ ແລະ ພວກ​ປະໂລຫິດ​ຂອງ​ເພິ່ນ; ແລະ ຕົວ​ຂ້າພະເຈົ້າ​ເອງ​ກໍ​ຍັງ​ຖືກ​ບ້ວງ​ມາ​ແລ້ວ, ແລະ ໄດ້​ເຮັດ​ຫລາຍ​ສິ່ງ​ຫລາຍ​ຢ່າງ​ທີ່​ໜ້າ​ກຽດ​ຊັງ​ໃນ​ສາຍ​ພຣະ​ເນດ​ຂອງ​ພຣະຜູ້ເປັນເຈົ້າ, ຊຶ່ງ​ເຮັດ​ໃຫ້​ຂ້າພະເຈົ້າມີ​ການ​ກັບ​ໃຈ​ຢ່າງ​ເຈັບ​ຊ້ຳ;"},{"vNo":"10 ","txt":"ເຖິງ​ຢ່າງໃດ​ກໍ​ຕາມ, ຫລັງ​ຈາກ​ມີ​ຄວາມ​ທຸກຍາກ​ລຳ​ບາກ​ມາ​ຫລາຍ​ແລ້ວ, ພຣະຜູ້ເປັນເຈົ້າ​ຍັງ​ໄດ້​ຍິນ​ສຽງ​ຮ້ອງ​ຂອງ​ຂ້າພະເຈົ້າ, ແລະ ໄດ້​ຕອບ​ຄຳ​ອະທິຖານ​ຂອງ​ຂ້າພະເຈົ້າ ແລະ ເຮັດ​ໃຫ້​ຂ້າພະເຈົ້າ​ເປັນ​ເຄື່ອງມື​ໃຫ້​ແກ່​ພຣະ​ອົງ​ໃນ​ການ​ເຮັດ​ໃຫ້​ພວກ​ທ່ານ​ຫລາຍ​ຄົນ​ມາ​ຮູ້ຈັກ​ຄວາມ​ຈິງ​ຂອງ​ພຣະ​ອົງ."},{"vNo":"11 ","txt":"ເຖິງ​ຢ່າງໃດ​ກໍ​ຕາມ, ໃນ​ເລື່ອງ​ນີ້​ຂ້າພະເຈົ້າບໍ່​ໄດ້​ອວດ​ອ້າງ, ເພາະ​ວ່າ​ຂ້າພະເຈົ້າ​ບໍ່​ມີ​ຄ່າ​ຄວນ​ທີ່​ຈະ​ອວດ​ອ້າງ​ຕົວ​ເອງ."},{"vNo":"12 ","txt":"ແລະ ບັດ​ນີ້ຂ້າພະເຈົ້າກ່າວ​ກັບ​ພວກ​ທ່ານ​ວ່າ ຖ້າ​ຫາກ​ພວກ​ທ່ານ​ຖືກ​ກະສັດ​ໂນ​ອາ​ກົດ​ຂີ່​ຂົ່ມ​ເຫັງ, ແລະ ຢູ່​ໃນ​ຄວາມ​ເປັນ​ຂ້າ​ທາດ​ຂອງ​ເພິ່ນ ແລະ ພວກ​ປະໂລຫິດ​ຂອງ​ເພິ່ນ, ແລະ ຖືກ​ພວກ​ເຂົານຳໄປ​ຫາ​ຄວາມ​ຊົ່ວ​ຮ້າຍ; ດັ່ງນັ້ນ ພວກ​ທ່ານ​ຈຶ່ງ​ຖືກ​ມັດ​ໄວ້​ດ້ວຍ​ເຊືອກ​ແຫ່ງ​ຄວາມ​ຊົ່ວ​ຮ້າຍ."},{"vNo":"13 ","txt":"ແລະ ບັດ​ນີ້ເມື່ອ​ພວກ​ທ່ານ​ຖືກ​ປົດ​ປ່ອຍ​ຈາກ​ເຄື່ອງ​ຜູກ​ມັດ​ເຫລົ່າ​ນີ້​ແລ້ວ; ໂດຍ​ອຳນາດ​ຂອງ​ພຣະ​ເຈົ້າ; ແທ້​ຈິງ​ແລ້ວ, ແມ່ນ​ອອກ​ຈາກ​ມື​ຂອງ​ກະສັດ​ໂນ​ອາ ແລະ ຜູ້ຄົນ​ຂອງ​ເພິ່ນ, ແລະ ຈາກ​ເຄື່ອງ​ຜູກ​ມັດ​ແຫ່ງ​ຄວາມ​ຊົ່ວ​ຮ້າຍ​ນຳ​ອີກ, ດັ່ງນັ້ນ​ຂ້າພະເຈົ້າຈຶ່ງ​ປາ​ຖະ​ໜາ​ທີ່​ຈະ​ໃຫ້​ພວກ​ທ່ານ​ຍຶດ​ໝັ້ນ​ຢູ່​ໃນ​ຄວາມ​ເປັນ​ເສລີພາບ​ນີ້, ຊຶ່ງ​ພວກ​ທ່ານ​ໄດ້​ຖືກ​ເຮັດ​ໃຫ້​ເປັນ​ອິດ​ສະລະ, ແລະ​ວ່າ​ພວກ​ທ່ານ​ຈະ​ບໍ່​ໄວ້​ວາງໃຈ​ຜູ້​ໃດ​ເພື່ອ​ມາ​ເປັນ​ກະສັດ​ປົກຄອງ​ພວກ​ທ່ານ."},{"vNo":"14 ","txt":"ແລະ ບໍ່​ໃຫ້​ໄວ້​ວາງໃຈ​ຜູ້​ສັ່ງສອນ​ຜູ້​ໃດ ຫລື ຜູ້​ປະຕິບັດ​ສາດສະໜາ​ກິດ​ຜູ້​ໃດ​ຂອງ​ພວກ​ທ່ານ, ຖ້າ​ຫາກ​ເຂົາ​ບໍ່​ໄດ້​ເປັນ​ຂອງ​ພຣະ​ເຈົ້າ, ເດີນ​ໄປ​ຕາມ​ທາງ​ຂອງ​ພຣະ​ອົງ ແລະ ຮັກສາ​ພຣະ​ບັນຍັດ​ຂອງ​ພຣະ​ອົງ."},{"vNo":"15 ","txt":"ແອວ​ມາ​ໄດ້​ສິດສອນ​ຜູ້ຄົນ​ຂອງ​ເພິ່ນ​ດັ່ງນີ້, ວ່າ​ທຸກ​ຄົນ​ຄວນ​ຮັກແພງ​ເພື່ອນ​ບ້ານ​ຄື​ກັນ​ກັບ​ຮັກ​ຕົນ​ເອງ, ແລະ ບໍ່​ຄວນ​ມີ​ການ​ຂັດ​ແຍ້ງ​ຢູ່​ໃນ​ບັນດາ​ພວກ​ເຂົາ."},{"vNo":"16 ","txt":"ແລະ ບັດ​ນີ້ແອວ​ມາ​ໄດ້​ເປັນ​ມະຫາ​ປະໂລຫິດ​ຂອງ​ພວກ​ເຂົາ, ເປັນ​ຜູ້​ສ້າງຕັ້ງ​ສາດສະໜາ​ຈັກ​ຂອງ​ພວກ​ເຂົາ."},{"vNo":"17 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ບໍ່​ມີ​ຜູ້​ໃດ​ໄດ້​ຮັບ​ສິດ​ອຳນາດ​ໃຫ້ສັ່ງສອນ ຫລື ສອນ​ເລີຍ​ຖ້າ​ບໍ່ໄດ້​ຮັບ​ອະນຸຍາດ​ຈາກ​ເພິ່ນ​ເສຍ​ກ່ອນຊຶ່ງ​ຈາກ​ພຣະ​ເຈົ້າ. ດັ່ງນັ້ນ ເພິ່ນ​ຈຶ່ງ​ໄດ້​ແຕ່ງຕັ້ງ​ປະໂລຫິດ ແລະ ຜູ້​ສອນ​ທັງ​ໝົດ​ຂອງ​ເພິ່ນ ແຕ່​ບໍ່​ມີ​ຄົນໃດ​ໄດ້​ຮັບ​ການ​ແຕ່ງຕັ້ງ​ຍົກເວັ້ນ​ແຕ່​ຈະ​ເປັນ​ຄົນ​ຊອບ​ທຳ​ເທົ່າ​ນັ້ນ."},{"vNo":"18 ","txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ດູ​ແລ​ຜູ້ຄົນ​ຂອງ​ພວກ​ເຂົາ, ແລະ ໄດ້​ບຳລຸງ​ລ້ຽງ​ຜູ້ຄົນ​ເຫລົ່ານັ້ນ​ໃນ​ສິ່ງ​ທີ່​ຊອບ​ທຳ."},{"vNo":"19 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຂົາ​ເລີ່ມ​ຈະເລີນ​ຮຸ່ງເຮືອງ​ຂຶ້ນ​ຢ່າງ​ຍິ່ງໃນ​ແຜ່ນດິນ; ແລະ ພວກ​ເຂົາ​ຕັ້ງ​ຊື່​ໃຫ້ແຜ່ນ​ດິນ​ນັ້ນວ່າ ເຮ​ລາມ."},{"vNo":"20 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ມັນ​ໄດ້​ມີ​ຜູ້​ຄົນ​ເພີ່ມ​ທະວີ​ຂຶ້ນ​ເລື້ອຍໆ ແລະ ຈະເລີນ​ຮຸ່ງເຮືອງ​ຢ່າງ​ຍິ່ງ​ໃນ​ແຜ່ນດິນ​ເຮ​ລາມ; ແລະ ພວກ​ເຂົາ​ໄດ້​ສ້າງ​ເມືອງ​ໜຶ່ງ​ຂຶ້ນ, ຊຶ່ງ​ພວກ​ເຂົາ​ຕັ້ງ​ຊື່​ໃຫ້​ມັນ​ວ່າ ເມືອງ​ເຮ​ລາມ."},{"vNo":"21 ","txt":"ເຖິງ​ຢ່າງ​ໃດ​ກໍ​ຕາມ ພຣະຜູ້​ເປັນ​ເຈົ້າ​ໄດ້​ເຫັນ​ສົມຄວນ​ທີ່​ຈະ​ຕີ​ສອນ​ຜູ້ຄົນຂອງ​ພຣະ​ອົງ; ແທ້​ຈິງ​ແລ້ວ, ພຣະ​ອົງ​ໄດ້​ທົດ​ລອງ​ຄວາມ​ອົດທົນ ແລະ ຄວາມ​ສັດ​ຊື່​ຂອງ​ພວກ​ເຂົາ."},{"vNo":"22 ","txt":"ເຖິງ​ຢ່າງ​ໃດ​ກໍ​ຕາມ—ຜູ້​ໃດ​ກໍ​ຕາມ​ທີ່​ໄວ້​ວາງ​ໃຈ​ໃນ​ພຣະ​ອົງ ຜູ້ນັ້ນຈະ​ຖືກ​ຍົກ​ຂຶ້ນ​ໃນ​ວັນ​ສຸດ​ທ້າຍ. ແທ້​ຈິງ​ແລ້ວ, ມັນ​ຈະ​ເປັນ​ໄປ​ແນວ​ນັ້ນກັບ​ຜູ້ຄົນພວກນີ້."},{"vNo":"23 ","txt":"ເພາະ​ຈົ່ງ​ເບິ່ງ, ຂ້າພະເຈົ້າຈະ​ສະ​ແດງ​ຕໍ່​ພວກ​ທ່ານ​ວ່າ ຜູ້ຄົນ​ຖືກ​ເອົາ​ໄປ​ເປັນ​ຂ້າ​ທາດ, ແລະ ບໍ່​ມີ​ຜູ້​ໃດ​ຈະ​ປົດ​ປ່ອຍ​ພວກ​ເຂົາ​ໄດ້ ນອກ​ຈາກ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ, ແທ້​ຈິງ​ແລ້ວ, ແມ່ນ​ພຣະ​ເຈົ້າຂອງ​ອັບ​ຣາ​ຮາມ ແລະ ອີ​ຊາກ ແລະ ຂອງ​ຢາ​ໂຄບ."},{"vNo":"24 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະ​ອົງ​ໄດ້​ປົດ​ປ່ອຍ​ພວກ​ເຂົາ, ແລະ ພຣະ​ອົງ​ໄດ້​ສະ​ແດງ​ອຳນາດ​ອັນ​ຍິ່ງ​ໃຫຍ່​ຂອງ​ພຣະ​ອົງ​ຕໍ່​ພວກ​ເຂົາ, ແລະ ພວກ​ເຂົາ​ມີ​ຄວາມ​ຊື່ນ​ຊົມ​ຢ່າງ​ໃຫຍ່​ຫລວງ."},{"vNo":"25 ","txt":"ເພາະ​ຈົ່ງ​ເບິ່ງ, ເຫດການ​ໄດ້​ບັງ​ເກີດ​ຂຶ້ນຄື ເວລາ​ທີ່​ພວກ​ເຂົາ​ຢູ່​ໃນ​ແຜ່ນດິນ​ເຮ​ລາມ, ແທ້​ຈິງ​ແລ້ວ, ຢູ່​ໃນ​ເມືອງ​ເຮ​ລາມ, ເວລາ​ທີ່​ຜູ້ຄົນ​ກຳລັງ​ໄຖ​ດິນ​ຢູ່​ນັ້ນ, ຈົ່ງ​ເບິ່ງກອງທັບ​ຂອງ​ຊາວ​ເລ​ມັນ​ໄດ້​ມາຕັ້ງຢູ່​ທີ່​ຊາຍ​ແດນ​ຂອງ​ແຜ່ນດິນ​ນັ້ນ."},{"vNo":"26 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພີ່ນ້ອງ​ຂອງ​ແອວ​ມາ​ໄດ້​ແລ່ນ​ໜີ​ຈາກ​ໄຮ່ນາ​ຂອງ​ພວກ​ເຂົາ, ແລະ ໄດ້​ໄປ​ເຕົ້າ​ໂຮມ​ກັນ​ຢູ່​ໃນ​ເມືອງ​ເຮ​ລາມ; ແລະ ພວກ​ເຂົາ​ຕົກ​ໃຈ​ຫລາຍ​ເພາະ​ຢ້ານ​ກົວ​ໃນ​ທ່າ​ທີ​ຂອງ​ຊາວ​ເລມັນ."},{"vNo":"27 ","txt":"ແຕ່​ແອວ​ມາ​ໄດ້​ອອກ​ມາ​ຢືນ​ຢູ່​ໃນ​ບັນດາ​ພວກ​ເຂົາ ແລະ ຊັກ​ຊວນ​ບໍ່​ໃຫ້​ພວກເຂົາຕົກ​ໃຈ, ແຕ່​ໃຫ້​ລະນຶກ​ເຖິງ​ພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ ແລະ ພຣະ​ອົງ​ຈະ​ປົດ​ປ່ອຍ​ພວກ​ເຂົາ."},{"vNo":"28 ","txt":"ດັ່ງນັ້ນ ພວກ​ເຂົາ​ຈຶ່ງ​ເຊົາ​ຢ້ານ ແລະ ເລີ່ມ​ຮ້ອງ​ທູນ​ຕໍ່​ພຣະຜູ້​ເປັນ​ເຈົ້າ​ໃຫ້​ພຣະ​ອົງ​ຊ່ອຍ​ເຮັດ​ໃຫ້​ໃຈ​ຂອງ​ຊາວ​ເລ​ມັນ​ອ່ອນ​ລົງ, ເພື່ອ​ໃຫ້​ພວກ​ເຂົາ​ໄວ້​ຊີວິດ​ຂອງ​ພວກ​ເຂົາ, ແລະ ເມຍ​ຂອງ​ພວກ​ເຂົາ, ແລະ ລູກ​ຂອງ​ພວກ​ເຂົາ."},{"vNo":"29 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພຣະຜູ້​ເປັນ​ເຈົ້າ​ໄດ້​ເຮັດ​ໃຫ້​ໃຈ​ຂອງ​ຊາວ​ເລ​ມັນ​ອ່ອນ​ລົງ. ແລະ ແອວ​ມາ​ກັບ​ພີ່ນ້ອງ​ຂອງ​ເພິ່ນ​ໄດ້​ອອ​ກ​ໄປ​ມອບ​ຕົວ​ໃຫ້​ຢູ່​ໃນ​ມື​ຂອງ​ພວກ​ເຂົາ; ແລະ ຊາວ​ເລ​ມັນ​ໄດ້​ເຂົ້າມາ​ເປັນ​ເຈົ້າ​ຂອງ​ແຜ່ນ​ດິນ​ເຮ​ລາມ."},{"vNo":"30 ","txt":"ບັດ​ນີ້ກອງທັບ​ຂອງ​ຊາວ​ເລ​ມັນ ຊຶ່ງ​ໄລ່​ຕາມ​ຜູ້ຄົນ​ຂອງ​ກະສັດ​ລິມ​ໄຮ​ມາ ໄດ້​ຫລົງ​ທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນ​ດານຫລາຍ​ມື້."},{"vNo":"31 ","txt":"ແລະ ຈົ່ງ​ເບິ່ງ, ພວກ​ເຂົາ​ໄດ້​ພົບ​ພໍ້​ພວກ​ປະ​ໂລຫິດ​ຂອງ​ກະສັດ​ໂນ​ອາ​ຢູ່​ໃນ​ບ່ອນ​ໜຶ່ງ, ຊຶ່ງພວກ​ເຂົາ​ເອີ້ນ​ວ່າ ອະ​ມິວລອນ; ແລະ ພວກ​ເຂົາ​ເລີ່ມ​ຕົ້ນ​ເປັນ​ເຈົ້າ​ຂອງ​ແຜ່ນດິນ​ອະມິວລອນ ແລະ ເລີ່ມ​ໄຖ​ດິນ."},{"vNo":"32 ","txt":"ບັດ​ນີ້ ຊື່​ຂອງ​ຜູ້ນຳ​ຂອງ​ພວກ​ປະ​ໂລຫິດ​ເຫລົ່ານັ້ນຄື ອະມິວລອນ."},{"vNo":"33 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ອະມິ​ວລອນ​ໄດ້​ວິ​ງວອນ​ຊາວ​ເລ​ມັນ; ແລະ ພວກ​ເຂົາ​ໄດ້ສົ່ງ​ເມຍ​ຂອງ​ພວກ​ເຂົາ, ຊຶ່ງ​ເປັນ​ພວກ​ລູກ​ສາວ​ຂອງ​ຊາວ​ເລ​ມັນ​ໄປ, ເພື່ອ​ອ້ອນວອນ​ພີ່ນ້ອງ​ຂອງ​ພວກ​ເຂົາ, ເພື່ອ​ບໍ່​ໃຫ້​ທຳລາຍ​ຜົວ​ຂອງ​ພວກ​ນາງ."},{"vNo":"34 ","txt":"ແລະ ຊາວ​ເລ​ມັນ​ມີ​ຄວາມ​ເມດ​ຕາ​ສົງສານ​ຕໍ່​ອະມິວລອນ ແລະ ພີ່ນ້ອງ​ຂອງ​ລາວ, ແລະ ບໍ່​ໄດ້​ທຳລາຍ​ພວກ​ເຂົາຍ້ອນ​ຄຳ​ອ້ອນວອນ​ຂອງ​ພວກ​ເມຍ​ຂອງ​ພວກ​ເຂົາ."},{"vNo":"35 ","txt":"ແລະ ອະມິວລອນ ແລະ ພີ່ນ້ອງ​ຂອງ​ລາວ​ໄດ້​ເຂົ້າຮ່ວມກັບ​ຊາ​ວເລມັນ, ແລະ ເວລາ​ທີ່​ຄົນ​ພວກ​ນັ້ນກຳລັງ​ເດີນ​ທາງ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ຊອກ​ຫາ​ແຜ່ນດິນ​ນີ​ໄຟ​ຢູ່​ນັ້ນ ພວກ​ເຂົາ​ໄດ້​ພົບ​ເຫັນ​ແຜ່ນດິນ​ເຮ​ລາມ, ຊຶ່ງ​ແອວ​ມາ​ກັບ​ພີ່ນ້ອງ​ຂອງ​ເພິ່ນ​ເປັນ​ເຈົ້າຂອງ."},{"vNo":"36 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ໄດ້​ສັນຍາ​ກັບ​ແອວ​ມາ ແລະ ພີ່ນ້ອງ​ຂອງ​ເພິ່ນ​ວ່າ ຖ້າ​ຫາກ​ພວກ​ເຂົາ​ບອກ​ທາງ​ໄປ​ສູ່​ແຜ່ນດິນ​ນີ​ໄຟ​ໃຫ້​ພວກ​ເຂົາ ແລ້ວພວກ​ເຂົາ​ຈະ​ໄວ້​ຊີວິດ ແລະ ປ່ອຍ​ໃຫ້​ພວກ​ເຂົາ​ມີ​ອິດ​ສະລະ."},{"vNo":"37 ","txt":"ແຕ່​ຫລັງ​ຈາກ​ແອວ​ມາບອກທາງ​ໄປ​ຫາ​ແຜ່ນດິນ​ນີ​ໄຟ​ໃຫ້​ພວກ​ເຂົາ​ແລ້ວ ຊາວ​ເລ​ມັນ​ບໍ່​ໄດ້​ຮັກສາ​ຄຳ​ສັນຍາ​ນັ້ນ​ເລີຍ; ກົງກັນຂ້າມ ພວກ​ເຂົາ​ໄດ້​ຈັດ​ຍາມ​ໄວ້​ທົ່ວ​ແຜ່ນດິນ​ເຮ​ລາມ, ເພື່ອ​ໃຫ້​ເຝົ້າ​ຍາມ​ແອວ​ມາ​ກັບ​ພີ່ນ້ອງ​ຂອງ​ເພິ່ນ."},{"vNo":"38 ","txt":"ແລະ ພວກ​ທີ່​ເຫລືອ​ຢູ່​ກໍ​ໄປ​ຫາ​ແຜ່ນດິນ​ນີ​ໄຟ; ແລະ ພາກ​ສ່ວນ​ໜຶ່ງ​ໄດ້​ກັບ​ຄືນ​ມາ​ແຜ່ນ​ດິນ​ເຮ​ລາມ, ແລະ ໄດ້​ນຳ​ເອົາ​ລູກ​ເມຍ​ຂອງ​ທະຫານ​ຍາມ​ຜູ້​ທີ່​ໄດ້​ຖືກ​ປະ​ໄວ້​ຢູ່​ໃນ​ແຜ່ນດິນ​ນັ້ນ​ມາ​ນຳ."},{"vNo":"39 ","txt":"ແລະ ກະສັ​ດຂອງ​ຊາວ​ເລ​ມັນ​ໄດ້​ອະນຸຍາດ​ໃຫ້​ອະມິວລອນ​ເປັນ​ກະສັດ​ເພື່ອ​ປົກຄອງ​ດູ​ແລ​ຜູ້ຄົນ​ຂອງ​ລາວ, ຜູ້​ທີ່ຢູ່​ໃນ​ແຜ່ນດິນ​ເຮ​ລາມ; ເຖິງ​ຢ່າງ​ໃດ​ກໍ​ຕາມ ລາວ​ກໍ​ບໍ່​ມີ​ອຳນາດ​ອັນ​ໃດ​ເລີຍ​ທີ່​ຈະ​ເຮັດ​ກົງກັນຂ້າມ​ກັບ​ຄວາມ​ປາ​ຖະໜາ​ຂອງ​ກະສັດຂອງຊາວ​ເລ​ມັນ​ໄດ້."}]}