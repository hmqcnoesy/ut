{"heading":"ພວກ​ລູກ​ຊາຍ​ຂອງ​ໂມ​ໄຊ​ຢາ​ໄປ​ສັ່ງສອນ​ຊາວ​ເລ​ມັນ—ໂດຍໃຊ້ຫີນ​ຜູ້​ພະຍາ​ກອນ​ສອງ​ກ້ອນນັ້ນ ໂມ​ໄຊ​ຢາ​ແປ​ແຜ່ນ​ຈາລຶກ​ຂອງ​ຊາວ​ຢາ​ເຣັດ. ປະມານ 92 ປີ ກ່ອນ ຄ.ສ.","prevAbbr":"mosiah","prevNo":27,"nextAbbr":"mosiah","nextNo":29,"chapterTitle":"ໂມ​ໄຊ​ຢາ ໒໘","verses":[{"vNo":"1 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຫລັງ​ຈາກ​ພວກ​ລູກ​ຊາຍ​ຂອງ​ໂມ​ໄຊ​ຢາ​ກະທຳ​ທຸກ​ສິ່ງ​ທຸກ​ຢ່າງ​ແລ້ວ, ພວກ​ເຂົາ​ໄດ້​ພາ​ຄົນ​ຈຳນວນ​ໜຶ່ງ​ໄປ​ກັບ​ພວກ​ເຂົາ ແລະ ໄດ້​ກັບ​ຄືນ​ໄປ​ຫາ​ກະສັດ, ຊຶ່ງ​ເປັນ​ບິດາ​ຂອງ​ພວກ​ເຂົາ, ແລະ ຂໍ​ຮ້ອງ​ເພິ່ນ​ໃຫ້ອະນຸຍາດໃຫ້​ພວກ​ເຂົາກັບ​ຄົນ​ທີ່ພວກເຂົາໄດ້​ເລືອກ​ໄວ້​ຂຶ້ນ​ໄປ​ຫາ​ແຜ່ນດິນ​ນີ​ໄຟ ເພື່ອ​ພວກເຂົາຈະ​ໄດ້​ສັ່ງສອນ​ເລື່ອງ​ທີ່​ພວກ​ເຂົາ​ໄດ້​ຍິນ​ມາ, ແລະ ເພື່ອ​ພວກເຂົາຈະ​ໄດ້​ມອບພຣະ​ຄຳ​ຂອງ​ພຣະ​ເຈົ້າ​ໃຫ້ແກ່​ພີ່ນ້ອງ​ຂອງ​ພວກ​ເຂົາ ຜູ້ຊຶ່ງເປັນຊາວເລມັນ—"},{"vNo":"2 ","txt":"ເພື່ອ​ພວກ​ເຂົາ​ອາດ​ຈະ​ນຳ​ພວກ​ເຂົາ​ມາ​ສູ່​ຄວາມ​ຮູ້​ເລື່ອງ​ພຣະຜູ້​ເປັນ​ເຈົ້າ​ອົງ​ເປັນ​ພຣະ​ເຈົ້າ​ຂອງ​ພວກ​ເຂົາ, ແລະ ເຮັດ​ໃຫ້​ພວກ​ເຂົາ​ສຳນຶກ​ເຖິງ​ຄວາມ​ຊົ່ວຮ້າຍ​ຂອງ​ບັນພະບຸລຸດ​ຂອງ​ພວກ​ເຂົາ; ແລະ ເພື່ອ​ພວກ​ເຂົາອາດ​ຈະ​ເຮັດ​ໃຫ້​ຄວາມ​ກຽດ​ຊັງ​ຂອງ​ພວກ​ເຂົາທີ່​ມີ​ຕໍ່​ຊາວ​ນີ​ໄຟ​ຫາຍໄດ້, ເພື່ອ​ພວກ​ເຂົາ​ຈະ​ຖືກ​ນຳ​ມາ​ປິ​ຕິ​ຍິນ​ດີ​ໃນ​ພຣະ​ຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົານຳ​ອີກ, ເພື່ອ​ພວກ​ເຂົາ​ຈະ​ກັບ​ມາ​ເປັນ​ເພື່ອນ​ມິດ​ທີ່​ດີ​ຕໍ່​ກັນ, ແລະ ເພື່ອ​ຈະ​ບໍ່​ໃຫ້​ມີ​ການ​ຂັດ​ແຍ້ງ​ກັນອີກ​ຕໍ່​ໄປ​ໃນ​ທົ່ວ​ແຜ່ນດິນ​ຊຶ່ງພຣະຜູ້​ເປັນ​ເຈົ້າອົງເປັນພຣະ​ເຈົ້າຂອງ​ພວກ​ເຂົາ​ໄດ້ປະທານ​ໃຫ້ພວກເຂົາ."},{"vNo":"3 ","txt":"ບັດ​ນີ້ພວກ​ເຂົາ​ປາ​ຖະໜາ​ຈະ​ປະກາດ​ຄວາມ​ລອດ​ໃຫ້​ແກ່​ມະນຸດ​ທຸກ​ຄົນ, ເພາະວ່າ​ພວກ​ເຂົາ​ທົນ​ບໍ່​ໄດ້​ທີ່​ຈິດ​ວິນ​ຍານ​ຂອງ​ຜູ້​ໜຶ່ງ​ຈະ​ຕ້ອງ​ຕາຍ; ແທ້​ຈິງ​ແລ້ວ, ພຽງ​ແຕ່​ຄິດ​ວ່າ​ຈິດ​ວິນ​ຍານ​ດວງ​ໜຶ່ງ​ຈະ​ຕ້ອງ​ທົນ​ທຸກທໍລະມານ​ຢ່າງ​ບໍ່​ມີ​ວັນ​ສິ້ນ​ສຸດ​ກໍ​ເຮັດ​ໃຫ້​ພວກ​ເຂົາ​ຫວັ່ນ​ໄຫວ ແລະ ຕົວສັ່ນແລ້ວ."},{"vNo":"4 ","txt":"ແລະ ດັ່ງນັ້ນ ພຣະ​ວິນ​ຍານ​ຂອງ​ພຣະຜູ້​ເປັນ​ເຈົ້າ​ໄດ້​ກະທຳ​ກັບ​ພວກ​ເຂົາ, ເພາະວ່າ​ພວກ​ເຂົາ​ເປັນ​ຄົນ​ຊົ່ວ​ຮ້າຍ​ແທ້ໆ​ໃນຄົນ​ບາບ. ແລະ ພຣະຜູ້​ເປັນ​ເຈົ້າ​ເຫັນ​ເໝາະ​ສົມ​ໃນ​ພຣະ​ເນດ​ອັນບໍ່ມີ​ຂອບ​ເຂດ​ຂອງ​ພຣະ​ອົງທີ່ຈະ​ໄວ້​ຊີວິດ​ຂອງ​ພວກ​ເຂົາ; ເຖິງ​ຢ່າງ​ໃດກໍ​ຕາມ ພວກ​ເຂົາຍັງ​ຕ້ອງ​ທົນກັບ​ຄວາມ​ເຈັບປວດຢ່າງ​ໜັກ​ໃນ​ຈິດວິນຍານເ​ພາະ​ຄວາມ​ຊົ່ວ​ຮ້າຍ​ຂອງ​ພວກເຂົາ ແລະ ຢ້ານ​ວ່າພວກ​ເຂົາ​ຈະ​ຖືກ​ປະ​ຖິ້ມ​ຕະ​ຫລອດ​ໄປ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ວິງວອນ​ບິດາ​ຂອງ​ພວກ​ເຂົາ​ຕັ້ງຫລາຍ​ມື້ ຂໍ​ໃຫ້​ພວກ​ເຂົາ​ຂຶ້ນ​ໄປ​ຫາ​ແຜ່ນດິນ​ນີ​ໄຟ."},{"vNo":"6 ","txt":"ແລະ ກະສັດ​ໂມ​ໄຊ​ຢາ​ໄດ້​ທູນ​ຖາມ​ພຣະຜູ້​ເປັນ​ເຈົ້າຖ້າຫາກວ່າ​ເພິ່ນ​ຄວນ​ຈະ​ໃຫ້​ພວກ​ລູກ​ຊາຍ​ຂອງ​ເພິ່ນ​ຂຶ້ນ​ໄປ​ຫາ​ບັນດາ​ຊາວ​ເລ​ມັນ​ເພື່ອ​ສັ່ງສອນ​ພຣະ​ຄຳ​ຫລືບໍ່."},{"vNo":"7 ","txt":"ແລະ ພຣະຜູ້​ເປັນ​ເຈົ້າ​ໄດ້​ກ່າວ​ກັບ​ໂມ​ໄຊ​ຢາ​ວ່າ: ຈົ່ງ​ໃຫ້​ພວກ​ເຂົາ​ຂຶ້ນ​ໄປ​ເຖີດ, ເພາະ​ວ່າ​ຫລາຍ​ຄົນ​ຈະ​ເຊື່ອ​ໃນ​ຄຳ​ເວົ້າຂອງ​ພວກ​ເຂົາ, ແລະ ພວກ​ເຂົາ​ຈະ​ມີ​ຊີວິດ​ນິລັນດອນ; ແລະ ເຮົາ​ຈະ​ປົດ​ປ່ອຍ​ພວກ​ລູກ​ຊາຍ​ຂອງ​ເຈົ້າອອກ​ຈາກ​ກຳມື​ຂອງ​ຊາວ​ເລ​ມັນ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ໂມ​ໄຊ​ຢາ​ໄດ້​ອະນຸຍາດພວກ​ເຂົາ​ເພື່ອ​ຈະ​ໄດ້​ໄປ ແລະ ເຮັດຕາມ​ຄຳ​ເວົ້າຂອງ​ພວກ​ເຂົາ."},{"vNo":"9 ","txt":"ແລະ ພວກ​ເຂົາ​ໄດ້​ອອກ​ເດີນທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ເພື່ອ​ຂຶ້ນ​ໄປ​ສັ່ງສອນ​ພຣະ​ຄຳ​ໃນ​ບັນດາ​ຊາວ​ເລ​ມັນ; ແລະ ຂ້າພະ​ເຈົ້າຈະ​ໃຫ້​ເລື່ອງ​ລາວ​ເຖິງ​ການ​ປະຕິບັດ​ຂອງ​ພວກ​ເຂົາ​ໃນ​ພາຍຫລັງ."},{"vNo":"10 ","txt":"ບັດ​ນີ້ກະສັດ​ໂມ​ໄຊ​ຢາ​ບໍ່​ມີ​ຜູ້​ໃດ​ທີ່​ຈະ​ມອບ​ລາຊາ​ອານາຈັກ​ໃຫ້ ເພາະ​ບໍ່​ມີ​ລູກ​ຊາຍ​ຄົນ​ໃດ​ຂອງ​ເພິ່ນ​ທີ່​ຍອມຮັບ​ເອົາ​ລາຊາ​ອານາຈັກ."},{"vNo":"11 ","txt":"ດັ່ງນັ້ນ ເພິ່ນ​ຈຶ່ງ​ໄດ້​ເອົາ​ບັນທຶກຊຶ່ງມີ​ຂຽນ​ໄວ້​ຢູ່ໃນ​ແຜ່ນ​ຈາລຶກທອງ​ເຫລືອງມາ, ແລະ ແຜ່ນ​ຈາລຶກ​ຂອງ​ນີ​ໄຟ​ນຳ​ອີກ, ແລະ ສິ່ງ​ຂອງ​ທັງ​ໝົດ​ທີ່​ເພິ່ນ​ໄດ້​ປົກ​ປັກ​ຮັກສາ​ໄວ້​ຕາມ​ພຣະ​ບັນຍັດ​ຂອງ​ພຣະ​ເຈົ້າ, ຫລັງ​ຈາກ​ໄດ້​ແປ ແລະ ບັນທຶກ​ສິ່ງ​ທີ່​ມີ​ຢູ່​ໃນ​ແຜ່ນ​ຈາລຶກ​ທອງຄຳຊຶ່ງຜູ້ຄົນ​ຂອງ​ລິ​ມ​ໄຮ​ໄດ້​ພົບ​ພໍ້, ຊຶ່ງ​ເພິ່ນ​ໄດ້​ຮັບ​ຈາກ​ມື​ຂອງ​ລິ​ມ​ໄຮ​ເອງ;"},{"vNo":"12 ","txt":"ແລະ ການ​ນີ້​ເພິ່ນ​ເຮັດ​ໄປ​ເພາະ​ຄວາມເປັນຫ່ວງຫລາຍຂອງຜູ້ຄົນຂອງເພິ່ນ; ເພາະ​ພວກ​ເຂົາ​ປາ​ຖະ​ໜາ​ເກີນ​ກວ່າ​ຈະ​ວັດ​ແທກ​ໄດ້ ທີ່​ຈະຮູ້ກ່ຽວ​ກັບ​ຜູ້​ຄົນ​ພວກ​ນັ້ນຊຶ່ງຖືກ​ທຳລາຍ​ໄປ​ແລ້ວ."},{"vNo":"13 ","txt":"ແລະ ບັດ​ນີ້​ເພິ່ນ​ໄດ້​ແປ​ແຜ່ນ​ຈາລຶກ​ເຫລົ່ານັ້ນ​ໂດຍ​ອາ​ໃສ​ຫີນ​ສອງ​ກ້ອນນັ້ນ ຊຶ່ງ​ຕິດ​ຢູ່​ກັບ​ຂອບ​ໂຄ້ງ​ຄັນທະນູ​ສອງ​ຂ້າງ."},{"vNo":"14 ","txt":"ບັດນີ້ຂອງ​ເຫລົ່າ​ນີ້​ຖືກ​ຕຽມ​ໄວ້​ແລ້ວ​ຕັ້ງ​ແຕ່​ຕົ້ນ, ແລະ ມອບ​ໃຫ້​ຕໍ່ໆ​ກັນ​ມາ​ຈາກ​ຄົນ​ລຸ້ນ​ໜຶ່ງ​ຫາ​ຄົນ​ອີກ​ລຸ້ນໜຶ່ງ, ເພື່ອ​ຈຸດປະສົງ​ໃນ​ການ​ແປ​ພາ​ສາ​ຕ່າງໆ;"},{"vNo":"15 ","txt":"ແລະ ຂອງ​ເຫລົ່າ​ນີ້​ໄດ້​ຖືກ​ຮັກສາ​ໄວ້​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ, ເພື່ອ​ພຣະ​ອົງ​ຈະ​ໄດ້​ເປີ​ດ​ເຜີຍ​ໃຫ້​ທຸກ​ຄົນ​ທີ່​ເປັນ​ເຈົ້າຂອງ​ແຜ່ນດິນ​ຮູ້ຈັກ​ເຖິງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ຜູ້ຄົນຂອງ​ພຣະ​ອົງ;"},{"vNo":"16 ","txt":"ແລະ ຜູ້​ໃດ​ກໍ​ຕາມ​ທີ່​ມີ​ສິ່ງ​ຂອງ​ເຫລົ່າ​ນີ້​ຈະ​ຖືກ​ເອີ້ນ​ວ່າ ຜູ້​ພະຍາ​ກອນ, ຕາມ​ການ​ເອີ້ນ​ຂອງ​ສະ​ໄໝ​ໂບ​ຮານ."},{"vNo":"17 ","txt":"ບັດ​ນີ້ຫລັງ​ຈາກ​ໂມ​ໄຊ​ຢາ​ໄດ້​ແປ​ບັນທຶກ​ເຫລົ່ານັ້ນໝົດ​ແລ້ວ, ຈົ່ງ​ເບິ່ງ, ມັນ​ໄດ້​ໃຫ້​ເລື່ອງ​ລາວ​ຂອງ​ຜູ້ຄົນ​ທີ່​ຖືກ​ທຳລາຍ, ນັບ​ຕັ້ງ​ແຕ່​ເວລາ​ທີ່​ພວກ​ເຂົາ​ຖືກ​ທຳລາຍຄືນ​ໄປ​ເຖິງ​ການ​ສ້າງ​ຫໍ​ສູງ, ອັນເປັນເວລາທີ່ພຣະ​ຜູ້​ເປັນ​ເຈົ້າ​ເຮັດ​ໃຫ້​ພາສາ​ຂອງ​ຜູ້ຄົນ​ສັບສົນ, ແລະ ພວກ​ເຂົາ​ຈຶ່ງ​ກະຈັດກະຈາຍ​ໄປ​ຕາມ​ຜືນ​ແຜ່ນດິນ​ໂລກ​ທັງ​ໝົດ, ແທ້​ຈິງ​ແລ້ວ, ແລະ ແມ້ແຕ່ນັບ​ຈາກ​ນັ້ນຄືນ​ໄປ​ເຖິງ​ການ​ສ້າງ​ອາ​ດາມ."},{"vNo":"18 ","txt":"ບັດ​ນີ້​ເລື່ອງ​ລາວ​ນີ້​ໄດ້​ເປັນ​ເຫດ​ໃຫ້​ຜູ້ຄົນ​ຂອງ​ໂມ​ໄຊ​ຢາ​ຄວນ​ຄາງ​ຢ່າງ​ໃຫຍ່​ຫລວງ, ແທ້​ຈິງ​ແລ້ວ, ພວກ​ເຂົາ​ເຕັມ​ໄປ​ດ້ວຍ​ຄວາມ​ເສົ້າສະຫລົດ​ໃຈ; ເຖິງ​ຢ່າງ​ໃດ​ກໍ​ຕາມ, ມັນ​ໄດ້​ໃຫ້​ຄວາມ​ຮູ້​ແກ່​ພວກ​ເຂົາ​ຢ່າງ​ຫລວງຫລາຍ ຊຶ່ງ​ໃນ​ນັ້ນ​ໄດ້​ເຮັດ​ໃຫ້​ພວກ​ເຂົາ​ມີ​ຄວາມ​ປິ​ຕິ​ຍິນ​ດີ."},{"vNo":"19 ","txt":"ແລະ ເລື່ອງ​ລາວ​ນີ້​ຈະ​ມີ​ຂຽນ​ໄວ້​ພາຍ​ຫລັງ; ເພາະ​ຈົ່ງ​ເບິ່ງ, ມັນ​ສົມ​ຄວນ​ທີ່​ຜູ້​ຄົນ​ທັງ​ປວງ​ຄວນ​ຮູ້​ເລື່ອງ​ຊຶ່ງ​ມີ​ຂຽນ​ຢູ່​ໃນເລື່ອງ​ນັ້ນ."},{"vNo":"20 ","txt":"ແລະ ບັດ​ນີ້, ດັ່ງ​ເຊັ່ນທີ່​ຂ້າພະ​ເຈົ້າ​ໄດ້​ເວົ້າກັບ​ທ່ານ​ແລ້ວ, ຫລັງ​ຈາກ​ກະສັດ​ໂມ​ໄຊ​ຢາ​ກະທຳ​ສິ່ງ​ເຫລົ່າ​ນີ້​ແລ້ວ, ເພິ່ນ​ໄດ້​ເອົາ​ແຜ່ນ​ຈາລຶກ​ທອງ​ເຫລືອງ ແລະ ສິ່ງ​ຂອງ​ທັງ​ໝົດຊຶ່ງ​ເພິ່ນ​ໄດ້​ເກັບ​ກຳ​ໄວ້​ມາ, ແລ້ວ​ມອບມັນ​ໃຫ້​ແອວ​ມາ, ຜູ້​ເປັນ​ລູກ​ຂອງ​ແອວ​ມາ; ແທ້​ຈິງ​ແລ້ວ, ບັນທຶກ​ທັງ​ໝົດ ແລະ ເຄື່ອງ​ແປ​ຄວາມ​ໝາຍ​ນຳ​ອີກ, ແລະ ໄດ້​ມອບ​ສິ່ງ​ທັງ​ໝົດ​ໃຫ້​ລາວ, ແລະ ສັ່ງ​ລາວ​ວ່າ ລາວ​ຄວນເກັບ​ກຳ ແລະ ຮັກສາ​ມັນ​ໄວ້​ໃຫ້​ດີ, ແລະ ໃຫ້​ເຮັດ​ບັນທຶກກ່ຽວ​ກັບ​ຜູ້ຄົນ​ໄວ້​ນຳ​ອີກ, ໂດຍ​ມອບ​ໃຫ້​ຕໍ່ໆ​ກັນ​ໄປຈາກຄົນ​ລຸ້ນໜຶ່ງຫາ​ຄົນ​ອີກລຸ້ນໜຶ່ງ, ດັ່ງເຊັ່ນທີ່​ໄດ້​ມອບ​ຕໍ່ໆ​ກັນ​ມາຕັ້ງ​ແຕ່​ເວລາ​ທີ່​ລີ​ໄຮ​ອອກ​ຈາກ​ເຢຣູ​ຊາເລັມ."}]}