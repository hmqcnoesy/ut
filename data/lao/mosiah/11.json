{"heading":"ກະສັດ​ໂນ​ອາ​ປົກຄອງ​ດ້ວຍ​ຄວາມ​ຊົ່ວ​ຮ້າຍ—ເພິ່ນ​ຫາ​ຄວາມ​ສຳລານ​ໃນ​ການ​ດຳລົງ​ຊີວິດ​ກັບ​ມະ​ເຫ​ສີ ແລະ ນາງ​ສະໜົມ​ທັງຫລາຍ—ອະ​ບີ​ນາ​ໄດ​ທຳນາຍ​ວ່າ​ຜູ້ຄົນ​ຈະ​ຖືກ​ນຳ​ເອົາ​ໄປ​ເປັນ​ຂ້າ​ທາດ—ກະສັດ​ໂນ​ອາ​ພະຍາ​ຍາມ​ຈະ​ເອົາ​ຊີວິດ​ຂອງ​ເພິ່ນ. ປະມານ 160–150 ປີ ກ່ອນ ຄ.ສ.","prevAbbr":"mosiah","prevNo":10,"nextAbbr":"mosiah","nextNo":12,"chapterTitle":"ໂມ​ໄຊ​ຢາ ໑໑","verses":[{"vNo":"1 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ຊີ​ນິບ​ໄດ້​ມອບ​ລາຊາ​ອານາຈັກ​ໃຫ້​ແກ່​ລູກ​ຊາຍ​ຜູ້​ໜຶ່ງ​ຂອງ​ເພິ່ນຊື່ ໂນ​ອາ; ດັ່ງນັ້ນ, ໂນ​ອາ​ຈຶ່ງ​ເລີ່ມ​ປົກຄອງ​ແທນ; ແລະ ເພິ່ນ​ບໍ່​ໄດ້​ເດີນຕາມ​ທາງ​ຂອງ​ບິດາຂອງ​ເພິ່ນ."},{"vNo":"2 ","txt":"ເພາະ​ຈົ່ງ​ເບິ່ງ, ເພິ່ນ​ບໍ່​ໄດ້​ຮັກສາ​ພຣະ​ບັນຍັດ​ຂອງ​ພຣະ​ເຈົ້າ, ແຕ່​ເພິ່ນ​ໄດ້​ເດີນ​ຕາມ​ຄວາມ​ປາ​ຖະໜາ​ຂອງ​ໃຈ​ຕົນ. ແລະ ເພິ່ນ​ມີ​ມະ​ເຫ​ສີ​ກັບ​ນາງ​ສະໜົມ​ຫລາຍ​ຄົນ. ແລະ ເພິ່ນ​ໄດ້​ເປັນ​ເຫດ​ໃຫ້​ຜູ້ຄົນ​ຂອງ​ເພິ່ນ​ກະທຳ​ບາບ ແລະ ເຮັດ​ສິ່ງ​ທີ່​ໜ້າ​ກຽດ​ຊັງ​ຕໍ່​ສາຍ​ພຣະ​ເນດ​ຂອງ​ພຣະຜູ້​ເປັນ​ເຈົ້າ. ແທ້​ຈິງ​ແລ້ວ, ແລະ ພວກ​ເຂົາ​ໄດ້​ກະທຳ​ການ​ໂສ​ເພນີ ແລະ ຄວາມ​ຊົ່ວ​ຮ້າຍ​ທຸກ​ຢ່າງ."},{"vNo":"3 ","txt":"ແລະ ເພິ່ນ​ເກັບ​ພາສີ​ໜຶ່ງ​ສ່ວນ​ຫ້າ​ຂອງ​ທຸກ​ຢ່າງ​ທີ່​ຜູ້ຄົນ​ເປັນ​ເຈົ້າຂອງ, ໜຶ່ງ​ສ່ວນ​ຫ້າ​ຂອງ​ຄຳຂອງພວກເຂົາ ແລະ ເງິນຂອງພວກ​ເຂົາ, ແລະ ໜຶ່ງ​ສ່ວນຫ້າ​ຂອງ​ໂລຫະ​ຂອງພວກ​ເຂົາ, ແລະ ທອງ​ແດງ​ຂອງ​ພວກ​ເຂົາ, ແລະ ທອງ​ເຫລືອງ​ຂອງ​ພວກ​ເຂົາ ແລະ ເຫລັກ​ຂອງ​ພວກ​ເຂົາ; ແລະ ໜຶ່ງ​ສ່ວນ​ຫ້າ​ຂອງ​ສັດລ້ຽງ​ຂອງ​ພວກ​ເຂົາ; ແລະ ໜຶ່ງ​ສ່ວນ​ຫ້າ​ຂອງ​ພືດ​ພັນ​ທັນ​ຍາ​ຫານ​ຂອງ​ພວກ​ເຂົາ."},{"vNo":"4 ","txt":"ແລະ ທັງ​ໝົດ​ນີ້ນຳ​ໄປ​ເພື່ອຄ້ຳຊູ​ຕົນ​ເອງ ແລະ ພວກມະ​ເຫ​ສີ​ຂອງເພິ່ນກັບ​ພວກນາງ​ສະໜົມ​ທັງ​ໝົດ​ຂອງ​ເພິ່ນ; ພ້ອມ​ດ້ວຍ​ພວກ​ປະ​ໂລຫິດຂອງເພິ່ນ ແລະ ເມຍຂອງພວກເຂົາ​ກັບ​ນາງ​ບຳ​ເລີ​ຂອງ​ພວກ​ເຂົາ; ເພິ່ນ​ໄດ້​ປ່ຽນ​ແຜນ​ຂອງການ​ງານໃນ​ລາຊາ​ອານາຈັກ​ຢ່າງ​ນີ້."},{"vNo":"5 ","txt":"ເພາະ​ວ່າ​ເພິ່ນ​ໄດ້​ປົດ​ພວກ​ປະ​ໂລຫິດ​ເກົ່າ​ທັງ​ໝົດ​ທີ່​ບິດາ​ຂອງ​ເພິ່ນ​ແຕ່ງ​ຕັ້ງ​ໄວ້, ແລະ ໄດ້​ແຕ່ງ​ຕັ້ງ​ຜູ້​ໃໝ່​ຂຶ້ນ​ແທນ, ຊຶ່ງ​ຄົນ​ເຫລົ່າ​ນັ້ນ​ມີ​ຄວາມ​ທະ​ນົງ​ໃນ​ໃຈ​ຂອງ​ພວກ​ເຂົາ."},{"vNo":"6 ","txt":"ແທ້​ຈິງ​ແລ້ວ, ພວກ​ນີ້​ໄດ້​ຮັບ​ການ​ຄ້ຳ​ຈູນ​ຢູ່​ໃນ​ຄວາມ​ກຽດ​ຄ້ານ​ຂອງ​ພວກ​ເຂົາ​ຢູ່​ດັ່ງ​ນັ້ນ, ແລະ ໃນ​ການ​ນັບ​ຖື​ຮູບ​ບູ​ຊາ​ຂອງ​ພວກ​ເຂົາ, ແລະ ໃນ​ການ​ທຳ​ໂສ​ເພ​ນີ​ຂອງ​ພວກ​ເຂົາ, ໂດຍ​ພາ​ສີ​ຊຶ່ງ​ກະສັດ​ໂນ​ອາ​ເກັບ​ມາ​ຈາກ​ຜູ້ຄົນ​ຂອງ​ຕົນ; ຜູ້ຄົນ​ໄດ້​ທຳງານ​ໜັກ​ທີ່ສຸດ​ດັ່ງນັ້ນເພື່ອ​ຄ້ຳຈູນຄວາມ​ຊົ່ວ​ຮ້າຍ."},{"vNo":"7 ","txt":"ແທ້​ຈິງ​ແລ້ວ, ແລະ ພວກ​ເຂົາ​ກໍ​ນັບຖື​ຮູບ​ບູຊາ​ຄືກັນ, ເພາະວ່າ​ພວກ​ເຂົາ​ໄດ້​ຖືກ​ຫລອກ​ລວງ​ດ້ວຍ​ຄຳ​ເວົ້າທີ່​ບໍ່​ເປັນ​ປະ​ໂຫຍດ ແລະ ຄຳ​ຍົກຍ້ອງ​ຂອງ​ກະສັດກັບພວກ​ປະ​ໂລຫິດ ເພາະ​ພວກ​ເຂົາໄດ້​ເວົ້າ​ເລື່ອງ​ຍົກຍ້ອງກັບ​ຜູ້​ຄົນ."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ໂນ​ອາ​ໄດ້​ສ້າງ​ອາຄານ​ຫລູຫລາ ແລະ ກວ້າງໃຫຍ່​ຫລາຍ​ຫລັງ; ແລະ ປະດັບ​ປະດາ​ດ້ວຍ​ໄມ້​ລວດລາຍ​ທີ່​ງົດ​ງາມ, ແລະ ດ້ວຍ​ສິ່ງ​ທີ່​ມີຄ່າ​ນາງໆ​ຊະນິດ, ດ້ວຍ​ຄຳ, ແລະ ດ້ວຍ​ເງິນ, ແລະ ດ້ວຍ​ເຫລັກ, ແລະ ດ້ວຍ​ທອງ​ເຫລືອງ, ແລະ ດ້ວຍ​ໂລຫະ, ແລະ ດ້ວຍ​ທອງ​ແດງ;"},{"vNo":"9 ","txt":"ແລະ ເພິ່ນ​ໄດ້​ສ້າງ​ວັງ​ອັນ​ກວ້າງ​ໃຫຍ່ ແລະ ບ່ອນ​ນັ່ງ​ໄວ້​ທາງ​ກາງ, ແລະ ທັງ​ໝົດ​ເຮັດ​ດ້ວຍ​ໄມ້​ແນວ​ດີ ແລະ ປະດັບ​ປະດາ​ດ້ວຍ​ຄຳ ແລະ ເງິນ ແລະ ດ້ວຍ​ສິ່ງ​ຂອງ​ທີ່​ມີ​ຄຸນຄ່າ​ສູງ."},{"vNo":"10 ","txt":"ແລະ ເພິ່ນ​ໄດ້​ໃຫ້​ຄົນ​ງານ​ຂອງ​ເພິ່ນ​ທຳ​ງານ​ດ້ວຍ​ຝີ​ມື​ປານີດ​ນາໆ​ຊະນິດ​ພາຍ​ໃນ​ກຳ​ແພງ​ຂອງ​ພຣະ​ວິຫານ, ແລະ ເຮັດ​ດ້ວຍ​ໄມ້​ແນວ​ດີ ແລະ ດ້ວຍ​ທອງ​ແດງ, ແລະ ດ້ວຍ​ທອງ​ເຫລືອງ."},{"vNo":"11 ","txt":"ແລະ ບ່ອນ​ນັ່ງ​ຖືກ​ຈັດ​ໄວ້​ຕ່າງຫາກ​ສຳລັບ​ມະຫາ​ປະ​ໂລຫິດ, ຊຶ່ງຢູ່​ສູງ​ກວ່າ​ບ່ອນ​ນັ່ງ​ບ່ອນ​ອື່ນໆທັງ​ໝົດ​ນັ້ນ, ເພິ່ນ​ໄດ້​ໃຫ້​ເອ້​ດ້ວຍ​ຄຳ​ສົດ; ແລະ ເຮັດຮາວ​ພະນັກ​ໄວ້​ທາງ​ໜ້າ​ບ່ອນ​ນັ່ງ, ເພື່ອ​ພວກ​ປະ​ໂລຫິດ​ຈະ​ໄດ້​ເອື່ອຍ​ຕົວ ແລະ ວາງ​ແຂນ​ໄວ້​ເທິງ​ນັ້ນຂະນະທີ່ກ່າວຄຳເທັດ ແລະ ບໍ່ມີປະໂຫຍດກັບຜູ້ຄົນຂອງເພິ່ນ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໄດ້​ສ້າງ​ຫໍ​ສູງ​ຫລັງ​ໜຶ່ງຂຶ້ນ​ໃກ້​ກັບ​ພຣະ​ວິຫານ; ແທ້​ຈິງ​ແລ້ວ, ເປັນ​ຫໍ​ສູງ​ທີ່​ສຸດ, ຖ້າ​ຢືນ​ຢູ່​ເທິງ​ຍອດ​ຫໍ​ນັ້ນຈະ​ຫລຽວ​ເຫັນ​ແຜ່ນດິນ​ໄຊ​ລຳ​ກັບ​ແຜ່ນດິນ​ເຊັມລອນ​ນຳ​ອີກ, ຊຶ່ງ​ເປັນ​ແຜ່ນດິນ​ຂອງ​ຊາວ​ເລ​ມັນ; ແລະ ເພິ່ນ​ສາມາດ​ຫລຽວ​ເຫັນ​ໄດ້​ຈົນ​ກະທັ້ງ​ທົ່ວ​ແຜ່ນດິນ​ອ້ອມ​ແອ້ມ​ນັ້ນ."},{"vNo":"13 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ໃຫ້​ສ້າງ​ຕຶກ​ອາຄານ​ຫລາຍ​ຫລັງ​ໃນ​ແຜ່ນດິນ​ໄຊ​ລຳ; ແລະ ໃຫ້​ສ້າງ​ຫໍ​ສູງ​ໃຫຍ່​ບ່ອນ​ໜຶ່ງ​ໄວ້​ໃນ​ເນີນ​ພູ​ທາງ​ເໜືອ​ຂອງ​ແຜ່ນດິນ​ໄຊ​ລຳ, ຊຶ່ງ​ເຄີຍ​ເປັນ​ບ່ອນ​ລີ້​ໄພ​ສຳລັບ​ລູກ​ຫລານຂອງ​ນີ​ໄຟ​ໃນ​ເວລາ​ທີ່​ພວກ​ເຂົາ​ໜີ​ອອກ​ຈາກ​ແຜ່ນດິນ; ແລະ ເພິ່ນ​ເຮັດ​ແນວ​ນັ້ນຕາມ​ຄວາມ​ຮັ່ງມີ ຊຶ່ງ​ເພິ່ນໄດ້​ມາ​ຈາກ​ການ​ເກັບ​ພາສີ​ຈາກ​ຜູ້ຄົນ."},{"vNo":"14 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນ​ວາງ​ໃຈ​ຢູ່​ກັບຂອງ​ມີຄ່າຂອງ​ເພິ່ນ, ແລະ ເພິ່ນ​ໃຊ້​ເວລາ​ດຳລົງ​ຊີວິດ​ຢ່າງ​ສະໜຸກ​ສະບາຍ​ຢູ່​ກັບ​ພວກມະ​ເຫ​ສີຂອງເພິ່ນ ແລະ ພວກນາງ​ສະໜົມ​ທັງຫລາຍຂອງເພິ່ນ; ແລະ ພວກ​ປະ​ໂລຫິດ​ຂອງ​ເພິ່ນກໍ​ໄດ້​ໃຊ້​ເວລາ​ແບບ​ນີ້​ຢູ່​ກັບ​ພວກ​ຜູ້ຍິງໂສ​ເພນີຂອງພວກເຂົາຄື​ກັນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ເພິ່ນໄດ້​ໃຫ້​ປູກ​ສວນ​ອະ​ງຸ່ນ​ໄວ້​ໂດຍ​ຮອບ​ແຜ່ນດິນ ແລະ ເພິ່ນ​ໄດ້​ໃຫ້​ສ້າງ​ເຄື່ອງ​ປັ່ນ​ໝາກ​ອະ​ງຸ່ນ, ແລະ ເຮັດ​ເຫລົ້າ​ແວງ​ໄວ້​ຢ່າງ​ຫລວງຫລາຍ; ດັ່ງນັ້ນ ເພິ່ນ​ຈຶ່ງ​ກັບກາຍ​ເປັນ​ຄົນ​ຕິດ​ເຫລົ້າ​ແວງ, ແລະ ຜູ້​ຄົນ​ຂອງ​ເພິ່ນ​ກໍ​ເໝືອນ​ກັນ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຊາວ​ເລ​ມັນ​ເລີ່ມ​ສົ່ງ​ຄົນ​ມາ​ໂຈມ​ຕີ​ຜູ້ຄົນ​ຂອງ​ເພິ່ນ, ໂຈມ​ຕີ​ຄົນ​ກຸ່ມ​ນ້ອຍ, ແລະ ຂ້າ​ຜູ້​ຄົນ​ໃນ​ທົ່ງ​ນາ​ຂະນະ​ທີ່​ພວກ​ເຂົາ​ກຳລັງ​ລ້ຽງ​ຝູງ​ສັດ​ຂອງ​ພວກເຂົາ​ຢູ່."},{"vNo":"17 ","txt":"ແລະ ກະສັດ​ໂນ​ອາ​ໄດ້​ສົ່ງ​ທະຫານ​ອອກ​ໄປ​ເວນ​ຍາມ​ອ້ອມ​ຮອບ​ແຜ່ນ​ດິນ​ເພື່ອ​ຂັບ​ໄລ່​ພວກ​ນັ້ນ​ອອກ​ໄປ; ແຕ່​ວ່າ​ເພິ່ນ​ບໍ່​ໄດ້​ສົ່ງ​ໄປ​ພຽງ​ພໍ, ແລະ ຊາວ​ເລ​ມັນ​ກໍ​ຍົກ​ມາ​ໂຈມ​ຕີ​ພວກ​ເຂົາ​ອີກ, ແລະ ກວາດ​ເອົາ​ຝູງ​ສັດຂອງພວກ​ເຂົາ​ເປັນ​ຈຳ​ນວນ​ຫລວງ​ຫລາຍ​ອອກ​ໄປ​ຈາກ​ແຜ່ນດິນ; ຊາວ​ເລ​ມັນ​ເລີ່ມ​ຕົ້ນ​ທຳລາຍ​ພວກ​ເຂົາ, ແລະ ໄດ້ສະ​ແດງ​ຄວາມ​ກຽດ​ຊັງ​ຂອງ​ຕົນ​ຕໍ່​ພວກ​ເຂົາ​ເຊັ່ນ​ນັ້ນ."},{"vNo":"18 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ໂນ​ອາ​ໄດ້​ສົ່ງ​ກອງ​ທະຫານ​ໄປ​ຕໍ່ສູ້​ກັບ​ຊາວ​ເລ​ມັນ, ແລະ ຊາວ​ເລ​ມັນ​ຖືກ​ຂັບ​ໄລ່​ກັບ​ຄືນ​ໄປ​ຊົ່ວ​ໄລຍະໜຶ່ງ; ດັ່ງນັ້ນ, ພວກ​ເຂົາ​ຈຶ່ງ​ກັບ​ຄືນ​ມາ​ດ້ວຍ​ຄວາມ​ຍິນ​ດີ​ກັບ​ເຄື່ອງ​ຂອງ​ທີ່​ພວກ​ເຂົາ​ຍຶດມາ​ໄດ້​ຈາກ​ຊາວ​ເລ​ມັນ."},{"vNo":"19 ","txt":"ແລະ ບັດ​ນີ້, ຍ້ອນ​ໄຊຊະນະ​ອັນ​ໃຫຍ່​ຫລວງ​ນີ້ ພວກ​ເຂົາ​ຈຶ່ງ​ມີຄວາມ​ທະ​ນົງ​ໃຈ; ພວກ​ເຂົາ​ໄດ້​ອວດ​ອ້າງ​ເຖິງ​ກຳລັງ​ຂອງ​ຕົນ​ເອງ, ໂດຍ​ກ່າວ​ວ່າພວກ​ເຂົາ​ຫ້າ​ສິບ​ຄົນ​ຈະ​ສາມາດ​ຢືນ​ຕໍ່ສູ້​ກັບ​ຊາວ​ເລ​ມັນ​ໄດ້​ເຖິງ​ພັນ​ຄົນ; ແລະ ພວກ​ເຂົາ​ໄດ້​ອວດ​ອ້າງ​ແບບ​ນີ້, ແລະ ໄດ້​ຊື່ນ​ຊົມ​ໃນ​ກອງ​ເລືອດ, ແລະ ການ​ນອງ​ເລືອດ​ຂອງ​ພີ່ນ້ອງ​ຂອງ​ພວກ​ເຂົາ, ແລະ ນີ້​ເພາະຄວາມ​ຊົ່ວ​ຮ້າຍ​ຂອງ​ກະສັດ ແລະ ພວກ​ປະ​ໂລຫິດ​ຂອງພວກເຂົາ."},{"vNo":"20 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ມີ​ຊາຍ​ຄົນ​ໜຶ່ງ​ໃນ​ບັນດາ​ພວກ​ເຂົາ​ຊື່ວ່າ ອະ​ບີ​ນາ​ໄດ; ແລະ ເພິ່ນ​ໄດ້​ອອກ​ໄປ​ໃນບັນດາ​ພວກ​ນີ້ ແລະ ເລີ່ມ​ທຳນາຍ​ວ່າ: ຈົ່ງ​ເບິ່ງ, ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້, ແລະ ພຣະ​ອົງ​ໄດ້​ບັນຊາ​ຂ້າພະ​ເຈົ້າດັ່ງ​ນີ້, ມີ​ຄວາມ​ວ່າ, ຈົ່ງ​ອອກ​ໄປ, ແລະ ກ່າວ​ກັບຜູ້​ຄົນ​ພວກ​ນີ້​ວ່າ, ພຣະ​ຜູ້​ເປັນ​ເຈົ້າກ່າວ​ດັ່ງ​ນີ້—ວິບັດແກ່​ຜູ້ຄົນ​ພວກ​ນີ້, ເພາະ​ເຮົາ​ເຫັນ​ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ, ແລະ ຄວາມ​ຊົ່ວ​ຮ້າຍ, ແລະ ການ​ໂສ​ເພນີຂອງ​ພວກ​ເຂົາ; ແລະ ຖ້າ​ຫາກ​ພວກ​ເຂົາ​ບໍ່​ກັບ​ໃຈ ເຮົາ​ຈະ​ມາ​ຢ້ຽມຢາມ​ພວກ​ເຂົາ​ໃນ​ຄວາມ​ຄຽດ​ແຄ້ນ​ຂອງ​ເຮົາ."},{"vNo":"21 ","txt":"ແລະ ຖ້າ​ຫາກ​ພວກ​ເຂົາ​ບໍ່​ກັບ​ໃຈ​ຫັນ​ໜ້າ​ມາ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ, ຈົ່ງ​ເບິ່ງ, ເຮົາ​ຈະ​ປ່ອຍ​ໃຫ້​ພວກ​ເຂົາ​ຢູ່​ໃນ​ກຳມື​ຂອງ​ສັດຕູ; ແທ້​ຈິງ​ແລ້ວ, ພວກ​ເຂົາ​ຈະ​ຖືກ​ນຳ​ໄປ​ເປັນ​ຂ້າ​ທາດ; ແລະ ພວກ​ເຂົາ​ຈະ​ເປັນ​ທຸກ​ໂດຍມື​ຂອງ​ສັດຕູ​ຂອງ​ພວກ​ເຂົາ."},{"vNo":"22 ","txt":"ແລະ ເຫດການ​ຈະບັງ​ເກີດ​ຂຶ້ນຄື ພວກ​ເຂົາ​ຈະ​ຮູ້​ວ່າ ເຮົາ​ຄື​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ, ແລະ ຄື​ພຣະ​ເຈົ້າທີ່​ອິດສາ​ມາຢ້ຽມຢາມຄວາມ​ຊົ່ວຮ້າຍຂອງຜູ້ຄົນຂອງ​ເຮົາ."},{"vNo":"23 ","txt":"ແລະ ເຫດການ​ຈະບັງ​ເກີດ​ຂຶ້ນຄື ຖ້າ​ຫາກຜູ້​ຄົນ​ພວກ​ນີ້​ບໍ່​ກັບ​ໃຈ ແລະ ຫັນ​ໜ້າ​ມາ​ຫາ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ແລ້ວ, ພວກ​ເຂົາ​ຈະ​ຖືກ​ນຳ​ໄປ​ເປັນ​ຂ້າ​ທາດ ແລະ ຈະ​ບໍ່​ມີ​ຜູ້​ໃດ​ສາມາດ​ປົດ​ປ່ອຍ​ພວກ​ເຂົາ​ໄດ້, ນອກ​ຈາກ​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຜູ້​ຊົງ​ລິດ​ອຳນາດ​ຍິ່ງ​ໃຫຍ່​ເທົ່າ​ນັ້ນ."},{"vNo":"24 ","txt":"ແທ້​ຈິງ​ແລ້ວ, ແລະ ເຫດການ​ຈະ​ບັງ​ເກີດ​ຂຶ້ນຄື ເວລາ​ພວກ​ເຂົາ​ຮ້ອງ​ທູນ​ຕໍ່​ເຮົາ, ເຮົາ​ຈະ​ລ້າ​ຊ້າ​ທີ່​ຈະ​ຍິນ​ສຽງ​ຮ້ອງ​ຂໍ​ຂອງ​ພວກ​ເຂົາ; ແທ້​ຈິງ​ແລ້ວ, ເຮົາຈະ​ປ່ອຍ​ໃຫ້​ສັດຕູ​ລົງ​ໂທດ​ພວກ​ເຂົາ."},{"vNo":"25 ","txt":"ແລະ ຖ້າ​ຫາກ​ພວກ​ເຂົາ​ບໍ່​ກັບ​ໃຈ​ມາ​ນຸ່ງ​ຜ້າ​ກະສອບ ແລະ ເທົ່າ​ຖ່ານ, ແລະ ຮ້ອງ​ຂໍ​ຢ່າງ​ສຸດ​ກຳລັງ​ຕໍ່​ພຣະຜູ້​ເປັນ​ເຈົ້າອົງ​ເປັນ​ພຣະ​ເຈົ້າຂອງ​ພວກ​ເຂົາ​ແລ້ວ, ເຮົາ​ຈະ​ບໍ່​ຟັງ​ຄຳ​ອະທິຖານຂອງ​ພວກ​ເຂົາ​ເລີຍ; ທັງ​ຈະ​ບໍ່​ປົດປ່ອຍ​ພວກ​ເຂົາ​ອອກ​ຈາກ​ຄວາມທຸກ​ທໍລະມານ​ຂອງ​ພວກ​ເຂົາ; ແລະ ພຣະຜູ້​ເປັນ​ເຈົ້າ​ໄດ້​ກ່າວ​ດັ່ງ​ນີ້, ແລະ ພຣະ​ອົງ​ໄດ້​ບັນຊາ​ຂ້າພະ​ເຈົ້າ​ແບບ​ນີ້."},{"vNo":"26 ","txt":"ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ອະ​ບີ​ນາ​ໄດ​ເວົ້າຂໍ້ຄວາມ​ນີ້​ກັບ​ພວກ​ເຂົາ, ພວກ​ເຂົາ​ກໍ​ຄຽດ​ແຄ້ນ​ໃຫ້​ເພິ່ນ, ແລະ ພະຍາ​ຍາມ​ຈະ​ເອົາ​ຊີວິດ​ຂອງ​ເພິ່ນ; ແຕ່​ພຣະຜູ້​ເປັນ​ເຈົ້າ​ໄດ້​ປົດ​ປ່ອຍ​ເພິ່ນ​ໃຫ້​ຫລຸດຈາກ​ກຳມືຂອງ​ພວກ​ເຂົາ."},{"vNo":"27 ","txt":"ບັດ​ນີ້​ເມື່ອ​ກະສັດ​ໂນ​ອາ​ໄດ້​ຍິນ​ຂໍ້ຄວາມ​ຂອງ​ອະ​ບີ​ນາ​ໄດ​ຈາກ​ຜູ້ຄົນ​ແລ້ວ, ເພິ່ນ​ກໍ​ຄຽດ​ແຄ້ນຄືກັນ; ແລະ ກ່າວ​ວ່າ: ອະ​ບີ​ນາ​ໄດ​ເປັນ​ໃຜ​ທີ່​ຈະ​ມາ​ຕິຕຽນ​ເຮົາ ແລະ ຜູ້ຄົນ​ຂອງ​ເຮົາ, ຫລື​ວ່າ​ພຣະຜູ້​ເປັນ​ເຈົ້າອົງ​ໃດທີ່​ຈະ​ເອົາ​ຄວາມທຸກ​ທໍລະມານ​ອັນ​ແສນ​ສາຫັດ​ມາ​ໃຫ້​ຜູ້ຄົນ​ຂອງ​ເຮົາ?"},{"vNo":"28 ","txt":"ເຮົາ​ສັ່ງ​ໃຫ້​ພວກ​ເຈົ້າຈັບ​ເອົາ​ອະ​ບີ​ນາ​ໄດ​ມາ​ບ່ອນ​ນີ້ ເພື່ອ​ເຮົາ​ຈະ​ໄດ້​ຂ້າ​ມັນ​ເສຍ ເພາະວ່າ​ມັນ​ໄດ້​ກ່າວ​ເລື່ອງ​ເຫລົ່າ​ນີ້​ເພື່ອ​ຍຸ​ຍົງ​ຜູ້ຄົນ​ຂອງ​ເຮົາ​ໃຫ້​ກຽດ​ຊັງ​ກັນ, ແລະ ໃຫ້​ເກີດ​ມີ​ຄວາມ​ຜິດ​ຖຽງ​ກັນ​ໃນ​ບັນດາ​ຜູ້ຄົນ​ຂອງ​ເຮົາ; ດັ່ງນັ້ນ ເຮົາ​ຈະ​ຂ້າ​ມັນ​ຖິ້ມ​ເສຍ."},{"vNo":"29 ","txt":"ບັດ​ນີ້ຕາ​ຂອງ​ຜູ້ຄົນ​ບອດ; ດັ່ງນັ້ນ ພວກ​ເຂົາ​ຈຶ່ງ​ເຮັດ​ໃຈ​ຂອງ​ພວກ​ເຂົາແຂງ​ກະດ້າງ​ຕໍ່​ຄຳ​ຂອງ​ອະ​ບີ​ນາ​ໄດ, ແລະ ນັບ​ຈາກ​ນັ້ນ​ມາ ພວກ​ເຂົາ​ໄດ້​ພະຍາ​ຍາມ​ທີ່​ຈະ​ຈັບ​ເພິ່ນ. ແລະ ກະສັດ​ໂນ​ອາ​ໄດ້​ເຮັດ​ໃຈ​ຂອງ​ພວກ​ເຂົາແຂງ​ກະດ້າງ​ຕໍ່​ຄຳ​ຂອງ​ພຣະຜູ້​ເປັນ​ເຈົ້າ, ແລະ ເພິ່ນ​ບໍ່​ໄດ້​ກັບ​ໃຈ​ຈາກ​ການ​ເຮັດ​ຄວາມ​ຊົ່ວ​ຂອງ​ເພິ່ນ​ເລີຍ."}]}