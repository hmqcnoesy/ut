{"heading":"ຊີ​ນິບນຳພາ​ຄົນ​ກຸ່ມ​ໜຶ່ງ​ອອກ​ຈາກ​ເຊ​ລາ​ເຮັມລາ​ເພື່ອ​ໄປ​ຍຶດ​ເອົາ​ແຜ່ນດິນ​ລີ​ໄຮ-ນີ​ໄຟ—ກະສັດ​ຊາວ​ເລ​ມັນ​ອະນຸຍາດ​ໃຫ້​ພວກ​ເຂົາ​ເປັນ​ເຈົ້າຂອງ​ແຜ່ນດິນ​ອັນ​ເປັນ​ມູນ​ມໍລະດົກ—ມັນ​ໄດ້​ມີ​ສົງຄາມ​ລະຫວ່າງ​ຊາວ​ເລ​ມັນ​ກັບ​ຜູ້ຄົນຂອງຊີ​ນິບ. ປະມານ 200–187 ປີ ກ່ອນ ຄ.ສ.","sectionHeading":"ບັນທຶກ​ຂອງ​ຊີ​ນິບ—​ເລື່ອງ​ລາວ​ຂອງ​ຜູ້ຄົນຂອງ​ລາວນັບ​ຕັ້ງ​ແຕ່​ເວລາ​ທີ່​ພວກ​ເຂົາ​ໜີ​ຈາກ​ແຜ່ນດິນ​ເຊ​ລາ​ເ​ຮັມລາ ມາຈົນ​ເຖິງ​ເວລາ​ທີ່​ພວກ​ເຂົາ​ໄດ້​ຮັບ​ການ​ປົດ​ປ່ອຍ​ຈາກ​ກຳມື​ຂອງ​ຊາວ​ເລ​ມັນ.","prevAbbr":"mosiah","prevNo":8,"nextAbbr":"mosiah","nextNo":10,"chapterTitle":"ໂມ​ໄຊ​ຢາ ໙","verses":[{"vNo":"1 ","txt":"ຂ້າພະ​ເຈົ້າ​ຊີ​ນິບ​ໂດຍ​ທີ່​ໄດ້​ຮັບ​ການ​ສັ່ງສອນ​ໃນ​ພາສາ​ທັງ​ໝົດ​ຂອງ​ຊາວ​ນີ​ໄຟ, ແລະ ມີ​ຄວາມ​ຮູ້​ເຖິງ​ແຜ່ນດິນ​ນີ​ໄຟ, ຫລື ແຜ່ນດິນ​ອັນ​ເປັນ​ມູນ​ມໍລະດົກ​ຕັ້ງ​ແຕ່​ຕົ້ນ​ຂອງ​ບັນ​ພະ​ບຸ​ລຸດ​ຂອງ​ພວກ​ເຮົາ, ແລະ ຂ້າພະ​ເຈົ້າ​ໄດ້​ຖືກ​ສົ່ງ​ມາ​ໃຫ້​ເປັນ​ຜູ້​ສອດ​ແນມ​ເພື່ອ​ຈະ​ໄດ້​ສືບ​ເບິ່ງ​ກອງທັບ​ຂອງ​ຊາວ​ເລ​ມັນ, ເພື່ອ​ວ່າ​ກອງທັບ​ຂອງ​ພວກ​ເຮົາ​ຈະ​ໄດ້​ມາ​ໂຈມ​ຕີ ແລະ ທຳລາຍ​ພວກ​ເຂົາ—​ແຕ່​ເມື່ອ​ຂ້າພະ​ເຈົ້າມາ​ເຫັນ​ສິ່ງ​ທີ​ດີ​ໃນ​ບັນດາ​ພວກ​ເຂົາ​ແລ້ວ ຂ້າພະ​ເຈົ້າບໍ່​ປາ​ຖະໜາ​ທີ່​ຈະ​ໃຫ້​ພວກ​ເຂົາ​ຖືກ​ທຳລາຍ​ເລີຍ."},{"vNo":"2 ","txt":"ດັ່ງນັ້ນ, ຂ້າພະ​ເຈົ້າຈຶ່ງ​ໄດ້​ໂຕ້​ຖຽງ​ກັບ​ພວກພີ່ນ້ອງ​ຂອງ​ຂ້າພະ​ເຈົ້າຢູ່​ໃນ​ຖິ່ນ​ແຫ້ງ​ແລ້ງ​ກັນດານ, ເພາະວ່າ​ຂ້າພະ​ເຈົ້າຢາກ​ໃຫ້​ຫົວໜ້າຂອງ​ພວກ​ເຮົາ​ເຮັດຂໍ້ຕົກລົງກັບ​ພວກ​ເຂົາ; ແຕ່​ວ່າ​ເພິ່ນ​ເປັນ​ຄົນ​ເຄັ່ງຄັດ ແລະ ກະຫາຍ​ເລືອດ ຈຶ່ງ​ສັ່ງ​ໃຫ້​ປະຫານ​ຂ້າພະ​ເຈົ້າ​ເສຍ; ແຕ່​ຂ້າພະ​ເຈົ້າກໍ​ຖືກ​ຊ່ອຍ​ຊີວິດ​ໄວ້ ໂດຍ​ມີ​ການ​ນອງ​ເລືອດ​ຢ່າງ​ໜັກ; ແລະ ມີ​ການ​ຕໍ່ສູ້​ກັນ​ລະຫວ່າງ​ພໍ່​ກັບ​ພໍ່, ແລະ ອ້າຍ​ກັບ​ອ້າຍ, ນ້ອງ​ກັບ​ນ້ອງ, ຈົນ​ວ່າ​ກອງທັບ​ສ່ວນ​ໃຫຍ່​ຂອງ​ພວກ​ເຮົາ​ຖືກ​ທຳລາຍ​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ພວກ​ທີ່​ເຫລືອ​ຕາຍ​ກໍ​ໄດ້​ກັບ​ຄືນ​ໄປ​ຫາ​ແຜ່ນດິນ​ເຊ​ລາ​ເຮັມລາ ເພື່ອ​ເລົ່າ​ເລື່ອງ​ໃຫ້​ເມຍ​ຂອງເຂົາ ແລະ ລູກຂອງເຂົາ​ຟັງ."},{"vNo":"3 ","txt":"ແລະ ເຖິງ​ຢ່າງ​ໃດ​ກໍ​ຕາມ, ໂດຍ​ທີ່​ຂ້າພະ​ເຈົ້າມີ​ຄວາມ​ຕັ້ງ​ໃຈ​ເກີນ​ໄປ​ທີ່​ຈະ​ໄດ້​ຮັບ​ແຜ່ນດິນ​ຂອງ​ບັນພະບຸລຸດ​ຂອງ​ພວກ​ເຮົາມາ​ເປັນ​ມູນ​ມໍລະດົກ, ຂ້າພະ​ເຈົ້າຈຶ່ງ​ຮວບ​ຮວມ​ຜູ້ຄົນເປັນ​ຈຳນວນ​ຫລວງຫລາຍ ຜູ້​ທີ່​ປາ​ຖະໜາ​ທີ່​ຈະ​ຂຶ້ນ​ໄປ​ເປັນ​ເຈົ້າຂອງ​ແຜ່ນດິນ; ແລະ ໄດ້​ເລີ່ມ​ອອກ​ເດີນ​ທາງ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ​ອີກ ເພື່ອ​ຂຶ້ນ​ໄປ​ຫາ​ແຜ່ນດິນ​ນັ້ນ; ແຕ່​ພວກ​ເຮົາ​ຖືກ​ລົງ​ໂທດ​ດ້ວຍ​ຄວາມ​ອຶດ​ຢາກ ແລະ ຄວາມທຸກ​ທໍລະມານຢ່າງ​ແສນ​ສາຫັດ; ເພາະ​ວ່າ​ພວກ​ເຮົາ​ລະນຶກ​ເຖິງ​ພຣະ​ຜູ້​ເປັນ​ເຈົ້າອົງ​ເປັນພຣະ​ເຈົ້າຂອງ​ພວກ​ເຮົາ​ຊ້າ​ເກີນ​ໄປ."},{"vNo":"4 ","txt":"ເຖິງ​ຢ່າງ​ໃດ​ກໍ​ຕາມ, ຫລັງ​ຈາກ​ພວກ​ເຮົາ​ໄດ້​ຊັດ​ເຊ​ພະ​ເນ​ຈອນ​ຢູ່​ໃນ​ຖິ່ນ​ແຫ້ງ​ແລ້ງ​ກັນດານ​ເປັນ​ເວລາ​ຫລາຍ​ມື້ ພວກ​ເຮົາ​ໄດ້​ຕັ້ງຜ້າ​ເຕັ້ນຂຶ້ນ ຊຶ່ງ​ເປັນ​ບ່ອນ​ພີ່ນ້ອງ​ຂອງ​ພວກ​ເຮົາ​ຖືກ​ຂ້າ​ຕາຍ, ຊຶ່ງຢູ່​ໃກ້ກັບ​ແຜ່ນດິນ​ຂອງ​ບັນພະບຸລຸດ​ຂອງ​ພວກ​ເຮົາ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ພາ​ສີ່​ຄົນ​ເຂົ້າ​ໄປ​ໃນ​ເມືອງ​ອີກ, ເຂົ້າ​ໄປ​ຫາ​ກະສັດ, ເພື່ອ​ຂ້າພະ​ເຈົ້າຈະ​ໄດ້​ຮູ້​ໃຈ​ຂອງ​ກະສັດ, ແລະ ເພື່ອ​ຂ້າພະ​ເຈົ້າຈະ​ໄດ້​ຮູ້​ວ່າ ຂ້າພະ​ເຈົ້າພ້ອມ​ດ້ວຍ​ຜູ້ຄົນ​ຂອງ​ຂ້າພະ​ເຈົ້າຈະ​ໄດ້​ເຂົ້າ​ໄປ​ເປັນ​ເຈົ້າຂອງ​ແຜ່ນດິນ​ໂດຍ​ສັນຕິ​ຫລື​ບໍ່."},{"vNo":"6 ","txt":"ແລະ ຂ້າພະ​ເຈົ້າ​ໄດ້​ອ້ອນວອນ​ກະສັດ, ແລະ ເພິ່ນ​ໄດ້ເຮັດພັນທະ​ສັນຍາ​ກັບ​ຂ້າພະ​ເຈົ້າວ່າ ຂ້າພະ​ເຈົ້າສາມາດ​ເປັນ​ເຈົ້າຂອງ​ແຜ່ນດິນ​ລີ​ໄຮ-​ນີ​ໄຟ, ແລະ ແຜ່ນດິນ​ໄຊ​ລຳ​ໄດ້."},{"vNo":"7 ","txt":"ແລະ ເພິ່ນ​ໄດ້​ສັ່ງ​ໃຫ້​ຜູ້ຄົນ​ຂອງ​ເພິ່ນ​ອອກ​ຈາກ​ແຜ່ນດິນ​ນັ້ນ​ໄປ, ແລະ ຂ້າພະ​ເຈົ້າກັບ​ຜູ້ຄົນ​ຂອງ​ຂ້າພະ​ເຈົ້າຈຶ່ງ​ໄດ້​ເຂົ້າ​ໄປ​ໃນ​ແຜ່ນດິນ​ນັ້ນ​ເພື່ອ​ເປັນ​ເຈົ້າຂອງ."},{"vNo":"8 ","txt":"ແລະ ພວກ​ເຮົາ​ເລີ່ມ​ສ້າງ​ອາຄານ ແລະ ສ້ອມ​ແຊມ​ກຳ​ແພງ​ເມືອງ, ແທ້​ຈິງ​ແລ້ວ, ແມ່​ນກຳ​ແພງ​ເມືອງ​ລີ​ໄຮ-ນີ​ໄຟ, ແລະ ກຳ​ແພງ​ເມືອງ​ໄຊ​ລຳ."},{"vNo":"9 ","txt":"ແລະ ພວກ​ເຮົາ​ເລີ່ມ​ໄຖ​ດິນ, ແທ້​ຈິງ​ແລ້ວ, ເພື່ອ​ປູກ​ເມັດ​ພືດພັນ​ທຸກ​ຊະນິດ, ມີ​ເມັດເຂົ້າສາລີ, ແລະ ເຂົ້າຫວີດ, ແລະ ເຂົ້າບາ​ເລ, ແລະ ນີ​ອາດ, ແລະ ຊີ​ອຳ, ແລະ ແນວ​ໝາກ​ໄມ້​ຫລາຍ​ຊະນິດ; ແລະ ພວກ​ເຮົາ​ເລີ່ມ​ມີ​ຄົນ​ເພີ່ມ​ທະວີ​ຂຶ້ນ ແລະ ໄດ້​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ​ນັ້ນ."},{"vNo":"10 ","txt":"ບັດ​ນີ້​ມັນ​ເປັນ​ເລ້​ຫລ່ຽມ ແລະ ກົນ​ອຸບາຍ​ຂອງ​ກະສັດ​ເລ​ມັນ​ທີ່​ຈະ​ເອົາ​ຜູ້ຄົນ​ຂອງ​ຂ້າພະ​ເຈົ້າ​ໄປ​ເປັນ​ຂ້າ​ທາດ, ທີ່​ເພິ່ນ​ໄດ້​ຍອມ​ເສຍ​ແຜ່ນດິນ​ໃຫ້​ພວກ​ເຮົາ​ເປັນ​ເຈົ້າ​ຂອງ."},{"vNo":"11 ","txt":"ດັ່ງນັ້ນ ເຫດການ​ໄດ້​ບັງ​ເກີດ​ຂຶ້ນຄື, ຫລັງ​ຈາກ​ພວກ​ເຮົາ​ໄດ້​ອາໄສຢູ່​ໃນ​ແຜ່ນດິນ​ນັ້ນ​ເປັນ​ເວລາ​ສິບສອງ​ປີ ກະສັດ​ເລ​ມັນ​ເລີ່ມ​ບໍ່​ສະບາຍ​ໃຈ​ຂຶ້ນ, ຢ້ານ​ວ່າ​ໂດຍ​ວິທີ​ໃດ​ວິທີ​ໜຶ່ງ​ຜູ້ຄົນ​ຂອງ​ຂ້າພະ​ເຈົ້າຈະ​ເຂັ້ມ​ແຂງ​ຂຶ້ນ​ໃນ​ແຜ່ນດິນ, ແລະ​ວ່າ​ພວກ​ເຂົາ​ຈະ​ບໍ່​ສາມາດ​ຊະນະ ແລະ ນຳ​ເອົາ​ພວກ​ເຮົາ​ໄປ​ເປັນ​ຂ້າ​ທາດ​ໄດ້."},{"vNo":"12 ","txt":"ເພາະ​ພວກ​ເຂົາ​ເປັນ​ຄົນ​ຂີ້ຄ້ານ ແລະ ນັບຖື​ຮູບ​ບູຊາ; ດັ່ງນັ້ນ, ພວກ​ເຂົາ​ຈຶ່ງ​ປາ​ຖະໜາ​ທີ່​ຈະ​ເອົາ​ພວກ​ເຮົາ​ໄປ​ເປັນ​ຂ້າ​ທາດ ເພື່ອ​ພວກ​ເຂົາ​ຈະ​ໄດ້​ອີ່ມໜຳສຳລານ​ດ້ວຍ​ແຮງ​ງານ​ຈາກ​ມື​ຂອງ​ພວກ​ເຮົາ; ແທ້​ຈິງ​ແລ້ວ, ເພື່ອ​ພວກ​ເຂົາ​ຈະ​ໄດ້ລ້ຽງສະຫລອງກັນ​ດ້ວຍ​ຝູງ​ສັດ​ຢູ່​ໃນ​ທົ່ງ​ຂອງ​ພວກ​ເຮົາ."},{"vNo":"13 ","txt":"ດັ່ງນັ້ນ, ເຫດການ​ໄດ້​ບັງ​ເກີດ​ຂຶ້ນຄື ກະສັດ​ເລ​ມັນ​ເລີ່ມ​ຍຸຍົງ​ຜູ້ຄົນ​ຂອງ​ເພິ່ນ​ໃຫ້ຜິດ​ຖຽງ​ກັບ​ຜູ້ຄົນ​ຂອງ​ຂ້າພະ​ເຈົ້າ; ດັ່ງນັ້ນ ສົງຄາມ ແລະ ການ​ຂັດ​ແຍ້ງ​ຈຶ່ງ​ເລີ່ມ​ຂຶ້ນ​ໃນ​ແຜ່ນດິນ."},{"vNo":"14 ","txt":"ເພາະ​ໃນ​ປີ​ທີ​ສິບ​ສາມ​ແຫ່ງ​ການ​ປົກຄອງ​ຂອງ​ຂ້າພະ​ເຈົ້າ​ໃນ​ແຜ່ນດິນ​ນີ​ໄຟ, ຫ່າງ​ອອກ​ໄປ​ທາງ​ໃຕ້​ຂອງ​ແຜ່ນດິນ​ໄຊ​ລຳ, ເວລາ​ທີ່​ຜູ້ຄົນຂອງ​ຂ້າພະ​ເຈົ້າກຳລັງ​ຕັກ​ນ້ຳ ແລະ ໃຫ້​ອາຫານ​ແກ່​ຝູງ​ສັດ, ແລະ ກຳລັງ​ໄຖ​ດິນ​ຂອງ​ພວກ​ເຂົາ​ຢູ່​ນັ້ນ, ທະຫານ​ຊາວ​ເລ​ມັນ​ເປັນ​ຈຳນວນ​ຫລວງຫລາຍ​ໄດ້​ມາ​ໂຈມ​ຕີ, ແລະ ເລີ່ມ​ຕົ້ນ​ຂ້າ​ພວກ​ເຂົາ, ແລະ ຍຶດ​ເອົາ​ຝູງ​ສັດ ແລະ ເຂົ້າສາລີ​ຢູ່​ໃນ​ທົ່ງ​ຂອງ​ພວກ​ເຂົາ​ໄປ."},{"vNo":"15 ","txt":"ແທ້​ຈິງ​ແລ້ວ, ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ທີ່​ບໍ່​ໄດ້​ຖືກ​ຈັບ​ຈຶ່ງ​ປົບ​ໜີ​ເຂົ້າ​ໄປ​ໃນ​ເມືອງນີ​ໄຟ, ແລະ ຮ້ອງ​ຂໍ​ຄວາມ​ຊ່ອຍ​ເຫລືອ​ຈາກ​ຂ້າພະ​ເຈົ້າ."},{"vNo":"16 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ມອບ​ອາວຸດ​ໃຫ້ພວກ​ເຂົາ, ຊຶ່ງມີ​ຄັນທະ​ນູ, ແລະ ລູກ​ທະນູ, ດາບ, ແລະ ດາບ​ສອງ​ຄົມ, ແລະ ໄມ້ຄ້ອນ​ໜ້າ​ນ່ອງ, ແລະ ກະຖຸນ, ແລະ ອາວຸດ​ທຸກ​ຊະນິດ​ທີ່​ພວກ​ເຮົາ​ໄດ້​ປະດິດ​ຂຶ້ນມາ, ແລະ ຂ້າພະ​ເຈົ້າພ້ອມ​ດ້ວຍ​ຜູ້ຄົນຂອງ​ຂ້າພະ​ເຈົ້າ​ໄດ້​ອອກ​ໄປ​ຕໍ່ສູ້​ກັບ​ຊາວ​ເລ​ມັນ."},{"vNo":"17 ","txt":"ແທ້​ຈິງ​ແລ້ວ, ໂດຍ​ໄດ້​ຮັບ​ກຳລັງ​ຈາກ​ພຣະຜູ້​ເປັນ​ເຈົ້າ ພວກ​ເຮົາ​ຈຶ່ງ​ໄດ້​ອອກ​ໄປ​ຕໍ່ສູ້​ກັບ​ຊາວ​ເລ​ມັນ; ເພາະວ່າ​ຂ້າພະ​ເຈົ້າ ແລະ ຜູ້ຄົນຂອງ​ຂ້າພະ​ເຈົ້າ​ໄດ້​ຮ້ອງ​ທູນ​ຕໍ່ພຣະຜູ້​ເປັນ​ເຈົ້າດ້ວຍ​ສຸດ​ກຳລັງ​ຂໍໃຫ້​ພຣະ​ອົງ​ປົດ​ປ່ອຍ​ພວກ​ເຮົາ​ອອກ​ຈາກ​ກຳມື​ຂອງ​ສັດຕູ, ເພາະວ່າ​ພວກ​ເຮົາ​ໄດ້​ຖືກ​ປຸກ​ໃຫ້​ຕື່ນ​ຂຶ້ນຫາ​ຄວາມ​ຊົງ​ຈຳ​ເຖິງ​ການ​ປົດ​ປ່ອຍບັນພະບຸລຸດ​ຂອງ​ພວກ​ເຮົາ."},{"vNo":"18 ","txt":"ແລະ ພຣະ​ເຈົ້າໄດ້​ຍິນ​ສຽງ​ຮ້ອງ​ຂອງ​ພວກ​ເຮົາ; ແລະ ໄດ້​ຕອບ​ຄຳ​ອະ​ທິຖານຂອງ​ພວກ​ເຮົາ; ແລະ ພວກ​ເຮົາ​ໄດ້​ອອກ​ໄປ​ດ້ວຍ​ພະລັງ​ຂອງ​ພຣະ​ອົງ; ແທ້​ຈິງ​ແລ້ວ, ພວກ​ເຮົາ​ໄດ້​ອອກ​ໄປ​ສູ້​ຮົບກັບ​ຊາວ​ເລ​ມັນ, ແລະ ພາຍ​ໃນ​ມື້ໜຶ່ງ​ຄືນ​ໜຶ່ງ, ພວກ​ເຮົາ​ໄດ້​ຂ້າ​ພວກ​ເຂົາ​ຕາຍ​ສາມ​ພັນ​ສີ່​ສິບ​ສາມ​ຄົນ; ພວກ​ເຮົາ​ໄດ້​ຂ້າ​ຕໍ່​ໄປ​ຈົນ​ໄດ້​ຂັບ​ໄລ່​ພວກ​ເຂົາ​ໜີ​ອອກ​ຈາກ​ແຜ່ນດິນ​ຂອງ​ພວກ​ເຮົາ."},{"vNo":"19 ","txt":"ແລະ ຂ້າພະ​ເຈົ້າຕົວ​ຂ້າພະ​ເຈົ້າ​ເອງ​ໄດ້​ຊ່ອຍ​ຝັງ​ສົບ​ພວກ​ເຂົາ​ດ້ວຍ​ມື​ຂອງ​ຂ້າພະ​ເຈົ້າ. ແຕ່​ຈົ່ງ​ເບິ່ງ, ມັນ​ເປັນ​ການ​ໂສກ​ເສົ້າ ແລະ ເສົ້າສະຫລົດ​ໃຈ​ຢ່າງ​ໃຫຍ່​ຫລວງ​ຕໍ່​ພວກ​ເຮົາ ເພາະ​ພີ່ນ້ອງ​ຂອງ​ພວກ​ເຮົາ​ສອງ​ຮ້ອຍ​ເຈັດ​ສິບ​ເກົ້າຄົນ​ໄດ້ຖືກ​ຂ້າ​ຕາຍ​ໃນ​ການ​ສູ້​ຮົບ​ນັ້ນ."}]}