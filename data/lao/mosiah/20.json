{"heading":"ພວກ​ລູກ​ສາວ​ບາງຄົນຂອງ​ຊາວ​ເລ​ມັນ​ຖືກ​ລັກ​ພາ​ຕົວ​ໄປ​ໂດຍ​ພວກ​ປະ​ໂລຫິດ​ຂອງ​ກະສັດ​ໂນ​ອາ—ຊາວ​ເລ​ມັນ​ກໍ່​ສົງຄາມ​ກັບ​ລິ​ມ​ໄຮ ແລະ ຜູ້ຄົນ​ຂອງ​ເພິ່ນ—ກອງທັບຊາວ​ເລ​ມັນ​ຖືກ​ຕີ​ໃຫ້​ຖອຍ​ໄປ ແລະ ໄດ້​ສະຫງົບ​ລົງ. ປະມານ 145–123 ປີ ກ່ອນ ຄ.ສ.","prevAbbr":"mosiah","prevNo":19,"nextAbbr":"mosiah","nextNo":21,"chapterTitle":"ໂມ​ໄຊ​ຢາ ໒໐","verses":[{"vNo":"1 ","txt":"ບັດ​ນີ້ມີ​ບ່ອນ​ໜຶ່ງ​ໃນ​ເຊັມລອນ ຊຶ່ງ​ເປັນ​ບ່ອນພວກ​ລູກ​ສາວ​ຂອງ​ຊາວ​ເລ​ມັນ​ໄປ​ລວມຕົວ​ກັນ ເພື່ອ​ຮ້ອງ​ເພງ, ແລະ ເຕັ້ນລຳ, ແລະ ເພື່ອ​ຄວາມ​ມ່ວນ​ຊື່ນ​ນຳ​ກັນ."},{"vNo":"2 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ມື້ໜຶ່ງ​ພວກ​ຜູ້​ສາວ​ຈຳນວນ​ໜຶ່ງ​ໄດ້​ໄປ​ເຕົ້າ​ໂຮມ​ເພື່ອ​ເຕັ້ນລຳ ແລະ ຮ້ອງ​ເພງ."},{"vNo":"3 ","txt":"ແລະ ບັດ​ນີ້​ພວກ​ປະ​ໂລຫິດ​ຂອງ​ກະສັດ​ໂນ​ອາ, ໂດຍ​ມີ​ຄວາມ​ລະ​ອາຍ​ໃຈ​ທີ່​ຈະ​ກັບ​ຄືນ​ໄປ​ຫາ​ເມືອງ​ນີ​ໄຟ, ແທ້​ຈິງ​ແລ້ວ, ພວກ​ເຂົາ​ຢ້ານ​ວ່າ​ພວກ​ເຂົາ​ຈະ​ຖືກ​ຜູ້ຄົນ​ຂ້າ, ດັ່ງນັ້ນ ພວກ​ເຂົາ​ຈຶ່ງ​ບໍ່​ກ້າ​ກັບ​ຄືນ​ໄປ​ຫາ​ເມຍ​ຂອງ​ຕົນ ແລະ ລູກ​ຂອງ​ຕົນ."},{"vNo":"4 ","txt":"ແລະ ໂດຍທີ່ຢູ່​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ໂດຍທີ່ໄດ້​ເຫັນ​ພວກ​ລູກ​ສາວ​ຂອງ​ຊາວ​ເລ​ມັນ, ພວກ​ເຂົາ​ຈຶ່ງ​ລີ້​ຈອບ​ເບິ່ງພວກນາງ​ເຫລົ່ານັ້ນ;"},{"vNo":"5 ","txt":"ແລະ ເວລາ​ທີ່​ມີນາ​ງສາ​ວບໍ່​ຫລາຍ​ຄົນ​ມາ​ເຕົ້າ​ໂຮມ​ກັນເພື່ອ​ເຕັ້ນລຳ, ພວກເຂົາຈຶ່ງ​ອອກ​ມາ​ຈາກ​ບ່ອນ​ລີ້ ແລະ ຈັບ​ເອົາ​ພວກນາງ​ສາວ ແລະ ພາ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ; ແທ້​ຈິງ​ແລ້ວ, ແລະ ພວກ​ເຂົາ​ໄດ້​ພາ​ພວກ​ລູກ​ສາວ​ຂອງ​ຊາວ​ເລ​ມັນ​ຊາວ​ສີ່​ຄົນເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"6 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວລາ​ຊາວ​ເລ​ມັນຮູ້ວ່າ​ພວກ​ລູກ​ສາວ​ຂອງ​ຕົນ​ຫາຍ​ຕົວ​ໄປ, ພວກ​ເຂົາ​ກໍ​ເລີຍ​ມີ​ຄວາມ​ຄຽດ​ແຄ້ນ​ໃຫ້​ຜູ້ຄົນ​ຂອງ​ລິ​ມ​ໄຮ, ເພາະຄິດ​ວ່າ​ເປັນນ້ຳມື​ຂອງ​ຜູ້ຄົນ​ຂອງ​ລິມ​ໄຮ."},{"vNo":"7 ","txt":"ສະນັ້ນ ພວກ​ເຂົາ​ຈຶ່ງ​ສົ່ງ​ກອງທັບ​ຂອງ​ຕົນ​ອອກ​ໄປ; ແທ້​ຈິງ​ແລ້ວ, ຕົວ​ກະສັ​ດ​ເອງ​ກໍ​ອອກ​ໜ້າ​ຜູ້ຄົນ​ໄປ; ແລະ ພວກ​ເຂົາ​ໄດ້ຂຶ້ນ​ໄປ​ຫາ​ແຜ່ນດິນ​ນີ​ໄຟ​ເພື່ອ​ທຳລາຍ​ຜູ້ຄົນ​ຂອງ​ລິ​ມ​ໄຮ."},{"vNo":"8 ","txt":"ແລະ ບັດ​ນີ້​ເມື່ອ​ລິມ​ໄຮ​ເຫັນ​ກອງທັບ​ຂອງ​ຊາວ​ເລ​ມັນ​ຈາກ​ຫໍ​ສູງ, ແລະ ເພິ່ນ​ເຫັນ​ການ​ຕຽມ​ເຮັດ​ເສິກທັງ​ໝົດ​ຂອງ​ພວກ​ເຂົາ; ດັ່ງນັ້ນ ເພິ່ນ​ຈຶ່ງ​ໄດ້​ເຕົ້າ​ໂຮມ​ຜູ້ຄົນ​ຂອງ​ເພິ່ນ ແລະ ດັກ​ຖ້າ​ພວກ​ນັ້ນຢູ່​ໃນ​ທົ່ງ ແລະ ໃນ​ປ່າ."},{"vNo":"9 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ເວລາ​ຊາວ​ເລ​ມັນ​ມາ​ເຖິງ, ຜູ້ຄົນ​ຂອງ​ລິ​ມ​ໄຮ​ເລີ່ມ​ຕໍ່​ສູ້​ກັບ​ພວກ​ນັ້ນຈາກ​ບ່ອນ​ດັກ​ຖ້າ, ແລະ ເລີ່ມ​ຂ້າ​ພວກ​ເຂົາ."},{"vNo":"10 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ການ​ສູ້​ຮົບ​ເລີ່ມ​ຮ້າຍ​ແຮງ​ໜັກຂຶ້ນ, ເພາະວ່າ​ພວກ​ເຂົາ​ຕໍ່ສູ້​ກັນ​ຄື​ກັບ​ໂຕ​ສິງ​ຕໍ່ສູ້​ເພື່ອ​ເຫຍື່ອ​ຂອງ​ມັນ."},{"vNo":"11 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຜູ້ຄົນ​ຂອງ​ລິມ​ໄຮ​ເລີ່ມ​ໄລ່​ຊາວ​ເລ​ມັນ​ໄປ​ທາງ​ໜ້າ​ຂອງ​ພວກ​ເຂົາ; ເຖິງ​ແມ່ນ​ວ່າ​ຜູ້ຄົນ​ຂອງ​ລິມ​ໄຮ​ມີ​ຈຳ​ນວນ​ໜ້ອຍ​ກວ່າ​ເຄິ່ງ​ໜຶ່ງ​ຂອງ​ຊາວ​ເລ​ມັນ​ກໍ​ຕາມ; ແຕ່​ພວກ​ເຂົາ​ກໍ​ຕໍ່ສູ້​ເພື່ອ​ຊີວິດ​ຂອງ​ຕົນ ແລະ ເພື່ອ​ເມຍ​ຂອງ​ພວກ​ເຂົາ, ແລະ ເພື່ອ​ລູກ​ຂອງ​ພວກ​ເຂົາ; ດັ່ງນັ້ນ ພວກ​ເຂົາ​ຈຶ່ງ​ໃຊ້​ຄວາມ​ພະຍາ​ຍາມ​ຕໍ່ສູ້​ຄື​ກັນ​ກັບ​ມັງ​ກອນ."},{"vNo":"12 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຂົາ​ໄດ້​ເຫັນ​ກະສັດ​ຂອງ​ຊາວ​ເລ​ມັນ​ຢູ່​ໃນ​ບັນດາ​ຄົນ​ທີ່​ຖືກ​ຂ້າ​ຕາຍ; ແຕ່​ວ່າ​ເພິ່ນ​ບໍ່​ທັນຕາຍ; ພຽງ​ແຕ່​ໄດ້​ຮັບ​ບາດ​ເຈັບ, ແລະ ຖືກ​ປະ​ຖິ້ມ​ຢູ່​ກັບ​ພື້ນ​ດິນ, ສ່ວນ​ຜູ້ຄົນ​ຂອງ​ເພິ່ນນັ້ນ​ໄດ້​ປົບ​ໜີ​ໄປ​ຢ່າງ​ວ່ອງ​ໄວ."},{"vNo":"13 ","txt":"ແລະ ພວກ​ເຂົາ​ໄດ້​ນຳ​ເອົາ​ກະສັດ​ມາ ແລະ ພັນ​ບາດ​ແຜ​ໃຫ້, ແລະ ນຳ​ເອົາ​ຕົວ​ເພິ່ນ​ຂຶ້ນ​ໄປ​ຢູ່​ຕໍ່ໜ້າ​ລິ​ມ​ໄຮ, ແລະ ກ່າວ​ວ່າ: ຈົ່ງ​ເບິ່ງ, ນີ້​ຄື​ກະສັດ​ຂອງ​ຊາວ​ເລ​ມັນ; ໂດຍ​ທີ່​ໄດ້​ຮັບ​ບາດ​ເຈັບ ເພິ່ນ​ຈຶ່ງ​ລົ້ມລົງ​ຢູ່​ໃນ​ບັນດາ​ຄົນ​ທີ່​ຕາຍ, ແລະ ເພິ່ນ​ໄດ້​ຖືກ​ປະ​ຖິ້ມ​ໄວ້; ແລະ ຈົ່ງ​ເບິ່ງ, ພວກ​ຂ້ານ້ອຍ​ຈຶ່ງ​ໄດ້​ນຳ​ເອົາ​ຕົວ​ເພິ່ນ​ມາ​ຢູ່​ຕໍ່ໜ້າ​ທ່ານ; ແລະ ບັດ​ນີ້ຂໍ​ໃຫ້​ພວກ​ຂ້ານ້ອຍ​ຂ້າ​ເພິ່ນ​ຖິ້ມ​ເສຍ."},{"vNo":"14 ","txt":"ແຕ່​ລິມ​ໄຮ​ໄດ້​ເວົ້າກັບ​ຄົນ​ຂອງ​ເພິ່ນ​ວ່າ: ພວກ​ເຈົ້າຢ່າ​ໄດ້​ຂ້າ​ເພິ່ນ​ເລີຍ, ແຕ່​ຈົ່ງ​ນຳ​ເອົາ​ເພິ່ນ​ມາ​ນີ້ ເພື່ອ​ຂ້າພະເຈົ້າ​ຈະ​ໄດ້​ເຫັນ​ເພິ່ນ. ແລະ ພວກເຂົາຈຶ່ງ​ໄດ້​ນຳ​ເພິ່ນມາ. ແລະ ລິ​ມ​ໄຮ​ໄດ້​ກ່າວ​ກັບ​ເພິ່ນ​ວ່າ: ເຫດ​ໃດ​ທ່ານ​ຈຶ່ງ​ຂຶ້ນມາ​ກໍ່​ສົງຄາມ​ກັບ​ຜູ້ຄົນ​ຂອງ​ຂ້າພະເຈົ້າ? ຈົ່ງ​ເບິ່ງ, ຜູ້ຄົນ​ຂອງ​ຂ້າພະເຈົ້າ​ບໍ່​ໄດ້​ເຮັດ​ຜິດ​ຄຳ​ສາບານ​ທີ່​ຂ້າພະເຈົ້າໄດ້​ເຮັດ​ໄວ້​ກັບ​ຜູ້ຄົນ​ຂອງ​ທ່ານ​ເລີຍ; ດັ່ງນັ້ນ, ເປັນ​ຫຍັງ​ທ່ານ​ຈຶ່ງ​ເຮັດຜິດ​ຄຳ​ສາບານຊຶ່ງທ່ານ​ໄດ້​ເຮັດ​ໄວ້​ກັບ​ຜູ້ຄົນ​ຂອງຂ້າພະເຈົ້າ?"},{"vNo":"15 ","txt":"ແລະ ບັດ​ນີ້ກະສັດ​ຂອງ​ຊາວ​ເລ​ມັນ​ໄດ້​ກ່າວ​ວ່າ: ຂ້າພະເຈົ້າເຮັດ​ຜິດ​ຄຳ​ສາບານ​ເພາະວ່າ​ຜູ້ຄົນ​ຂອງ​ທ່ານ​ໄດ້​ລັກ​ພາ​ພວກລູກ​ສາວ​ຂອງ​ຜູ້ຄົນ​ຂອງ​ຂ້າພະເຈົ້າໄປ; ສະນັ້ນ, ດ້ວຍ​ຄວາມ​ຄຽດ​ແຄ້ນ ຂ້າພະເຈົ້າຈຶ່ງ​ໄດ້​ສັ່ງ​ໃຫ້​ຜູ້ຄົນ​ຂອງ​ຂ້າພະເຈົ້າ​ຂຶ້ນມາ​ກໍ່​ສົງຄາມ​ກັບ​ຜູ້ຄົນ​ຂອງ​ທ່ານ."},{"vNo":"16 ","txt":"ແລະ ບັດ​ນີ້ລິ​ມ​ໄຮບໍ່​ຮູ້ຈັກ​ຫຍັງ​ເລີຍ​ກ່ຽວ​ກັບ​ເລື່ອງ​ນີ້; ດັ່ງນັ້ນ ເພິ່ນ​ຈຶ່ງ​ກ່າວ​ວ່າ: ຂ້າພະເຈົ້າຈະ​ສອບ​ສວນ​ໃນ​ບັນດາ​ຜູ້ຄົນ​ຂອງ​ຂ້າພະເຈົ້າ ຖ້າ​ຜູ້​ໃດ​ກໍ​ຕາມ​ທີ່​ເຮັດ​ເລື່ອງ​ນີ້​ຈະ​ຕ້ອງ​ຕາຍ. ດັ່ງນັ້ນ ເພິ່ນ​ຈຶ່ງ​ສັ່ງໃຫ້​ກວດຄົ້ນ​ໃນ​ບັນດາຜູ້ຄົນ​ຂອງ​ເພິ່ນ."},{"vNo":"17 ","txt":"ບັດ​ນີ້​ເມື່ອ​ກີ​ເດ​ໂອນ​ໄດ້​ຍິນ​ເລື່ອງ​ເຫລົ່ານີ້ແລ້ວ, ໂດຍ​ທີ່​ລາວ​ເປັນ​ທະຫານ​ຂອງ​ກະສັດ, ລາວ​ຈຶ່ງ​ອອກ​ມາ ແລະ ກ່າວ​ກັບ​ກະສັດ​ວ່າ: ຂ້ານ້ອຍ​ຂໍ​ໃຫ້​ທ່ານ​ຢຸດ​ກ່ອນ, ແລະ ຢ່າ​ໄດ້​ສອບ​ສວນ​ຜູ້​ຄົນ​ພວກ​ນີ້, ແລະ ຢ່າ​ໄດ້​ຖື​ວ່າ​ເປັນ​ຄວາມ​ຜິດ​ຂອງ​ຄົນ​ພວກ​ນີ້​ເລີຍ."},{"vNo":"18 ","txt":"ເພາະ​ທ່ານ​ຈື່​ຈຳ​ພວກ​ປະ​ໂລ​ຫິດ​ຂອງ​ບິດາ​ຂອງ​ທ່ານ, ຜູ້​ທີ່​ຜູ້ຄົນ​ພວກ​ນີ້​ພະຍາ​ຍາມ​ທຳລາຍ​ນັ້ນ​ໄດ້​ບໍ? ແລະ ພວກ​ເຂົາ​ບໍ່​ໄດ້​ຢູ່​ໃນຖິ່ນ​ແຫ້ງ​ແລ້ງ​ກັນດານ​ບໍ? ແລະ ບໍ່​ແມ່ນ​ພວກ​ເຂົາ​ນີ້​ບໍ​ທີ່​ເປັນ​ຄົນ​ມາ​ລັກ​ເອົາ​ພວກ​ລູກ​ສາວ​ຂອງ​ຊາວ​ເລ​ມັນ​ໄປ?"},{"vNo":"19 ","txt":"ແລະ ບັດ​ນີ້, ຈົ່ງ​ເບິ່ງ, ແລະ ຈົ່ງ​ເລົ່າ​ເລື່ອງ​ທັງ​ໝົດ​ນີ້​ໃຫ້​ກະສັດ​ຂອງຊາວ​ເລ​ມັນ​ຟັງ, ເພື່ອ​ເພິ່ນ​ຈະ​ໄດ້​ບອກ​ໃຫ້​ຜູ້ຄົນ​ຂອງ​ເພິ່ນ​ເຊົາ​ຄຽດ​ແຄ້ນ​ໃຫ້​ພວກ​ເຮົາ; ເພາະ​ຈົ່ງ​ເບິ່ງ ພວກ​ເຂົາ​ກຳລັງ​ຕຽມ​ທະຫານ​ຢູ່​ເພື່ອ​ຈະ​ມາ​ສູ້​ຮົບ​ກັບ​ພວກ​ເຮົາ​ອີກ; ແລະ ຈົ່ງ​ເບິ່ງ ພວກ​ເຮົາ​ກໍ​ມີ​ກຳລັງ​ພຽງ​ໜ້ອຍ​ດຽວ."},{"vNo":"20 ","txt":"ແລະ ຈົ່ງ​ເບິ່ງພວກ​ເຂົາ​ຍົກ​ກອງທັບ​ມາ​ດ້ວຍ​ກຳລັງ​ທະຫານ​ອັນ​ຫລວງຫລາຍ; ແລະ ຖ້າ​ຫາກ​ກະສັດ​ບໍ່​ເຮັດ​ໃຫ້​ພວກ​ເຂົາ​ເຊົາ​ຄຽດ​ແຄ້ນ ພວກ​ເຮົາຈະ​ຕ້ອງ​ຕາຍ."},{"vNo":"21 ","txt":"ເພາະວ່າ​ຄຳ​ເວົ້າຂອງ​ອະ​ບີ​ນາ​ໄດ ຊຶ່ງ​ເພິ່ນ​ໄດ້​ທຳນາຍ​ໄວ້​ກັບ​ພວກ​ເຮົາ​ນັ້ນ​ເກີດ​ເປັນ​ຈິງ​ແລ້ວ—ແລະ ເລື່ອງ​ທັງ​ໝົດ​ນີ້​ເກີດ​ຂຶ້ນຍ້ອນວ່າ​ພວກ​ເຮົາ​ບໍ່​ຍອມ​ເຊື່ອ​ຟັງ​ພຣະ​ຄຳ​ຂອງ​ພຣະຜູ້​ເປັນ​ເຈົ້າ, ແລະ ບໍ່​ຫັນ​ໜ້າ​ໜີ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຮົາ​ແມ່ນ​ບໍ?"},{"vNo":"22 ","txt":"ແລະ ບັດ​ນີ້ຂໍ​ໃຫ້​ພວກ​ເຮົາ​ຈົ່ງ​ຮຽກຮ້ອງ​ໃຫ້​ກະສັດ​ເຊົາ​ຄຽດ​ແຄ້ນ​ສາ, ແລະ ພວກ​ເຮົາ​ຈະ​ເຮັດ​ຕາມ​ຄຳ​ສາບານ ຊຶ່ງພວກ​ເຮົາ​ເຮັດ​ໄວ້​ກັບ​ເພິ່ນ; ເພາະວ່າ​ພວກ​ເຮົາ​ຖື​ວ່າ​ຢູ່​ໃນ​ຄວາມ​ເປັນ​ຂ້າ​ທາດ​ຍ່ອມ​ເປັນ​ການ​ດີ​ກວ່າ​ທີ່​ຈະ​ເສຍ​ຊີວິດ​ໄປ; ດັ່ງນັ້ນ, ພວກ​ເຮົາ​ຈົ່ງ​ຢຸດ​ການ​ນອງ​ເລືອດ​ນີ້​ເສຍ​ເຖີດ."},{"vNo":"23 ","txt":"ແລະ ບັດ​ນີ້ລິມ​ໄຮ​ໄດ້​ເລົ່າ​ເລື່ອງ​ທັງ​ໝົດ​ກ່ຽວ​ກັບ​ບິດາ​ຂອງ​ເພິ່ນ ແລະ ກ່ຽວ​ກັບ​ພວກ​ປະ​ໂລຫິດ​ທີ່​ໄດ້​ໜີ​ເຂົ້າ​ໄປ​ໃນ​ຖິ່ນ​ແຫ້ງ​ແລ້ງ​ກັນດານໃຫ້​ກະສັດ​ຂອງ​ຊາວ​ເລ​ມັນ​ຟັງ, ແລະ ລົງ​ຄວາມ​ເຫັນ​ວ່າພວກ​ນັ້ນ​ໄດ້​ລັກ​ພາ​ພວກ​ລູກ​ສາວ​ຂອງ​ເຂົາເຈົ້າ​ໄປ."},{"vNo":"24 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ກະສັດໄດ້ເຊົາໃຈຮ້າຍໃຫ້ຜູ້ຄົນຂອງເພິ່ນ; ແລະ ເພິ່ນກ່າວກັບພວກເຂົາວ່າ: ໃຫ້​ພວກ​ເຮົາ​ອອກ​ໄປ​ພົບ​ກັບ​ຜູ້ຄົນ​ຂອງ​ຂ້າພະເຈົ້າ​ໂດຍ​ບໍ່​ມີ​ອາວຸດ; ແລະ ຂ້າພະເຈົ້າຂໍ​ສາບານ​ກັບ​ພວກ​ທ່ານ​ດ້ວຍ​ຄຳ​ສາບານວ່າຜູ້ຄົນ​ຂອງ​ຂ້າພະເຈົ້າ​ຈະ​ບໍ່​ຂ້າ​ຜູ້ຄົນ​ຂອງ​ພວກທ່ານ."},{"vNo":"25 ","txt":"ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຂົາ​ໄດ້ຕິດຕາມ​ກະສັດ​ອອກ​ໄປ​ເພື່ອ​ພົບ​ກັບ​ຊາວ​ເລ​ມັນໂດຍບໍ່ມີອາວຸດ. ແລະ ເຫດການ​ໄດ້​ບັງ​ເກີດຂຶ້ນຄື ພວກ​ເຂົາ​ໄດ້ພົບ​ກັບ​ຊາວ​ເລ​ມັນ; ແລະ ກະສັດ​ຂອງ​ຊາວ​ເລ​ມັນ​ເອງ​ໄດ້​ຄຸ​ເຂົ່າ​ລົງ​ຕໍ່ໜ້າ​ຜູ້ຄົນ​ຂອງ​ເພິ່ນ, ແລະ ໄດ້​ວິ​ງວອນ​ແທນ​ຜູ້ຄົນ​ຂອງ​ລິມ​ໄຮ."},{"vNo":"26 ","txt":"ແລະ ເມື່ອ​ຊາວ​ເລ​ມັນ​ເຫັນ​ວ່າ​ຜູ້ຄົນ​ຂອງ​ລິມ​ໄຮ​ບໍ່​ມີ​ອາວຸດ, ຈຶ່ງ​ມີ​ຄວາມ​ເມດ​ຕາ​ສົງສານ​ພວກ​ເຂົາ, ແລະ ເຊົາ​ຄຽດ​ແຄ້ນ, ແລະ ພວກ​ເຂົາ​ໄດ້​ກັບ​ຄືນ​ໄປ​ຫາ​ແຜ່ນດິນ​ພ້ອມ​ດ້ວຍ​ກະສັດ​ຂອງ​ຕົນ​ດ້ວຍ​ຄວາມ​ສັນຕິ."}]}