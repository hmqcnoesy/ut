{"heading":"ໂມ​ໄຊ​ຢາ​ສະ​ເໜີ​ໃຫ້​ເລືອກ​ຜູ້​ຕັດສິນ​ແທນ​ກະສັດ—ກະສັດ​ທີ່​ບໍ່​ຊອບ​ທຳ​ຈະ​ພາ​ຜູ້ຄົນ​ຂອງ​ຕົນ​ເຂົ້າໄປ​ໃນ​ບາບ—ແອວ​ມາ​ຜູ້​ເປັນ​ລູກ​ໄດ້​ຖືກ​ເລືອກ​ໃຫ້​ເປັນ​ຫົວໜ້າ​ຜູ້​ຕັດສິນ​ໂດຍ​ສຽງ​ຂອງ​ປະຊາ​ຊົນ—ເພິ່ນ​ເປັນ​ມະຫາ​ປະ​ໂລຫິດ​ຂອງ​ສາດສະໜາ​ຈັກ​ທຸກ​ບ່ອນ​ນຳ​ອີກ—ແອວ​ມາ​ຜູ້​ເປັນບິດາ ແລະ ໂມ​ໄຊ​ຢາ​ສິ້ນຊີວິດ. ປະມານ 92–91 ປີ ກ່ອນ ຄ.ສ.","prevAbbr":"mosiah","prevNo":28,"nextAbbr":"alma","nextNo":1,"chapterTitle":"ໂມ​ໄຊ​ຢາ ໒໙","verses":[{"vNo":"1 ","txt":"ບັດ​ນີ້​ເມື່ອ​ໂມ​ໄຊ​ຢາ​ໄດ້​ກະທຳ​ສິ່ງ​ເຫລົ່າ​ນີ້​ແລ້ວ ເພິ່ນ​ໄດ້​ສອບ​ຖາມ​ໄປ​ທົ່ວ​ແຜ່ນດິນ​ໃນ​ບັນດາ​ຜູ້ຄົນ​ທັງ​ໝົດ, ໂດຍ​ຢາກ​ຮູ້​ເຖິງ​ຄວາມ​ເຈດ​ຕະນາ​ຂອງ​ພວກ​ເຂົາ​ວ່າຜູ້​ໃດ​ຄວນ​ເປັນ​ກະສັດ​ຂອງ​ພວກ​ເຂົາ."},{"vNo":"2 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ສຽງ​ຂອງ​ຜູ້ຄົນ​ມີ​ຄວາມ​ວ່າ: ພວກ​ຂ້ານ້ອຍ​ຢາກ​ໃຫ້​ອາ​ໂຣນ ລູກ​ຊາຍ​ຂອງ​ທ່ານ​ເອງ​ມາ​ເປັນ​ກະສັດ​ຂອງ​ພວກ​ຂ້ານ້ອຍ ແລະ ເປັນ​ຜູ້​ປົກຄອງ​ຂອງ​ພວກ​ຂ້ານ້ອຍ."},{"vNo":"3 ","txt":"ບັດ​ນີ້​ອາ​ໂຣນ​ໄດ້​ຂຶ້ນ​ໄປ​ຫາ​ແຜ່ນ​ດິນ​ນີ​ໄຟ​ແລ້ວ, ດັ່ງນັ້ນ ກະສັດ​ຈຶ່ງ​ບໍ່ສາ​ມາດ​ມອບລາຊາ​ອານາຈັກໃຫ້ລາວ; ທັງ​ອາ​ໂຣນ​ເອງ​ກໍ​ບໍ່​ຍອມຮັບ​ເອົາ​ລາ​ຊາ​ອາ​ນາ​ຈັກ; ທັງບໍ່​ມີ​ລູກ​ຊາຍ​ຄົນ​ໃດ​ຂອງ​ໂມ​ໄຊ​ຢາ​ຍອມ​ຮັບ​ເອົາ​ລາຊາ​ອານາຈັກ​ເລີຍ."},{"vNo":"4 ","txt":"ດັ່ງນັ້ນ ກະສັດ​ໂມ​ໄຊ​ຢາ​ຈຶ່ງ​ໄດ້​ສອບ​ຖາມ​ໄປ​ໃນ​ບັນດາ​ຜູ້ຄົນ​ອີກ; ແທ້​ຈິງ​ແລ້ວ, ເພິ່ນ​ໄດ້​ສົ່ງຂໍ້ຄວາມທີ່​ຂຽນ​ໄວ້​ໄປ​ເຖິງ​ບັນດາ​ຜູ້ຄົນ. ແລະ ນີ້​ຄື​ຂໍ້ຄວາມ​ທີ່​ຂຽນ​ໄວ້, ມີ​ຄວາມ​ວ່າ:"},{"vNo":"5 ","txt":"ຈົ່ງ​ເບິ່ງ, ໂອ້ ຜູ້ຄົນຂອງຂ້າພະເຈົ້າ, ຫລື ພີ່ນ້ອງ​ຂອງ​ຂ້າພະເຈົ້າ, ເພາະ​ຂ້າ​ພະເຈົ້າ​ຖື​ວ່າ​ພວກ​ທ່ານ​ເປັນ​ດັ່ງ​ນັ້ນ, ແລະ ຂ້າພະເຈົ້າ​ປາ​ຖະໜາ​ໃຫ້​ພວກ​ທ່ານ​ພິຈາລະນາ​ສາ​ເຫດ​ທີ່​ພວກ​ທ່ານ​ຖືກ​ຂໍ​ໃຫ້​ພິຈາລະນາ—ເພາະວ່າ​ພວກ​ທ່ານ​ປາ​ຖະໜາ​ຢາກ​ມີ​ກະສັດ."},{"vNo":"6 ","txt":"ບັດ​ນີ້​ຂ້າພະເຈົ້າປະກາດ​ກັບ​ພວກ​ທ່ານ​ວ່າ ຜູ້​ທີ່ເປັນ​ເຈົ້າຂອງ​ລາຊາ​ອານາຈັກ​ນີ້​ໂດຍສິດ​ທິໄດ້ປະຕິເສດ, ແລະ ຈະບໍ່​ຍອມຮັບ​ເອົາ​ລາຊາ​ອານາຈັກ."},{"vNo":"7 ","txt":"ແລະ ບັດ​ນີ້ຖ້າ​ຫາກ​ຈະ​ແຕ່ງຕັ້ງຜູ້​ອື່ນ​ແທນ, ຈົ່ງ​ເບິ່ງ, ຂ້າພະເຈົ້າຢ້ານ​ວ່າ ມັນ​ຈະ​ເກີດ​ການ​ຜິດ​ຖຽງ​ກັນ​ຂຶ້ນ​ໃນ​ບັນດາ​ພວກ​ທ່ານ. ແລະ ຜູ້​ໃດ​ຈະ​ຮູ້​ໄດ້​ວ່າລູກ​ຊາຍ​ຂອງ​ຂ້າພະເຈົ້າຜູ້​ເປັນ​ເຈົ້າຂອງ​ລາຊາ​ອານາຈັກ​ອາດ​ຫັນ​ມາ​ຮ້າຍ​ກາດ​ຂຶ້ນ ແລະ ພາ​ສ່ວນ​ໜຶ່ງ​ຂອງ​ຜູ້ຄົນ​ພວກ​ນີ້​ໄປ​ກັບ​ລາວ, ຊຶ່ງຈະ​ເຮັດ​ໃຫ້​ເກີດ​ສົງຄາມ ແລະ ການ​ຂັດ​ແຍ້ງ​ກັນ​ຂຶ້ນ​ໃນ​ບັນດາ​ພວກ​ທ່ານ, ຊຶ່ງຈະເປັນ​ເຫດ​ໃຫ້ມີການ​ນອງ​ເລືອດ​ຢ່າງຫລວງ​ຫລາຍ​ເກີດ​ຂຶ້ນ ແລະ ບິດ​ເບືອນ​ເສັ້ນທາງ​ຂອງ​ພຣະຜູ້​ເປັນ​ເຈົ້າ, ແທ້​ຈິງ​ແລ້ວ, ແລະ ຈະ​ທຳ​ລາຍ​ຈິດ​ວິນ​ຍານຂອງ​ຜູ້​ຄົນ​ຢ່າງ​ຫລວງຫລາຍ."},{"vNo":"8 ","txt":"ບັດ​ນີ້​ຂ້າພະເຈົ້າກ່າວ​ກັບ​ພວກ​ທ່ານ​ວ່າ ໃຫ້​ພວກ​ເຮົາ​ສະຫລາດ ແລະ ພິຈາ​ລະນາ​ເລື່ອງ​ເຫລົ່ານີ້, ເພາະວ່າ​ພວກ​ເຮົາ​ບໍ່​ມີ​ສິດຈະ​ທຳລາຍ​ລູກ​ຊາຍ​ຂອງ​ຂ້າພະເຈົ້າ, ທັງ​ພວກ​ເຮົາ​ບໍ່​ມີ​ສິດ​ໃດໆ​ທີ່​ຈະ​ທຳລາຍ​ຄົນອື່ນ​ຖ້າ​ຫາກ​ແຕ່ງຕັ້ງຜູ້ນັ້ນຂຶ້ນມາ​ແທນ​ລາວ."},{"vNo":"9 ","txt":"ແລະ ຖ້າ​ຫາກ​ລູກ​ຊາຍ​ຂອງ​ຂ້າພະ​ເຈົ້າ​ຫັນ​ກັບ​ໄປ​ສູ່​ຄວາມ​ທະ​ນົງ​ໃຈ​ເຖິງ​ເລື່ອງ​ທີ່​ບໍ່​ມີ​ປະ​ໂຫຍດ​ຂອງ​ລາວ, ລາວ​ກໍ​ຄົງ​ຈະ​ຈື່​ໄດ້​ເຖິງ​ຄຳ​ເວົ້າ​ຊຶ່ງ​ລາວ​ໄດ້​ເວົ້າ​ໄວ້ ແລະ ຈະ​ຮຽກ​ຮ້ອງ​ເອົາ​ສິດທິ​ຂອງ​ລາວ​ໃນ​ລາ​ຊາ​ອານາຈັກ​ນີ້​ຄືນ​ໄປ, ຊຶ່ງຈະ​ເຮັດ​ໃຫ້​ລາວ ແລະ ຜູ້​ຄົນ​ພວກ​ນີ້​ກະທຳ​ບາບ​ຫລາຍ​ຂຶ້ນ."},{"vNo":"10 ","txt":"ແລະ ບັດ​ນີ້​ໃຫ້​ພວກ​ເຮົາ​ສະຫລາດ ແລະ ຊອກ​ຫາ​ສິ່ງ​ເຫລົ່າ​ນີ້, ແລະ ສິ່ງ​ທີ່​ຈະ​ເຮັດ​ໃຫ້​ເກີດ​ຄວາມ​ສັນຕິ​ສຸກ​ແກ່​ຜູ້ຄົນ​ພວກ​ນີ້."},{"vNo":"11 ","txt":"ດັ່ງນັ້ນ ຂ້າພະເຈົ້າຈະ​ເປັນ​ກະສັດ​ຂອງ​ພວກ​ທ່ານ​ໃນ​ວັນ​ເວລາ​ທີ່​ເຫລືອ​ຢູ່​ຂອງ​ຂ້າພະເຈົ້າ; ເຖິງ​ຢ່າງ​ໃດ​ກໍ​ຕາມ, ໃຫ້​ພວກ​ເຮົາ​ແຕ່ງຕັ້ງຜູ້​ຕັດສິນ​ເພື່ອ​ຕັດສິນ​ຜູ້ຄົນ​ພວກ​ນີ້​ຕາມ​ກົດ​ຂອງ​ພວກ​ເຂົາ; ແລະ ພວກ​ເຮົາ​ຈະ​ຈັດ​ລະບຽບ​ການ​ງານ​ໃໝ່​ຂອງ​ຜູ້​ຄົນ​ພວກ​ນີ້, ເພາະວ່າ​ພວກ​ເຮົາ​ຈະ​ແຕ່ງຕັ້ງຜູ້​ທີ່​ມີ​ສະຕິ​ປັນຍາ​ໃຫ້​ເປັນ​ຜູ້​ຕັດສິນ, ຊຶ່ງຈະ​ຕັດສິນ​ຜູ້ຄົນ​ພວກ​ນີ້​ຕາມ​ພຣະ​ບັນຍັດ​ຂອງ​ພຣະ​ເຈົ້າ."},{"vNo":"12 ","txt":"ບັດ​ນີ້​ຖ້າ​ຫາກ​ມະນຸດ​ຖືກ​ພຣະ​ເຈົ້າ​ຕັດ​ສິນ​ຍັງ​ຈະ​ດີ​ກວ່າ​ທີ່​ຈະ​ໃຫ້​ມະນຸດ​ທຳ​ມະ​ດາ​ຕັດສິນ​ແມ່ນ​ບໍ, ເພາະ​ວ່າ​ການ​ພິ​ພາກ​ສາ​ຂອງ​ພຣະ​ເຈົ້າ​ທ່ຽງ​ທຳ​ສະ​ເໝີ​ໄປ, ແຕ່​ການ​ຕັດສິນ​ຂອງ​ມະນຸດ​ນັ້ນ​ບໍ່​ທ່ຽງ​ທຳ​ສະ​ເໝີ​ໄປ."},{"vNo":"13 ","txt":"ດັ່ງນັ້ນ, ຖ້າ​ຫາກ​ເປັນ​ໄປ​ວ່າ ພວກ​ທ່ານ​ຈະ​ມີ​ຄົນ​ຊອບ​ທຳ​ມາ​ເປັນ​ກະສັດ​ຂອງ​ພວກ​ທ່ານ ຊຶ່ງຈະ​ສະຖາປະນາ​ກົດ​ຂອງ​ພຣະ​ເຈົ້າ ແລະ ຕັດສິນຜູ້ຄົນພວກ​ນີ້​ຕາມ​ພຣະ​ບັນຍັດ​ຂອງ​ພຣະ​ອົງ, ແທ້​ຈິງ​ແລ້ວ, ຖ້າ​ຫາກ​ພວກ​ທ່ານ​ຈະ​ມີ​ຄົນ​ມາ​ເປັນ​ກະສັດ​ຂອງ​ພວກ​ທ່ານ ຜູ້​ຈະ​ເຮັດ​ເພື່ອຜູ້ຄົນ​ພວກ​ນີ້​ເໝືອນ​ດັ່ງ​ທີ່​ເບັນ​ຢາ​ມິນ​ບິດາ​ຂອງ​ຂ້າພະເຈົ້າໄດ້​ເຮັດ​ມາ—​ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ, ຖ້າ​ຫາກ​ເລື່ອງ​ມັນ​ຈະ​ເປັນ​ໄປ​ໄດ້​ແບບ​ນີ້​ສະ​ເໝີ​ໄປ​ແລ້ວ ມັນ​ກໍ​ສົມຄວນ​ທີ່​ພວກ​ທ່ານ​ຈະ​ມີ​ກະສັດ​ປົກຄອງ​ພວກ​ທ່ານ​ຢູ່ສະ​ເໝີ."},{"vNo":"14 ","txt":"ແລະ ແມ່ນແຕ່​ຕົວ​ຂ້າພະເຈົ້າ​ເອງ​ກໍ​ຍັງ​ໄດ້ທຳງານຈົນ​ສຸ​ດກຳລັງ ແລະ ສຸດ​ຄວາມ​ສາມາດຊຶ່ງ​ຂ້າພະເຈົ້າມີຢູ່, ເພື່ອ​ສິດສອນ​ພຣະ​ບັນ​ຍັດ​ຂອງ​ພຣະ​ເຈົ້າ​ໃຫ້​ແກ່​ພວກ​ທ່ານ, ແລະ ເພື່ອ​ສະຖາປະນາ​ຄວາມ​ສັນຕິ​ສຸກ​ທົ່ວ​ແຜ່ນດິນ, ເພື່ອ​ບໍ່​ໃຫ້​ມີ​ສົງຄາມ ແລະ ການ​ຂັດ​ແຍ້ງ​ກັນ, ບໍ່​ໃຫ້​ມີ​ການ​ຂີ້ລັກ​ມັກ​ສົກ, ຫລື ການ​ປຸ້ນ​ຈີ້, ຫລື ການ​ຄາດ​ຕະກຳ ຫລື ຄວາມ​ຊົ່ວ​ຮ້າຍ​ນາໆ​ປະການ;"},{"vNo":"15 ","txt":"ແລະ ຜູ້​ໃດ​ກໍ​ຕາມ​ທີ່​ເຮັດ​ການ​ຊົ່ວ​ຮ້າຍ​ນີ້, ເຮົາ​ກໍ​ຈະ​ໄດ້​ລົງ​ໂທດ​ເຂົາ​ຕາມ​ກົດ ຊຶ່ງບັນພະ​ບຸ​ລຸດ​ຂອງ​ພວກ​ເຮົາໄດ້ມອບ​ໃຫ້​ພວກ​ເຮົາ."},{"vNo":"16 ","txt":"ບັດ​ນີ້ຂ້າພະເຈົ້າ​ກ່າວ​ກັບ​ພວກ​ທ່ານ​ວ່າ ເພາະວ່າ​ມະນຸດ​ບໍ່​ມີ​ຄວາມ​ທ່ຽງ​ທຳທຸກຄົນ ຈຶ່ງ​ບໍ່​ສົມຄວນ​ທີ່​ພວກ​ທ່ານ​ຈະ​ມີ​ກະສັດ​ຄົນ​ໜຶ່ງ ຫລື ກະສັດ​ຫລາຍ​ຄົນ​ປົກຄອງ​ພວກ​ທ່ານ."},{"vNo":"17 ","txt":"ເພາະ​ຈົ່ງ​ເບິ່ງ, ກະສັດ​ຊົ່ວ​ຄົນ​ໜຶ່ງ​ເຮັດ​ໃຫ້​ຄວາມ​ຊົ່ວ​ຮ້າຍ​ເກີດ​ຂຶ້ນ​ໄດ້​ຫລາຍ​ປານ​ໃດ, ແທ້​ຈິງ​ແລ້ວ, ເປັນ​ຄວາມ​ພິນາດ​ອັນ​ໃຫຍ່​ຫລວງ​ພຽງ​ໃດ!"},{"vNo":"18 ","txt":"ແທ້​ຈິງ​ແລ້ວ, ໃຫ້​ສຳນຶກ​ເຖິງ​ກະສັດ​ໂນ​ອາ, ຄວາມ​ຊົ່ວຮ້າຍ​ຂອງ​ເພິ່ນ ແລະ ຄວາມ​ໜ້າ​ກຽດ​ຊັງ​ຂອງ​ເພິ່ນ, ແລະ ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ຜູ້​ຄົນ​ຂອງ​ເພິ່ນນຳ​ອີກ. ຈົ່ງ​ເບິ່ງ ຄວາມ​ພິນາດ​ອັນ​ໃຫຍ່​ຫລວງ​ໄດ້​ເກີດ​ກັບ​ພວກ​ເຂົາ​ແລ້ວ; ແລະ ເພາະ​ຄວາມ​ຊົ່ວ​ຮ້າຍ​ຂອງ​ພວກເຂົາ, ພວກ​ເຂົາ​ຈຶ່ງ​ໄດ້​ຖືກ​ເອົາ​ໄປ​ເປັນ​ຂ້າ​ທາດ."},{"vNo":"19 ","txt":"ແລະ ຖ້າ​ຫາກ​ບໍ່​ມີ​ການ​ຫຍຸ້ງ​ກ່ຽວ​ຂອງ​ພຣະຜູ້​ສ້າງຜູ້​ມີ​ສະຕິ​ປັນຍາ​ຂອງ​ພວກ​ເຂົາ​ແລ້ວ, ແລະ ຖ້າ​ບໍ່​ແມ່ນ​ຍ້ອນ​ການ​ກັບ​ໃຈ​ຢ່າງ​ແທ້​ຈິງ​ຂອງ​ພວກ​ເຂົາ​ແລ້ວ, ພວກ​ເຂົາ​ຈະ​ຕ້ອງ​ຢູ່​ໃນ​ຄວາມ​ເປັນ​ຂ້າ​ທາດຈົນ​ເຖິງບັດ​ນີ້ຢ່າງ​ບໍ່​ມີ​ທາງ​ຫລີກ​ລ້ຽງ​ໄດ້."},{"vNo":"20 ","txt":"ແຕ່​ຈົ່ງ​ເບິ່ງ, ພຣະ​ອົງ​ໄດ້​ປົດ​ປ່ອຍ​ພວກ​ເຂົາ ເພາະວ່າ​ພວກ​ເຂົາ​ໄດ້​ຖ່ອມຕົວ​ຕໍ່​ພຣະ​ພັກ​ຂອງ​ພຣະ​ອົງ; ແລະ ເພາະວ່າ​ພວກ​ເຂົາ​ທູນ​ຂໍ​ຢ່າງ​ສຸດ​ກຳລັງ​ຕໍ່​ພຣະ​ອົງ, ພຣະ​ອົງ​ຈຶ່ງ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ການ​ເປັນ​ຂ້າ​ທາດ; ແລະ ເພາະສະນັ້ນ ພຣະຜູ້​ເປັນ​ເຈົ້າຈຶ່ງ​ກະທຳ​ດ້ວຍ​ອຳນາດ​ຂອງ​ພຣະ​ອົງ​ໃນ​ທຸກ​ກໍລະນີ​ໃນ​ບັນດາ​ລູກ​ຫລານມະນຸດ, ໂດຍ​ເດ່​ພຣະຫັດ​ແຫ່ງ​ຄວາມ​ເມດ​ຕາ​ມາ​ຍັງ​ຜູ້​ທີ່​ໄວ້ວາງໃຈ​ໃນ​ພຣະ​ອົງ."},{"vNo":"21 ","txt":"ແລະ ຈົ່ງ​ເບິ່ງ, ບັດ​ນີ້​ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ພວກ​ທ່ານ​ຈະ​ກຳຈັດ​ກະສັດ​ຊົ່ວ​ຮ້າຍ​ຜູ້​ໜຶ່ງ​ອອກ​ຈາກ​ບັນລັງ​ບໍ່​ໄດ້​ນອກ​ຈາກ​ຈະ​ເປັນ​ການ​ຂັດ​ແຍ້ງ​ຢ່າງໜັກ ແລະ ການ​ນອງ​ເລືອດ​ຢ່າງ​ຫລວງ​ຫລາຍ."},{"vNo":"22 ","txt":"ເພາະ​ຈົ່ງ​ເບິ່ງ, ໃນ​ຄວາມ​ຊົ່ວຮ້າຍ​ກະສັດ​ກໍ​ຍັງ​ມີ​ໝູ່ເພື່ອນ, ແລະ ເພິ່ນ​ຈະ​ຈັດ​ເສນາ​ອາມາດ​ໄວ້​ອ້ອມຮອບ​ເພິ່ນ; ແລະ ເພິ່ນ​ຈະ​ທຳລາຍ​ກົດຂອງ​ຄົນທີ່​ປົກຄອງມາໃນຄວາມຊອບທຳ​ກ່ອນ​ເພິ່ນ; ແລະ ເພິ່ນ​ຈະ​ຢຽບ​ຍ່ຳ​ພຣະ​ບັນຍັດ​ຂອງ​ພຣະ​ເຈົ້າ​ໄວ້​ໃຕ້​ຕີນ​ຂອງ​ເພິ່ນ;"},{"vNo":"23 ","txt":"ແລະ ເພິ່ນ​ຈະ​ອອກ​ກົດ​ໃໝ່ ແລະ ສົ່ງ​ອອກ​ໄປ​ໃນ​ບັນດາ​ຜູ້ຄົນ​ຂອງ​ເພິ່ນ, ແທ້​ຈິງ​ແລ້ວ, ແມ່ນແຕ່ກົດ​ຕາມ​ວິທີ​ການ​ແຫ່ງ​ຄວາມ​ຊົ່ວ​ຮ້າຍ​ຂອງ​ເພິ່ນ​ເອງ; ແລະ ຜູ້​ໃດ​ກໍ​ຕາມ​ທີ່​ບໍ່​ເຮັດ​ຕາມ​ກົດ​ຂອງ​ເພິ່ນ, ເພິ່ນ​ກໍ​ຈະ​ທຳລາຍ​ຜູ້ນັ້ນ​ເສຍ; ແລະ ຜູ້​ໃດ​ກໍ​ຕາມ​ທີ່​ທໍລະ​ຍົດ​ຕໍ່​ເພິ່ນ, ເພິ່ນ​ກໍ​ຈະ​ສັ່ງ​ກອງທັບ​ໄປ​ລົບ​ກວນ​ຜູ້ນັ້ນ; ແລະ ຖ້າ​ຫາກ​ເພິ່ນ​ເຮັດ​ໄດ້, ເພິ່ນ​ຈະ​ທຳລາຍ​ເຂົາເສຍ, ແລະ ດັ່ງນັ້ນກະສັດ​ທີ່​ບໍ່​ຊອບ​ທຳ​ຈຶ່ງ​ບິດ​ເບືອນ​ທາງແຫ່ງຄວາມ​ຊອບທຳທັງ​ໝົດ."},{"vNo":"24 ","txt":"ແລະ ບັດ​ນີ້​ຈົ່ງ​ເບິ່ງ ຂ້າພະເຈົ້າກ່າວ​ກັບ​ພວກ​ທ່ານ​ວ່າ, ບໍ່​ສົມຄວນ​ເລີຍ​ທີ່​ຄວາມ​ໜ້າ​ກຽດ​ຊັງ​ເຊັ່ນນັ້ນຈະ​ເກີດ​ກັບ​ພວກ​ທ່ານ."},{"vNo":"25 ","txt":"ດັ່ງນັ້ນ, ພວກ​ທ່ານ​ຈົ່ງ​ເລືອກ​ເອົາ​ຜູ້​ຕັດສິນ​ໂດຍ​ສຽງ​ຂອງ​ຜູ້ຄົນພວກ​ນີ້ ເພື່ອ​ພວກ​ທ່ານ​ຈະ​ໄດ້​ຮັບ​ການ​ຕັດສິນ​ຕາມ​ກົດຊຶ່ງບັນພະບຸລຸດ​ຂອງ​ພວກ​ເຮົາ​ໄດ້​ໃຫ້​ໄວ້​ກັບ​ພວກ​ທ່ານ ຊຶ່ງ​ຖືກຕ້ອງ, ແລະ ຊຶ່ງ​ໄດ້​ໃຫ້​ໄວ້​ກັບ​ພວກ​ທ່ານ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ."},{"vNo":"26 ","txt":"ບັດ​ນີ້ບໍ່​ແມ່ນ​ເລື່ອງ​ທຳ​ມະ​ດາ​ທີ່​ສຽງ​ຜູ້ຄົນ​ຈະ​ປາ​ຖະໜາ​ສິ່ງ​ກົງກັນຂ້າມ​ກັບ​ສິ່ງ​ທີ່​ຖືກຕ້ອງ, ແຕ່​ເປັນ​ເລື່ອງທຳ​ມະ​ດາ​ສຳລັບ​ຄົນ​ສ່ວນໜ້ອຍ​ທີ່​ປາ​ຖະໜາ​ສິ່ງ​ທີ່​ບໍ່​ຖືກຕ້ອງ; ດັ່ງນັ້ນ ເລື່ອງ​ນີ້​ພວກ​ທ່ານ​ຈົ່ງ​ຍຶດຖື ແລະ ເຮັດ​ໃຫ້​ເປັນ​ກົດ​ຂອງ​ພວກ​ທ່ານ—ທີ່​ຈະ​ຈັດ​ທຸລະ​ກິດ​ຂອງ​ພວກ​ທ່ານ​ໂດຍ​ສຽງ​ຂອງ​ຜູ້ຄົນ."},{"vNo":"27 ","txt":"ແລະ ຖ້າ​ຫາກ​ເວລາ​ມາ​ເຖິງ ເມື່ອ​ສຽງ​ຂອງ​ຜູ້ຄົນ​ເລືອກ​ເອົາ​ຄວາມ​ຊົ່ວ​ຮ້າຍ, ເມື່ອນນັ້ນກໍ​ເປັນ​ເວລາ​ທີ່​ການ​ພິພາກສາ​ຂອງ​ພຣະ​ເຈົ້າຈະ​ເກີດ​ກັບ​ພວກທ່ານ; ແທ້​ຈິງ​ແລ້ວ, ເມື່ອນັ້ນ ຈະ​ເປັນ​ເວລາ​ທີ່​ພຣະ​ອົງ​ຈະ​ສະ​ເດັດ​ມາ​ຢ້ຽມຢາມ​ພວກ​ທ່ານ​ດ້ວຍ​ຄວາມ​ພິນາດ​ອັນ​ແສນ​ສາຫັດ​ດັ່ງທີ່​ພຣະ​ອົງ​ເຄີຍ​ສະ​ເດັດ​ມາ​ຢ້ຽມຢາມ​ແຜ່ນດິນ​ນີ້."},{"vNo":"28 ","txt":"ແລະ ບັດ​ນີ້ຖ້າ​ຫາກ​ພວກ​ທ່ານ​ມີ​ຜູ້​ຕັດສິນ, ແລະ ພວກ​ເພິ່ນ​ບໍ່​ຕັດ​ສິນ​ພວກ​ທ່ານ​ຕາມ​ກົດຊຶ່ງມີ​ໄວ້​ໃຫ້​ແລ້ວ, ພວກ​ທ່ານ​ກໍ​ອາດ​ຈະ​ໃຫ້​ພວກ​ເພິ່ນ​ໄດ້​ຮັບ​ການ​ຕັດສິນ​ຈາກ​ສານ​ທີ່​ສູງ​ກວ່າ​ນັ້ນ."},{"vNo":"29 ","txt":"ແລະ ຖ້າ​ຫາກ​ຜູ້​ຕັດສິນ​ຂອງ​ພວກ​ທ່ານ​ທີ່​ສູງ​ກວ່າ​ບໍ່​ໃຫ້ການ​ຕັດສິນ​ທີ່​ຖືກ​ຕ້ອງ, ແລ້ວພວກ​ທ່ານ​ຄວນ​ຈະ​ຫາ​ຜູ້​ຕັດສິນ​ຫລາຍ​ຄົນ​ທີ່​ຕ່ຳ​ກວ່າ​ຂອງ​ພວກ​ທ່ານ​ມາ​ເຕົ້າ​ໂຮມ​ກັນ, ແລະ ພວກ​ເພິ່ນ​ຈະ​ຕັດສິນ​ຜູ້​ຕັດສິນ​ທີ່​ສູງ​ກວ່າ​ຂອງ​ພວກ​ທ່ານ​ຕາມ​ສຽງ​ຂອງ​ປະຊາ​ຊົນ."},{"vNo":"30 ","txt":"ແລະ ເຮົາ​ສັ່ງ​ໃຫ້​ພວກ​ທ່ານ​ເຮັດ​ແນວ​ນີ້​ດ້ວຍ​ຄວາມ​ຢ້ານ​ກົວ​ຕໍ່​ພຣະຜູ້​ເປັນ​ເຈົ້າ; ແລະ ເຮົາ​ສັ່ງ​ໃຫ້​ພວກ​ທ່ານ​ເຮັດ​ສິ່ງ​ເຫລົ່າ​ນີ້, ແລະ ບໍ່​ໃຫ້​ມີ​ກະສັດ; ຄືຖ້າ​ຫາກ​ຄົນ​ພວກ​ນີ້​ເຮັດ​ບາບ ແລະ ຄວາມ​ຊົ່ວ​ຮ້າຍ ແລ້ວພວກ​ເຂົາ​ຈະ​ໄດ້​ຮັບ​ຄຳ​ຕອບ​ໄວ້​ເທິງ​ຫົວ​ຂອງ​ພວກ​ເຂົາ​ເອງ."},{"vNo":"31 ","txt":"ເພາະ​ຈົ່ງ​ເບິ່ງ ເຮົາ​ກ່າວ​ກັບ​ພວກ​ທ່ານ​ວ່າ, ບາບ​ຂອງ​ຄົນ​ຢ່າງ​ຫລວງ​ຫລາຍ​ເກີດ​ຂຶ້ນຍ້ອນ​ຄວາມ​ຊົ່ວ​ຮ້າຍ​ຂອງ​ກະສັດ​ຂອງ​ພວກ​ເຂົາ; ດັ່ງນັ້ນ ຄວາມ​ຊົ່ວ​ຮ້າຍ​ຂອງ​ພວກ​ເຂົາ​ຍ່ອມ​ໄດ້​ຮັບ​ຄຳ​ຕອບ​ໄວ້​ເທິງຫົວ​ຂອງ​ກະສັດ​ຂອງ​ພວກ​ເຂົາ."},{"vNo":"32 ","txt":"ແລະ ບັດ​ນີ້​ເຮົາ​ປາ​ຖະໜາ​ວ່າ ຄວາມ​ບໍ່​ສະ​ເໝີ​ພາບ​ຈະ​ບໍ່​ມີ​ອີກ​ຕໍ່​ໄປ​ໃນ​ແຜ່ນ​ດິນ​ນີ້, ໂດຍ​ສະ​ເພາະ ໃນ​ບັນດາ​ຜູ້​ຄົນ​ຂອງ​ຂ້າພະເຈົ້າ​ເອງ; ແຕ່​ຂ້າພະເຈົ້າ​ປາ​ຖະໜາ​ໃຫ້​ແຜ່ນ​ດິນ​ນີ້​ເປັນ​ແຜ່ນ​ດິນ​ແຫ່ງ​ເສລີ​ພາບ, ແລະ ທຸກໆ​ຄົນ​ຈະ​ຊື່ນ​ຊົມ​ໃນ​ສິດ ແລະ ສິດທິ​ພິ​ເສດ​ເທົ່າ​ທຽມ​ກັນ​ຕາບ​ໃດ​ທີ່​ພຣະຜູ້​ເປັນ​ເຈົ້າ​ເຫັນ​ສົມ​ຄວນ​ທີ່​ພວກ​ເຮົາ​ຈະ​ດຳລົງ​ຊີວິດ​ຢູ່ ແລະ ຮັບ​ແຜ່ນ​ດິນ​ເປັນ​ມູນ​ມໍລະດົກ, ແທ້​ຈິງ​ແລ້ວ, ຕາບ​ໃດ​ທີ່​ລູກ​ຫລານ​ຄົນ​ໃດ​ຂອງ​ພວກ​ເຮົາ​ຍັງ​ເຫລືອ​ຢູ່​ໃນ​ແຜ່ນ​ດິນ​ນີ້."},{"vNo":"33 ","txt":"ແລະ ກະສັດ​ໂມ​ໄຊ​ຢາ​ໄດ້​ຂຽນ​ອີກ​ຫລາຍ​ເລື່ອງ​ໄປ​ເຖິງ​ພວກ​ເຂົາ, ໂດຍ​ໄດ້​ເປີດ​ເຜີຍ​ໃຫ້​ຮູ້​ເຖິງ​ຄວາມ​ເດືອດຮ້ອນ ແລ​ະ ຄວາມ​ຫຍຸ້ງຍາກ​ຂອງ​ກະສັດ​ທີ່​ຊອບ​ທຳ, ແທ້​ຈິງ​ແລ້ວ, ຄວາມ​ເຈັບ​ປວດ​ຂອງ​ຈິດ​ວິນ​ຍານ​ເພື່ອ​ຜູ້ຄົນ​ຂອງ​ຕົນ​ນັ້ນ, ແລະ ການ​ຈົ່ມວ່າ​ທັງ​ໝົດ​ຂອງ​ຜູ້ຄົນ​ທີ່​ມີ​ຕໍ່​ກະສັດ​ຂອງ​ພວກ​ເຂົາ​ນຳ​ອີກ; ແລະ ເພິ່ນ​ໄດ້​ອະທິບາຍ​ເລື່ອງ​ທັງ​ໝົດ​ນີ້​ໃຫ້​ພວກ​ເຂົາ​ຟັງ."},{"vNo":"34 ","txt":"ແລະ ເພິ່ນ​ໄດ້​ບອກ​ພວກ​ເຂົາ​ວ່າ ເລື່ອງ​ເຫລົ່າ​ນີ້​ບໍ່​ຄວນ​ຈະ​ເກີດ​ຂຶ້ນ; ແຕ່​ວ່າ​ພາລະ​ແບກ​ຫາບ​ຄວນ​ຈະ​ເກີດ​ຂຶ້ນກັບ​ທຸກ​ຄົນ​ເພື່ອ​ມະນຸດ​ທຸກໆ​ຄົນ​ຈະ​ໄດ້​ຮັບ​ສ່ວນ​ແບ່ງ​ຂອງ​ຕົນ."},{"vNo":"35 ","txt":"ແລະ ເພິ່ນ​ໄດ້​ເປີ​ດ​ເຜີຍ​ໃຫ້​ພວກ​ເຂົາ​ຮູ້ຈັກ​ການ​ເສຍປຽບ​ທັງ​ໝົດ​ຂອງ​ວຽກ​ງານ​ທີ່​ພວກ​ເຂົາ​ເຮັດ​ໄປ​ນັ້ນນຳ​ອີກ, ໂດຍ​ມີ​ກະສັດ​ທີ່​ບໍ່​ຊອບ​ທຳ​ປົກຄອງ​ພວກ​ເຂົາ;"},{"vNo":"36 ","txt":"ແທ້​ຈິງ​ແລ້ວ, ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ທັງ​ໝົດ​ຂອງ​ເພິ່ນ, ແລະ ສົງ​ຄາມ​ທັງ​ໝົດ, ແລະ ການ​ຂັດ​ແຍ້ງ, ແລະ ການ​ນອງ​ເລືອດ, ແລະ ການ​ລັກ, ແລະ ການ​ປຸ້ນ​ຈີ້, ແລະ ການ​ໂສ​ເພນີ, ແລະ ຄວາມ​ຊົ່ວ​ຮ້າຍ​ນາໆ​ປະການ ຊຶ່ງ​ບໍ່​ສາມາດ​ຍົກ​ຂຶ້ນ​ມາ​ເວົ້າ​ໃຫ້​ໝົດ​ໄດ້—ບອກ​ພວກ​ເຂົາ​ວ່າ​ສິ່ງ​ເຫລົ່າ​ນີ້​ບໍ່​ຄວນ​ຈະ​ມີ​ຂຶ້ນ​ເລີຍ, ເພາະ​ມັນ​ກົງ​ກັນ​ຂ້າມ​ຢ່າງ​ເຫັນ​ໄດ້​ຢ່າງ​ແຈ້ງ​ຊັດ​ກັບ​ພຣະ​ບັນຍັດ​ຂອງ​ພຣະ​ເຈົ້າ."},{"vNo":"37 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື, ຫລັງ​ຈາກ​ໂມ​ໄຊ​ຢາ​ໄດ້​ສົ່ງ​ເລື່ອງ​ເຫລົ່າ​ນີ້​ອອກ​ໄປ​ຫາ​ບັນດາ​ຜູ້ຄົນ​ແລ້ວ ຄົນ​ທັງຫລາຍ​ຈຶ່ງ​ແນ່​ໃຈ​ເຖິງ​ຄວາມ​ຈິງ​ຈາກ​ຄຳ​ເວົ້າຂອງ​ເພິ່ນ."},{"vNo":"38 ","txt":"ດັ່ງນັ້ນ ພວກ​ເຂົາ​ຈຶ່ງ​ເລີກ​ລົ້ມ​ຄວາມ​ປາ​ຖະໜາ​ທີ່​ຈະ​ມີ​ກະສັດ, ແລະ ກັບ​ມາ​ກະຕືລືລົ້ນ​ຢ່າງ​ຍິ່ງ​ທີ່​ຈະ​ໃຫ້​ທຸກ​ຄົນ​ມີ​ໂອກາດ​ເທົ່າ​ທຽມ​ກັນ​ຕະຫລອດ​ທົ່ວ​ແຜ່ນ​ດິນ; ແທ້​ຈິງ​ແລ້ວ, ແລະ ທຸກ​ຄົນ​ສະ​ແດງ​ຄວາມ​ເຕັມ​ໃຈ​ທີ່​ຈະ​ຮັບ​ເອົາ​ບາບ​ຂອງ​ຕົນ​ເອງ."},{"vNo":"39 ","txt":"ດັ່ງນັ້ນ, ເຫດການ​ໄດ້​ບັງ​ເກີດ​ຂຶ້ນຄື ຜູ້ຄົນ​ເຫລົ່າ​ນັ້ນ​ໄດ້​ມາ​ເຕົ້າ​ໂຮມ​ກັນ​ເປັນ​ກຸ່ມໆ​ຕະຫລອດ​ທົ່ວ​ແຜ່ນດິນ, ເພື່ອ​ອອກ​ສຽງ​ຂອງ​ຕົນ​ເອງ​ກ່ຽວ​ກັບ​ວ່າ ຜູ້​ໃດ​ຄວນ​ເປັນ​ຜູ້​ຕັດສິນ​ຂອງ​ພວກ​ເຂົາ​ທີ່​ຈະ​ຕັດສິນ​ຕາມ​ກົດ​ຊຶ່ງ​ມີ​ໃຫ້​ໄວ້​ກັບ​ພວກ​ເຂົາ; ແລະ ພວກ​ເຂົາ​ມີ​ຄວາມ​ປິ​ຕິ​ຍິນ​ດີ​ຢ່າງ​ຍິ່ງ​ໃນ​ເສລີພາບ​ທີ່​ພວກ​ເຂົາ​ໄດ້​ຮັບ​ມາ."},{"vNo":"40 ","txt":"ແລະ ພວກ​ເຂົາ​ມີ​ຄວາມ​ຮັກ​ແພງ​ຢ່າງ​ລົ້ນ​ເຫລືອ​ຕໍ່​ໂມ​ໄຊ​ຢາ; ແທ້​ຈິງ​ແລ້ວ, ພວກ​ເຂົາ​ນັບຖື​ເພິ່ນ​ຫລາຍ​ກວ່າ​ຄົນອື໋ນໆ; ເພາະພວກ​ເຂົາ​ເຫັນ​ວ່າ​ເພິ່ນ​ບໍ່​ເປັນ​ຄົນ​ກົດ​ຂີ່​ຂົ່ມ​ເຫັງ ຊຶ່ງ​ສະ​ແຫວງ​ຫາ​ຜົນ​ປະ​ໂຫຍດ​ສ່ວນ​ຕົວ, ແທ້​ຈິງ​ແລ້ວ, ສະ​ແຫວງ​ຫາ​ຊັບ​ສິນ​ຊຶ່ງ​ເຮັດ​ໃຫ້​ຈິດ​ວິນ​ຍານ​ເສື່ອມ​ໂຊມ; ເພາະ​ເພິ່ນ​ບໍ່​ໄດ້​ຮຽກຮ້ອງ​ເອົາ​ຂອງ​ມີຄ່າ​ຈາກ​ພວກ​ເຂົາ​ເລີຍ, ທັງ​ບໍ່​ໄດ້​ເບີກບານ​ໃນ​ການ​ນອງ​ເລືອດ; ແຕ່​ເພິ່ນ​ໄດ້​ສະຖາປະນາ​ສັນຕິ​ສຸກ​ໃນ​ແຜ່ນດິນ, ແລະ ເພິ່ນ​ໄດ້​ໃຫ້​ຜູ້ຄົນ​ຂອງ​ເພິ່ນ​ໄດ້​ຮັບ​ການ​ປົດ​ປ່ອຍ​ຈາກ​ການ​ເປັນ​ຂ້າ​ທາດ​ທຸກ​ຢ່າງ; ດັ່ງນັ້ນ ພວກ​ເຂົາ​ຈຶ່ງ​ນັບຖື​ເພິ່ນ​ຢ່າງ​ລົ້ນ​ເຫລືອ, ແທ້​ຈິງ​ແລ້ວ, ເກີນ​ກວ່າ​ທີ່​ຈະ​ວັດ​ແທກ​ໄດ້."},{"vNo":"41 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ໄດ້​ແຕ່ງຕັ້ງຜູ້​ຕັດສິນ​ເພື່ອ​ປົກຄອງ​ພວກ​ເຂົາ, ຫລືວ່າ​ຜູ້​ຕັດສິນ​ພວກ​ເຂົາ​ຕາມ​ກົດ; ແລະ ສິ່ງ​ນີ້​ພວກ​ເຂົາ​ໄດ້​ເຮັດ​ຕະຫລອດ​ທົ່ວ​ແຜ່ນດິນ."},{"vNo":"42 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ຖືກ​ແຕ່ງ​ຕັ້ງ​ໃຫ້​ເປັນ​ຫົວ​ໜ້າ​ຜູ້​ຕັດສິນ​ຄົນ​ທຳ​ອິດ, ເພິ່ນ​ໄດ້​ເປັນ​ມະຫາ​ປະ​ໂລ​ຫິດ​ນຳ​ອີກ, ບິດາ​ຂອງ​ເພິ່ນ​ໄດ້​ມອບ​ຕຳ​ແໜ່ງ​ໃຫ້​ເພິ່ນ ແລະ ມອບ​ໜ້າ​ທີ່​ຮັບ​ຜິດ​ຊອບ​ກ່ຽວ​ກັບ ການ​ງານ​ທັງ​ໝົດ​ຂອງ​ສາດສະໜາ​ຈັກ​ໃຫ້​ເພິ່ນ."},{"vNo":"43 ","txt":"ແລະ ບັດ​ນີ້​ເຫ​ດການ​ໄດ້​ບັງ​ເກີດ​ຂຶ້ນຄື ແອວ​ມາ​ໄດ້​ເດີນ​ຕາມ​ທາງ​ຂອງ​ພຣະຜູ້​ເປັນ​ເຈົ້າ, ແລະ ເພິ່ນ​ໄດ້​ຮັກສາ​ພຣະ​ບັນຍັດ​ຂອງ​ພຣະ​ອົງ, ແລະ ເພິ່ນ​ໄດ້​ຕັດສິນ​ດ້ວຍ​ການ​ຕັດສິນ​ອັນ​ຖືກຕ້ອງ; ແລະ ມັນ​ມີ​ສັນຕິ​ສຸກ​ຕິດ​ຕໍ່​ກັນ​ທົ່ວ​ແຜ່ນ​ດິນ."},{"vNo":"44 ","txt":"ແລະ ສະນັ້ນການ​ປົກຄອງ​ຂອງ​ຜູ້​ຕັດສິນ​ຕະຫລອດ​ທົ່ວ​ແຜ່ນດິນ​ເຊ​ລາ​ເຮັມລາ​ຈຶ່ງ​ເລີ່ມ​ມີ​ຂຶ້ນ​ໃນ​ບັນດາ​ຜູ້ຄົນ​ທັງ​ໝົດ​ທີ່​ມີ​ຊື່ວ່າ ຊາວ​ນີ​ໄຟ; ແລະ ແອວ​ມາ​ເປັນ​ຜູ້ຕັດສິນຄົນທຳອິດ ແລະ ເປັນ​ຫົວໜ້າ."},{"vNo":"45 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ບິດາ​ຂອງ​ເພິ່ນ​ໄດ້​ສິ້ນຊີວິດ​ເມື່ອ​ມີ​ອາຍຸ​ໄດ້​ແປດ​ສິບ​ສອງ​ປີ, ໂດຍ​ມີ​ຊີວິດ​ເພື່ອ​ເຮັດ​ໃຫ້​ພຣະ​ບັນຍັດ​ຂອງ​ພຣະ​ເຈົ້າບັນລຸ​ຜົນສຳ​ເລັດ."},{"vNo":"46 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໄຊ​ຢາ​ກໍ​ໄດ້ສິ້ນຊີວິດ​ໄປ​ຄື​ກັນ​ໃນ​ປີ​ທີ​ສາມ​ສິບ​ສາມ​ແຫ່ງ​ການ​ປົກຄອງ​ຂອງ​ເພິ່ນ, ຊຶ່ງ​ມີ​ອາຍຸ​ໄດ້​ຫົກ​ສິບ​ສາມ​ປີ; ນັບ​ເປັນ​ເວລາ​ທັງ​ໝົດ​ຫ້າ​ຮ້ອຍ​ເກົ້າປີ​ນັບ​ຕັ້ງ​ແຕ່​ເວລາ​ທີ່​ລີ​ໄຮ​ອອກ​ຈາກ​ເຢຣູ​ຊາເລັມ​ມາ."},{"vNo":"47 ","txt":"ແລະ ດັ່ງນັ້ນ​ການ​ປົກ​ຄອງ​ຂອງ​ກະສັດ​ເພື່ອ​ດູ​ແລ​ຜູ້ຄົນ​ຂອງ​ນີ​ໄຟ​ຈຶ່ງ​ໝົດ​ໄປ; ແລະ ດັ່ງ​ນັ້ນ​ວັນ​ເວລາ​ຂອງ​ແອວ​ມາ​ຜູ້​ສ້າງ​ຕັ້ງ​ຮາກ​ຖານ​ຂອງ​ສາດສະໜາ​ຈັກ​ກໍ​ໝົດ​ໄປ​ເຊັ່ນ​ດຽວ​ກັນ."}]}