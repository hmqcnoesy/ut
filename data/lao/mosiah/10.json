{"heading":"ກະສັດ​ເລ​ມັນ​ໄດ້​ເສຍ​ຊີວິດ​ໄປ—ຜູ້​ຄົນ​ຂອງ​ເພິ່ນ​ເປັນ​ຄົນ​ປ່າ​ເຖື່ອນ ແລະ ໂຫດ​ຮ້າຍ ແລະ ເຊື່ອ​ຖື​ໃນ​ປະ​ເພ​ນີ​ທີ່​ບໍ່​ຖືກຕ້ອງ—ຊີ​ນິບກັບ​ຜູ້ຄົນ​ຂອງ​ລາວ​ເດັ່ນ​ກວ່າ​ພວກ​ເຂົາ. ປະມານ 187–160 ປີ ກ່ອນ ຄ.ສ.","prevAbbr":"mosiah","nextAbbr":"mosiah","prevNo":9,"nextNo":11,"chapterTitle":"ໂມ​ໄຊ​ຢາ 10","prevTitle":"ໂມ​ໄຊ​ຢາ 9","nextTitle":"ໂມ​ໄຊ​ຢາ 11","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເລີ່ມ​ສະຖາປະນາ​ລາຊາ​ອານາຈັກ​ຂຶ້ນ ແລະ ພວກ​ເຮົາ​ເລີ່ມ​ເປັນ​ເຈົ້າຂອງ​ແຜ່ນດິນ​ຢ່າງ​ສັນຕິ​ສຸກ​ອີກ. ແລະ ຂ້າພະ​ເຈົ້າ​ໃຫ້​ສ້າງອາວຸດ​ສົງຄາມ​ຂຶ້ນຫລາຍ​ຊະນິດ, ເພື່ອ​ຂ້າພະ​ເຈົ້າຈະ​ໄດ້​ມີ​ອາວຸດ​ໃຫ້​ແກ່​ຜູ້ຄົນ​ເພື່ອ​ຕໍ່ສູ້​ໃນ​ເວລາ​ທີ່​ຊາວ​ເລ​ມັນ​ຂຶ້ນມາກໍ່ສົງຄາມ​ກັບ​ຜູ້ຄົນ​ຂອງ​ຂ້າພະ​ເຈົ້າ."},{"vNo":2,"txt":"ແລະ ຂ້າພະ​ເຈົ້າ​ໄດ້​ຈັດ​ຍາມ​ໄວ້​ຮອບ​ແຜ່ນດິນ ເພື່ອ​ຊາວ​ເລ​ມັນ​ຈະ​ບໍ່​ໄດ້​ມາ​ໂຈມ​ຕີ ແລະ ມາ​ທຳລາຍ​ພວກ​ເຮົາ​ໂດຍ​ບໍ່​ຮູ້ສຶກ​ຕົວ; ແລະ ໃນ​ວິທີ​ນີ້​ຂ້າພະ​ເຈົ້າຈຶ່ງ​ໄດ້​ປ້ອງ​ກັນ​ຜູ້ຄົນຂອງຂ້າພະເຈົ້າ ແລະ ຝູງ​ສັດລ້ຽງ​ຂອງ​ຂ້າພະ​ເຈົ້າ, ແລະ ຮັກສາ​ມັນ​ໄວ້​ບໍ່​ໃຫ້​ຕົກ​ໄປ​ຢູ່ໃນ​ກຳມື​ຂອງ​ສັດຕູ​ຂອງ​ພວກ​ເຮົາ."},{"vNo":3,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ແຜ່ນດິນ​ຂອງ​ບັນພະບຸລຸດ​ຂອງ​ພວກ​ເຮົາ​ມາ​ເປັນ​ມູນ​ມໍລະດົກ​ຢູ່​ຫລາຍ​ປີ, ແທ້​ຈິງ​ແລ້ວ, ເປັນ​ເວລາ​ເຖິງ​ຊາວ​ສອງ​ປີ."},{"vNo":4,"txt":"ແລະ ຂ້າພະ​ເຈົ້າ​ໄດ້​ໃຫ້​ພວກ​ຜູ້​ຊາຍ​ໄຖ​ດິນ, ແລະ ປູກ​ພືດ​ພັນ ແລະ ແນວ​ໝາກ​ໄມ້​ທຸກ​ຊະນິດ."},{"vNo":5,"txt":"ແລະ ຂ້າພະ​ເຈົ້າ​ໄດ້​ໃຫ້​ພວກ​ຜູ້​ຍິງ​ເຂັນຝ້າຍ ແລະ ເຮັດ​ວຽກຢ່າງ​ດຸ​ໝັ່ນ, ແລະ ຕ່ຳຜ້າ​ລີ​ນິນ​ຢ່າງ​ດີ​ທຸກ​ຊະນິດ, ແທ້​ຈິງ​ແລ້ວ, ຕ່ຳຜ້າ​ທຸກ​ຊະນິດ​ເພື່ອ​ພວກ​ເຮົາ​ຈະ​ໄດ້​ຫຸ້ມ​ຫໍ່​ຄວາມ​ເປືອຍ​ເປົ່າ​ຂອງ​ພວກ​ເຮົາ; ແລະ ພວກ​ເຮົາ​ໄດ້​ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ—​ແລະ ພວກ​ເຮົາ​ໄດ້​ມີ​ສັນຕິ​ສຸກ​ຢູ່​ໃນ​ແຜ່ນດິນ​ນັ້ນຕິດ​ຕໍ່​ກັນ​ເປັນ​ເວລາ​ຊາວ​ສອງ​ປີ."},{"vNo":6,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ເລ​ມັນ​ໄດ້​ສິ້ນ​ຊີວິດ, ແລະ ລູກ​ຊາຍ​ຂອງ​ເພິ່ນ​ໄດ້​ຂຶ້ນປົກຄອງ​ແທນ. ແລະ ເພິ່ນ​ເລີ່ມ​ຍຸ​ຍົງ​ຜູ້ຄົນ​ຂອງ​ເພິ່ນ​ໃຫ້​ເກີດ​ມີ​ການ​ກະບົດ​ຂຶ້ນຕໍ່​ຜູ້ຄົນ​ຂອງ​ຂ້າພະ​ເຈົ້າ; ດັ່ງນັ້ນ ພວກ​ເຂົາ​ຈຶ່ງ​ເລີ່ມ​ຕຽມ​ການ​ສູ້​ຮົບ ແລະ ຂຶ້ນມາ​ຕໍ່ສູ້​ກັບ​ຜູ້ຄົນ​ຂອງ​ຂ້າພະ​ເຈົ້າ."},{"vNo":7,"txt":"ແຕ່​ຂ້າພະ​ເຈົ້າ​ໄດ້​ສົ່ງພວກ​ນັກ​ສືບ​ສອດ​ແນມ​ຂອງ​ຂ້າພະ​ເຈົ້າອອກ​ໄປ​ຮອບ​ແຜ່ນດິນ​ເຊັມລອນ, ເພື່ອ​ຂ້າພະ​ເຈົ້າຈະ​ໄດ້​ຮູ້​ການ​ຕຽມ​ພ້ອມ​ຂອງ​ພວກ​ເຂົາ, ເພື່ອ​ຂ້າພະ​ເຈົ້າຈະ​ໄດ້​ປ້ອງ​ກັນ​ຕ້ານທານ​ພວກ​ເຂົາ, ເພື່ອ​ພວກ​ເຂົາ​ຈະ​ບໍ່​ໄດ້​ມາ​ໂຈມ​ຕີ ແລະ ທຳລາຍ​ຜູ້ຄົນ​ຂອງ​ຂ້າພະ​ເຈົ້າ."},{"vNo":8,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຂົາ​ຍົກ​ທັບ​ຂຶ້ນມາ​ທາງ​ເໜືອ​ຂອງ​ແຜ່ນດິນ​ໄຊ​ລຳ, ດ້ວຍ​ກອງ​ທະຫານ​ເປັນ​ຈຳນວນ​ຫລວງຫລາຍ​ປະກອບ​ດ້ວຍ​ອາວຸດ, ທະນູ, ແລະ ລູກ​ທະນູ, ແລະ ດາບ, ແລະ ດາບ​ສອງ​ຄົມ, ແລະ ກ້ອນ​ຫີນ, ແລະ ກະຖຸນ; ແລະ ພວກ​ເຂົາ​ແຖ​ຫົວ ແລະ ເປືອຍ​ກາຍ ມີ​ແຕ່​ແຜ່ນ​ໜັງ​ຄຽນ​ແອວ​ຂອງ​ພວກ​ເຂົາ​ເທົ່າ​ນັ້ນ."},{"vNo":9,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ຂ້າພະ​ເຈົ້າ​ໄດ້​ເຊື່ອງ​ພວກ​ຜູ້ຍິງ​ກັບ​ເດັກນ້ອຍ​ຂອງ​ຜູ້ຄົນ​ຂອງ​ຂ້າພະ​ເຈົ້າ​ໄວ້​ໃນ​ຖິ່ນ​ແຫ້ງ​ແລ້ງ​ກັນດານ; ແລະ ຂ້າພະ​ເຈົ້າ​ໄດ້​ມອບ​ອາວຸດ​ໃຫ້​ພວກ​ຜູ້​ຊາຍ​ແກ່ ແລະ ຊາຍສະກັນ, ແລະ ທັງ​ໝົດ​ທີ່​ສາມາດ​ໃຊ້​ອາວຸດ​ໄດ້​ໃຫ້​ມາ​ເຕົ້າ​ໂຮມ​ກັນ​ເພື່ອ​ໄປ​ຕໍ່ສູ້​ກັບ​ຊາວ​ເລ​ມັນ; ແລະ ຂ້າພະ​ເຈົ້າ​ໃຫ້​ຊັ້ນແກ່​ເຂົາ, ແຕ່ລະຄົນ​ຕາມ​ອາຍຸ​ຂອງ​ໃຜລາວ."},{"vNo":10,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຂຶ້ນ​ໄປ​ຕໍ່ສູ້​ກັບ​ຊາວ​ເລ​ມັນ; ແລະ ຂ້າພະ​ເຈົ້າ​ເຖິງ​ວ່າ​ຈະ​ມີ​ອາຍຸ​ຫລາຍ​ແລ້ວ, ແຕ່​ກໍ​ຍັງ​ໄດ້​ຂຶ້ນ​ໄປ​ຕໍ່ສູ້​ກັບ​ຊາວ​ເລມັນ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຂຶ້ນ​ໄປ​ຕໍ່ສູ້​ດ້ວຍ​ພະລັງ​ຂອງ​ພຣະຜູ້​ເປັນ​ເຈົ້າ."},{"vNo":11,"txt":"ບັດ​ນີ້, ຊາວ​ເລ​ມັນ​ບໍ່​ຮູ້ຈັກ​ຫຍັງ​ກ່ຽວ​ກັບ​ພຣະຜູ້​ເປັນ​ເຈົ້າ​ເລີຍ, ຫລື ບໍ່​ຮູ້ຈັກ​ຫຍັງ​ກ່ຽວ​ກັບ​ພະລັງ​ຂອງ​ພຣະຜູ້​ເປັນ​ເຈົ້າ​ເລີຍ, ດັ່ງນັ້ນ ພວກເຂົາຈຶ່ງ​ອາ​ໄສ​ແຕ່​ກຳລັງ​ຂອງ​ຕົນ​ເອງ. ເຖິງ​ຢ່າງ​ໃດ​ກໍ​ຕາມພວກ​ເຂົາ​ກໍ​ແຂງ​ແຮງ​ຕາມ​ກຳລັງ​ຂອງ​ມະນຸດ."},{"vNo":12,"txt":"ພວກ​ເຂົາ​ເປັນ​ຄົນ​ປ່າ​ເຖື່ອນ, ໂຫດ​ຮ້າຍ ແລະ ກະຫາຍ​ເລືອດ, ເຊື່ອ​ຖື​ໃນ​ຮີດຄອງ​ປະ​ເພນີ​ຂອງ​ບັນພະບຸລຸດ​ຂອງ​ພວກ​ເຂົາ​ຄື​ແນວ​ນີ້—ພວກ​ເຂົາ​ຖືກ​ໄລ່​ອອກ​ຈາກ​ແຜ່ນດິນ​ເຢຣູ​ຊາເລັມ ເພາະ​ຄວາມ​ຊົ່ວ​ຮ້າຍ​ຂອງ​ບັນພະ​ບຸ​ລຸດຂອງ​ພວກ​ເຂົາ, ແລະ ຖືກ​ພີ່​ນ້ອງ​ຂອງ​ພວກ​ເຂົາ​ໃສ່​ຮ້າຍ​ປ້າຍ​ສີ​ໃນ​ຖິ່ນ​ແຫ້ງ​ແລ້ງ​ກັນດານ, ແລະ ຖືກ​ໃສ່​ຮ້າຍ​ປ້າຍ​ສີ​ເວລາ​ທີ່​ຂ້າມ​ນ້ຳທະ​ເລ​ນຳ​ອີກ;"},{"vNo":13,"txt":"ແລະ ອີກ​ເທື່ອ​ໜຶ່ງ, ວ່າ​ພວກ​ເຂົາ​ຖືກ​ໃສ່​ຮ້າຍ​ປ້າຍ​ສີ​ເວລາ​ທີ່​ຢູ່​ໃນ​ແຜ່ນດິນ​ມູນ​ມໍລະດົກ​ແຫ່​ງທຳ​ອິດ​ຂອງ​ພວກ​ເຂົາ, ຫລັງ​ຈາກ​ຂ້າມ​ນ້ຳທະ​ເລ​ມາ​ແລ້ວ, ແລະ ທັງ​ໝົດ​ນີ້​ເປັນ​ເພາະ​ນີ​ໄຟ​ເປັນ​ຄົນ​ສັດ​ຊື່​ທີ່​ສຸດ​ໃນ​ການ​ຮັກສາ​ພຣະ​ບັນຍັດ​ຂອງ​ພຣະຜູ້​ເປັນ​ເຈົ້າ—ສະນັ້ນ ເພິ່ນ​ຈຶ່ງ​ເປັນ​ຄົນ​ທີ່​ພຣະຜູ້​ເປັນ​ເຈົ້າ​ໂປດ​ປານ ແລະ ພຣະຜູ້​ເປັນ​ເຈົ້າ​ໄດ້​ຍິນ​ຄຳ​ອະທິຖານ​ຂອງ​ເພິ່ນ ແລະ ຕອບ​ເພິ່ນ, ແລະ ເພິ່ນ​ຈຶ່ງ​ໄດ້​ນຳພາ​ການ​ເດີນທາງ​ຂອງ​ພວກ​ເຂົາ ໄປ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":14,"txt":"ແລະ ພວກອ້າຍ​ຂອງ​ເພິ່ນຮ້າຍ​ໃຫ້​ເພິ່ນ ເພາະ​ພວກ​ເຂົາ​ບໍ່​ເຂົ້າ​ໃຈ​ວິທີ​ການ​ຂອງ​ພຣະຜູ້​ເປັນ​ເຈົ້າ; ແລະ ພວກ​ເຂົາ​ຮ້າຍ​ໃຫ້​ເພິ່ນ​ເວລາ​ທີ່ຢູ່​ໃນ​ຜືນ​ນ້ຳ ເພາະ​ພວກ​ເຂົາ​ເຮັດ​ໃຈ​ແຂງ​ກະດ້າງຕໍ່​ພຣະຜູ້​ເປັນ​ເຈົ້າ."},{"vNo":15,"txt":"ແລະ ອີກ​ຢ່າງ​ໜຶ່ງ, ພວກ​ເຂົາ​ຮ້າຍ​ໃຫ້​ເພິ່ນ​ໃນ​ເວລາ​ມາ​ເຖິງ​ແຜ່ນດິນ​ແຫ່ງ​ຄຳ​ສັນຍາ, ພວກ​ເຂົາ​ຫາ​ວ່າ​ເພິ່ນ​ໄດ້​ເອົາ​ອຳນາດ​ປົກຄອງ​ຜູ້ຄົນ​ໄປ​ຈາກ​ມື​ຂອງ​ພວກ​ເຂົາ; ແລະ ພວກ​ເຂົາ​ພະຍາ​ຍາມ​ທີ່​ຈະ​ຂ້າ​ເພິ່ນ​ເສຍ."},{"vNo":16,"txt":"ແລະ ອີກ​ຢ່າງ​ໜຶ່ງ, ພວກ​ເຂົາ​ໄດ້​ຮ້າຍ​ໃຫ້​ເພິ່ນ ເພາະວ່າ​ເພິ່ນ​ໄດ້​ອອກ​ໄປ​ໃນ​ຖິ່ນ​ແຫ້ງ​ແລ້ງ​ກັນດານ ຕາມ​ທີ່​ພຣະຜູ້​ເປັນ​ເຈົ້າ​ໄດ້​ບັນຊາ​ເພິ່ນ, ແລະ ນຳ​ເອົາ​ແຜ່ນ​ຈາລຶກ ຊຶ່ງມີ​ຂຽນ​ໄວ້​ໃນ​ແຜ່ນ​ຈາລຶກ​ທອງ​ເຫລືອງ​ໄປ​ນຳ, ເພາ​ະພວກ​ເຂົາ​ກ່າວ​ວ່າ ເພິ່ນ​ລັກ​ແຜ່ນ​ຈາລຶກ​ຂອງ​ພວກ​ເຂົາ​ໄປ."},{"vNo":17,"txt":"ແລະ ພວກ​ເຂົາ​ໄດ້​ສັ່ງສອນ​ລູກ​ຫລານ​ຂອງ​ພວກ​ເຂົາ​ໃຫ້​ກຽດ​ຊັງ​ຊາວ​ນີ​ໄຟ​ແນວ​ນັ້ນ, ແລະ ໃຫ້​ຂ້າ, ໃຫ້​ລັກ ແລະ ໃຫ້​ປຸ້ນ​ພວກ​ເຂົາ, ແລະ ເຮັດ​ທຸກ​ຢ່າງ​ທີ່​ເຮັດ​ໄດ້​ເພື່ອ​ທຳລາຍ​ພວກ​ເຂົາ; ສະນັ້ນ, ຊາວ​ເລ​ມັນ ຈຶ່ງ​ມີ​ຄວາມ​ກຽດ​ຊັງ​ອັນ​ບໍ່​ມີ​ວັນ​ສິ້ນ​ສຸດ​ຕໍ່​ລູກ​ຫລານ​ຂອງ​ນີ​ໄຟ."},{"vNo":18,"txt":"ເພາະ​ດ້ວຍ​ເຫດ​ນີ້ ກະສັດ​ເລ​ມັນ​ຈຶ່ງ​ຫລອກ​ລວງ​ຂ້າພະ​ເຈົ້າດ້ວຍ​ເລ້​ຫລ່ຽມ ແລະ ກົນອຸບາຍຂີ້​ຕົວະ​ຂອງ​ເພິ່ນ, ແລະ ເຮັດ​ຄຳ​ໝັ້ນສັນຍາ​ທີ່​ຈົບງາມ, ເພື່ອ​ໃຫ້​ຂ້າພະ​ເຈົ້ານຳ​ເອົາ​ຜູ້ຄົນຂອງ​ຂ້າພະ​ເຈົ້າຂຶ້ນມາ​ຫາ​ແຜ່ນດິນ​ນີ້, ເພື່ອ​ພວກ​ເຂົາຈະ​ໄດ້​ທຳລາຍ​ພວກ​ເຮົາ; ແທ້​ຈິງ​ແລ້ວ, ພວກ​ເຮົາ​ໄດ້ຮັບ​ຄວາມທຸກ​ທໍລະມານຢູ່​ໃນ​ແຜ່ນດິນ​ນີ້ມາ​ຫລາຍ​ປີ​ແລ້ວ."},{"vNo":19,"txt":"ແລະ ບັດ​ນີ້, ຂ້າພະ​ເຈົ້າຊີ​ນິບຫລັງ​ຈາກ​ເລົ່າ​ເລື່ອງ​ທັງ​ໝົດ​ກ່ຽວ​ກັບ​ຊາວ​ເລ​ມັນ​ໃຫ້​ຜູ້ຄົນ​ຂອງ​ຂ້າພະ​ເຈົ້າຟັງ​ແລ້ວ, ຂ້າພະ​ເຈົ້າ​ໄດ້​ຊຸກຍູ້​ຈິດ​ໃຈພວກ​ເຂົາ​ໃຫ້​ໄປ​ສູ້​ຮົບ​ດ້ວຍ​ພະລັງ​ຂອງ​ພວກ​ເຂົາ ໂດຍ​ໄວ້​ວາງ​ໃຈ​ໃນ​ພຣະຜູ້​ເປັນ​ເຈົ້າ; ດັ່ງນັ້ນ, ພວກ​ເຮົາ​ຈຶ່ງ​ໄດ້​ໄປຕໍ່ສູ້​ກັບ​ພວກ​ເຂົາໜ້າ​ຕໍ່ໜ້າ."},{"vNo":20,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ຂັບໄລ່​ພວກ​ເຂົາ​ອອກ​ຈາກ​ແຜ່ນດິນ​ຂອງ​ພວກ​ເຮົາ; ແລະ ພວກ​ເຮົາ​ໄດ້​ຂ້າ​ພວກ​ເຂົາ​ດ້ວຍ​ການ​ຂ້າ​ອັນ​ຍິ່ງ​ໃຫຍ່ຈົນກະທັ້ງພວກ​ເຮົາ​ບໍ່​ສາມາດ​ນັບ​ໄດ້."},{"vNo":21,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້ກັບ​ຄືນ​ໄປ​ຫາ​ແຜ່ນດິນ​ຂອງ​ພວກ​ເຮົາ, ແລະ ຜູ້ຄົນ​ຂອງ​ຂ້າພະ​ເຈົ້າ​ເລີ່ມ​ລ້ຽງ​ສັດ, ແລະ ໄຖ​ດິນ​ອີກ."},{"vNo":22,"txt":"ແລະ ບັດ​ນີ້ຂ້າພະ​ເຈົ້າມີ​ອາຍຸ​ແກ່​ຫລາຍ​ແລ້ວ, ຂ້າພະ​ເຈົ້າຈຶ່ງ​ໄດ້​ມອບ​ອານາຈັກ​ໃຫ້​ແກ່​ລູກ​ຊາຍຜູ້​ໜຶ່ງ​ຂອງ​ຂ້າພະ​ເຈົ້າ; ດັ່ງນັ້ນ ຂ້າພະ​ເຈົ້າຈະ​ບໍ່​ກ່າວ​ຕື່ມ​ອີກ. ແລະ ຂໍ​ໃຫ້​ພຣະຜູ້​ເປັນ​ເຈົ້າຈົ່ງ​ໂປດ​ປະທານ​ພອນ​ໃຫ້​ແກ່​ຜູ້​ຄົນ​ຂອງ​ຂ້າພະ​ເຈົ້າດ້ວຍ​ເທີ້ນ. ອາ​ແມນ."}]}