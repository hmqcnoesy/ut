{"heading":"ເອຊາ​ຢາ​ກ່າວ​ເຖິງ​ພຣະ​ເມ​ຊີ​ອາ—ຄວາມ​ຕ່ຳຕ້ອຍ ແລະ ຄວາມ​ເຈັບ​ປວດ​ຂອງ​ພຣະ​ເມ​ຊີ​ອາ​ຕັ້ງ​ໄວ້​ແລ້ວ—ພຣະ​ອົງ​ຈະ​ເຮັດ​ໃຫ້​ຈິດ​ວິນ​ຍານ​ຂອງ​ພຣະ​ອົງ​ຖະຫວາຍ​ເພື່ອ​ບາ​ບ ແລະ ວິ​ງວອນ​ແທນ​ຜູ້ລ່ວງ​ລະ​ເມີດ—ປຽບທຽບ​ກັບ​ເອ​ຊາ​ຢາ 53. ປະມານ 148 ປີ ກ່ອນ ຄ.ສ.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"ໂມ​ໄຊ​ຢາ ໑໔","verses":[{"vNo":"1 ","txt":"ແທ້​ຈິງ​ແລ້ວ, ເອຊາ​ຢາບໍ່ໄດ້​ເວົ້າບໍ​ວ່າ: ແມ່ນ​ໃຜ​ຈະ​ເຊື່ອ​ໃນ​ສິ່ງ​ທີ່​ພວກ​ເຮົາ​ລາຍ​ງານ​ໄປ, ແລະ ພຣະຫັດ​ຂອງ​ພຣະຜູ້​ເປັນ​ເຈົ້າສະ​ແດງຕໍ່​ຜູ້​ໃດ?"},{"vNo":"2 ","txt":"ເພາະວ່າ​ເພິ່ນຈະ​ເຕີບ​ໂຕ​ໃຫຍ່​ຂຶ້ນຕໍ່​ໜ້າເພິ່ນຄື​ກັນ​ກັບຕົ້ນ​ໄມ້​ອ່ອນ, ແລະ ຮາກ​ຈໍ່​ອອກ​ຈາກ​ດິນ​ແຫ້ງ; ເພິ່ນບໍ່​ມີ​ຮູບ​ລັກສະນະ ແລະ ຄວາມ​ງາມ​ໃດໆ; ແລະ ເມື່ອ​ພວກ​ເຮົາ​ເຫັນເພິ່ນວ່າ ບໍ່​ມີ​ຄວາມ​ງາມ​ເລີຍ ພວກ​ເຮົາ​ກໍ​ບໍ່​ປາ​ຖະໜາເພິ່ນ."},{"vNo":"3 ","txt":"ເພິ່ນຈະ​ເປັນ​ຜູ້​ທີ່ຖືກ​ໝິ່ນປະໝາດ ແລະ ຖືກ​ຜູ້ຄົນປະ​ຕິ​ເສດ, ແລະ ເປັນ​ຜູ້​ມີ​ຄວາມ​ໂສກ​ເສົ້າ ແລະ ສະຫລົດ​ໃຈ​ຄື​ກັນ​ກັບ​ວ່າ ພວກ​ເຮົາ​ໜີ​ໜ້າ​ຈາກເພິ່ນ; ເພິ່ນຈະ​ເປັນ​ຄົນທີ່​ຖືກໝິ່ນປະໝາດ, ແລະ ພວກ​ເຮົາ​ບໍ່​ນັບຖືເພິ່ນ."},{"vNo":"4 ","txt":"ແນ່​ນອນ ເພິ່ນຈະແບກ​ຫາບ​ເອົາ​ຄວາມ​ໂສກ​ເສົ້າ, ແລະ ຄວາມ​ເສົ້າສະ​ຫລົດ​ໃຈ​ຂອງ​ເຮົາ​ໄວ້; ແຕ່​ປານ​ນັ້ນ ພວກ​ເຮົາ​ຍັງ​ຖື​ວ່າ​ເພິ່ນ​ຖືກ​ຕີ, ຖືກ​ລົງ​ໂທດ​ຈາກ​ພຣະ​ເຈົ້າ, ແລະ ຮັບ​ທຸກທໍລະມານ."},{"vNo":"5 ","txt":"ແຕ່​ວ່າເພິ່ນໄດ້​ຮັບ​ບາດ​ເຈັບ​ເພາະ​ການ​ລ່ວງ​ລະ​ເມີດ​ຂອງ​ພວກ​ເຮົາ, ເພິ່ນມີ​ຮອຍ​ຊ້ຳ​ເພາະ​ຄວາມ​ຊົ່ວ​ຮ້າຍ​ຂອງ​ພວກ​ເຮົາ; ການ​ຂ້ຽນ​ຕີ​ເພື່ອ​ຄວາມ​ສັນຕິ​ສຸກ​ຂອງ​ພວກ​ເຮົາ​ຢູ່​ກັບເພິ່ນ; ແລະ ດ້ວຍ​ຮອຍຖືກ​ຕີ​ຂອງເພິ່ນ ພວກ​ເຮົາ​ຈຶ່ງ​ຖືກ​ປິ່ນປົວ​ໃຫ້​ດີ."},{"vNo":"6 ","txt":"ພວກ​ເຮົາ​ທັງ​ໝົດ, ເໝືອນດັ່ງ​ໂຕ​ແກະ​ໄດ້​ຫລົງ​ທາງ​ໄປ; ພວກ​ເຮົາ​ໄດ້​ໄປ​ຕາມ​ເສັ້ນທາງ​ຂອງ​ໃຜລາວ; ແລະ ພຣະຜູ້​ເປັນ​ເຈົ້າ​ໄດ້​ວາງ​ຄວາມ​ຊົ່ວ​ຮ້າຍ​ທັງ​ໝົດ​ຂອງ​ພວກ​ເຮົາ​ໄວ້​ກັບ​ພຣະ​ອົງ."},{"vNo":"7 ","txt":"ເພິ່ນຈະ​ຖືກ​ຂົ່ມ​ເຫັງ, ແລະ ເພິ່ນ​ຈະ​ທົນ​ຕໍ່​ຄວາມທຸກ​ທໍລະ​ມານ, ແຕ່​ປານ​ນັ້ນ​ພຣະ​ອົງ​ຍັງ​ບໍ່​ເປີດ​ປາກ​ຂອງ​ເພິ່ນ​ເລີຍ; ເພິ່ນ​ຖືກ​ນຳ​ເອົາ​ໄປ​ໂຮງ​ຂ້າ​ສັດ​ຄື​ກັນ​ກັບ​ລູກ​ແກະ, ແລະ ຄື​ກັບ​ໂຕ​ແກະ​ທີ່​ຢືນ​ຢູ່​ເສີຍໆ​ຕໍ່ໜ້າ​ຄົນ​ທີ່​ຕັດ​ຂົນ​ຂອງ​ມັນ ແລະ ເພິ່ນ​ກໍ​ບໍ່​ເປີດ​ປາກ​ເລີ​ຍ."},{"vNo":"8 ","txt":"ເພິ່ນ​ຖືກ​ເອົາ​ອອກ​ຈາກ​ຄຸກ ແລະ ຈາກ​ການ​ຕັດສິນ; ແລະ ແມ່ນ​ໃຜ​ຈະ​ປະກາດ​ຊົ່ວ​ລຸ້ນຄົນຂອງເພິ່ນ? ເພາະ​ວ່າເພິ່ນ​ຖືກ​ຕັດ​ອອກ​ຈາກ​ແຜ່ນດິນ​ຂອງ​ຄົນ​ມີ​ຊີວິດ​ຢູ່; ເພາະເພິ່ນຖືກ​ຕີ​ເພື່ອ​ການ​ລ່ວງ​ລະ​ເມີດ​ຂອງ​ຜູ້ຄົນ​ຂອງ​ເຮົາ."},{"vNo":"9 ","txt":"ແລະ ເພິ່ນຖືກ​ຝັງ​ໄວ້​ນຳ​ຄົນ​ຊົ່ວ, ແລະ ນຳພວກ​ເສດຖີ; ທັງໆທີ່ເພິ່ນບໍ່​ໄດ້​ເຮັດຄວາມ​ຊົ່ວ ແລະ ບໍ່​ມີ​ຄວາມ​ຫລອກ​ລວງ​ໃດໆ​ຢູ່​ໃນ​ປາກຂອງເພິ່ນ​ເລີຍ."},{"vNo":"10 ","txt":"ເຖິງ​ຢ່າງ​ໃດ​ກໍ​ຕາມ ພຣະ​ຜູ້​ເປັນ​ເຈົ້າຍັງ​ພໍ​ພຣະ​ໄທ​ປ່ອຍ​ໃຫ້ເພິ່ນບວບ​ຊ້ຳ; ພຣະ​ອົງໄດ້​ເຮັດ​ໃຫ້ເພິ່ນໂສກ​ເສົ້າ; ເວລາພຣະ​ອົງຈະ​ເຮັດ​ໃຫ້​ຈິດ​ວິນ​ຍານ​ຂອງເພິ່ນເປັນ​ເຄື່ອງ​ຖະຫວາຍ​ເພື່ອ​ບາບ ເພິ່ນຈະ​ເຫັນ​ລູກ​ຫລານ​ຂອງເພິ່ນ, ພຣະ​ອົງຈະ​ໃຫ້​ວັນ​ເວລາ​ຂອງເພິ່ນຍືດຍາວ, ແລະ ຄວາມ​ພໍ​ພຣະ​ໄທ​ຂອງ​ພຣະຜູ້​ເປັນ​ເຈົ້າຈະ​ຮຸ່ງ​ເຮືອງ​ໃນ​ວັນ​ຂອງ​ເພິ່ນ."},{"vNo":"11 ","txt":"ພຣະ​ອົງຈະ​ເບິ່ງ​ຄວາມ​ເຈັບ​ປວດ​ຂອງ​ຈິດ​ວິນ​ຍານ​ຂອງ​ເພິ່ນ, ແລະ ຈະ​ພໍ​ພຣະ​ໄທ; ໂດຍ​ຄວາມ​ຮູ້​ຂອງ​ເພິ່ນ ຜູ້​ຮັບ​ໃຊ້​ທີ່​ຊອບ​ທຳ​ຂອງ​ເຮົາ​ຈະ​ຮັບຮອງ​ຄົນ​ຢ່າງ​ຫລວງຫລາຍ; ເພາະ​ເພິ່ນຈະ​ແບກຄວາມ​ຊົ່ວ​ຮ້າຍ​ຂອງ​ຄົນ​ເຫລົ່ານັ້ນ."},{"vNo":"12 ","txt":"ສະນັ້ນ ເຮົາຈະ​ແບ່ງ​ສ່ວນໜຶ່ງ​ໃຫ້​ເພິ່ນ​ກັບ​ຄົນ​ທີ່​ຍິ່ງ​ໃຫຍ່, ແລະ ເພິ່ນຈະ​ແບ່ງ​ຊັບ​ທີ່​ປຸ້ນ​ກັບ​ຄົນ​ທີ່​ແຂງ​ແຮງ; ເພາະ​ເພິ່ນເທ​ຈິດ​ວິນ​ຍານ​ຂອງ​ເພິ່ນອອກ​ຈົນ​ເຖິງ​ຄວາມ​ຕາຍ; ແລະ ເພິ່ນ​ຖືກ​ນັບ​ເຂົ້າຢູ່​ກັບ​ຄົນ​ທີ່​ລ່ວງ​ລະ​ເມີດ; ແລະ ເພິ່ນ​ແບກ​ບາບ​ຂອງ​ຄົນ​ຢ່າງ​ຫລວງຫລາຍ​ໄວ້, ແລະ ວິງວອນ​ແທນ​ຄົນ​ທີ່​ລ່ວງ​ລະ​ເມີດ."}]}