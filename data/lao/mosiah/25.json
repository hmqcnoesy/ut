{"heading":"ລູກຫລານຂອງ​ມິວ​ເລັກ ທີ່​ເຊ​ລາ​ເຮັມລາ​ກາຍ​ເປັນ​ຊາວ​ນີ​ໄຟ—ພວກ​ເຂົາ​ໄດ້​ຮຽນ​ຮູ້​ກ່ຽວ​ກັບ​ຜູ້ຄົນ​ຂອງ​ແອວ​ມາ ແລະ ຜູ້ຄົນ​ຂອງ​ຊີ​ນິບ—ແອວ​ມາ​ໃຫ້​ບັບຕິສະມາ​ແກ່​ລິມ​ໄຮ ແລະ ຜູ້ຄົນ​ທັງ​ໝົດ​ຂອງ​ເພິ່ນ—ໂມ​ໄຊ​ຢາ​ອະນຸຍາດ​ໃຫ້​ແອວ​ມາ​ຈັດຕັ້ງສາດສະໜາ​ຈັກ​ຂອງ​ພຣະ​ເຈົ້າຂຶ້ນ. ປະມານ 120 ປີ ກ່ອນ ຄ.ສ.","prevAbbr":"mosiah","prevNo":24,"nextAbbr":"mosiah","nextNo":26,"chapterTitle":"ໂມ​ໄຊ​ຢາ ໒໕","verses":[{"vNo":"1 ","txt":"ແລະ ບັດ​ນີ້ກະສັດ​ໂມ​ໄຊ​ຢາ​ໄດ້​ສັ່ງ​ໃຫ້​ຜູ້ຄົນ​ທັງ​ໝົດ​ມາ​ເຕົ້າ​ໂຮມ​ກັນ."},{"vNo":"2 ","txt":"ບັດ​ນີ້ລູກ​ຫລານ​ຂອງ​ນີ​ໄຟ ຫລື​ວ່າ​ຜູ້​ສືບ​ຕະກຸນ​ຂອງ​ນີ​ໄຟ​ບໍ່​ມີ​ຫລາຍ​ເທົ່າ​ກັບ​ຜູ້ຄົນ​ຂອງ​ເຊ​ລາ​ເຮັມລາ, ຜູ້​ຊຶ່ງເປັນ​ຜູ້​ສືບ​ຕະກຸນ​ຂອງ​ມິວ​ເລັກ, ແລະ ພວກ​ທີ່​ເດີນທາງມາກັບເພິ່ນ​ໃນ​ຖິ່ນ​ແຫ້ງ​ແລ້ງ​ກັນດານ."},{"vNo":"3 ","txt":"ແລະ ຜູ້ຄົນຂອງ​ນີ​ໄຟ ແລະ ຜູ້ຄົນ​ຂອງເຊ​ລາ​ເຮັມລາ​ກໍ​ຍັງ​ບໍ່​ຫລາຍ​ເທົ່າ​ກັບ​ຊາວ​ເລ​ມັນ; ແທ້​ຈິງ​ແລ້ວ, ມີ​ບໍ່​ຮອດ​ເຄິ່ງໜຶ່ງ​ຂອງ​ຈຳນວນ​ຂອງ​ພວກ​ນັ້ນຊ້ຳ."},{"vNo":"4 ","txt":"ແລະ ບັດ​ນີ້ຜູ້ຄົນ​ຂອງນີ​ໄຟ​ທັງ​ໝົດ​ໄດ້​ມາ​ເຕົ້າ​ໂຮມ​ກັນ​ເປັນ​ກຸ່ມ​ໜຶ່ງ, ແລະ ຜູ້ຄົນ​ຂອງເຊ​ລາ​ເຮັມລາກໍ​ໄດ້​ເຕົ້າ​ໂຮມ​ກັນ​ເປັນ​ກຸ່ມ​ໜຶ່ງ​ເໝືອນ​ກັນ, ແລະ ພວກ​ເຂົາ​ໄດ້​ມາ​ເຕົ້າ​ໂຮມ​ກັນ​ເປັນ​ສອງ​ກຸ່ມ."},{"vNo":"5 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໂມ​ໄຊ​ຢາ​ໄດ້​ອ່ານ ແລະ ໃຫ້​ອ່ານ​ບັນທຶກ​ຂອງ​ຊີ​ນິບສູ່​ຜູ້​ຄົນ​ຂອງ​ເພິ່ນ​ຟັງ; ແທ້​ຈິງ​ແລ້ວ, ເພິ່ນ​ໄດ້​ອ່ານ​ບັນທຶກ​ຂອງ​ຜູ້​ຄົນ​ຂອງ​ຊີ​ນິບນັບ​ຕັ້ງ​ແຕ່​ເວລາ​ທີ່ພວກ​ເຂົາ​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ​ຈົນ​ເຖິງ​ເວລາ​ທີ່ພວກ​ເຂົາ​ກັບ​ຄືນ​ມາ."},{"vNo":"6 ","txt":"ແລະ ເພິ່ນ​ໄດ້​ອ່ານ​ເລື່ອງລາວ​ຂອງ​ແອວ​ມາ​ກັບ​ພີ່ນ້ອງ​ຂອງ​ເພິ່ນ​ນຳ​ອີກ, ເຖິງ​ຄວາມ​ທຸກທໍລະມານ​ທັງ​ໝົດ​ຂອງ​ພວກ​ເຂົາ​ນັບ​ຕັ້ງ​ແຕ່​ເວລາ​ທີ່​ພວກ​ເຂົາ​ອອກ​ຈາກ​ແຜ່ນດິນ​ເຊ​ລາ​ເຮັມລາ​ໄປ ຈົນ​ເຖິງ​ເວລາ​ທີ່​ພວກ​ເຂົາ​ກັບ​ຄືນ​ມາ."},{"vNo":"7 ","txt":"ແລະ ບັດ​ນີ້, ເມື່ອ​ໂມ​ໄຊ​ຢາ​ອ່ານ​ບັນທຶກ​ຈົບ​ແລ້ວ ຜູ້ຄົນ​ຂອງ​ເພິ່ນຜູ້​ຢູ່​ໃນ​ແຜ່ນດິນ​ເຕັມ​ໄປ​ດ້ວຍ​ຄວາມ​ສົງ​ໄສ ແລະ ປະຫລາດ​ໃຈ."},{"vNo":"8 ","txt":"ເພາະວ່າ​ພວກ​ເຂົາ​ບໍ່​ຮູ້ວ່າຈະ​ຄິດ​ແນວ​ໃດ; ເພາະວ່າ​ເມື່ອພວກ​ເຂົາ​ເຫັນ​ຜູ້​ທີ່​ຖືກ​ປົດ​ປ່ອຍ​ອອກ​ມາ​ຈາກ​ຄວາມ​ເປັນ​ຂ້າ​ທາດ​ແລ້ວ ພວກ​ເຂົາ​ກໍ​ເຕັມ​ໄປ​ດ້ວຍ​ຄວາມ​ຊື່ນ​ຊົມຢ່າງ​ລົ້ນ​ເຫລືອ."},{"vNo":"9 ","txt":"ແລະ ອີກ​ເທື່ອໜຶ່ງ, ເມື່ອ​ພວກ​ເຂົາ​ຄິດ​ເຖິງ​ພີ່ນ້ອງ​ຂອງ​ພວກ​ເຂົາ​ຜູ້​ທີ່​ຖືກ​ຊາວ​ເລ​ມັນ​ຂ້າ​ຖິ້ມ​ນັ້ນ ພວກ​ເຂົາ​ກໍ​ເຕັມ​ໄປ​ດ້ວຍ​ຄວາມ​ເສົ້າສະຫລົດ​ໃຈ, ຈົນ​ເຖິງ​ນ້ຳຕາ​ຕົກ​ເພາະ​ຄວາມ​ເສົ້າສະຫລົດ​ໃຈນັ້ນ."},{"vNo":"10 ","txt":"ແລະ ອີກ​ເທື່ອ​ໜຶ່ງ, ເມື່ອພວກ​ເຂົາ​ຄິດ​ເຖິງ​ພຣະ​ກະລຸນາ​ທິຄຸນ​ຂອງ​ພຣະ​ເຈົ້າ, ແລະ ອຳນາດ​ຂອງ​ພຣະ​ອົງ​ໃນ​ການ​ປົດ​ປ່ອຍ​ແອວ​ມາ​ກັບ​ພີ່ນ້ອງ​ຂອງ​ເພິ່ນ​ອອກ​ຈາກ​ກຳມື​ຂອງ​ຊາວ​ເລ​ມັນ ແລະ ອອກ​ຈາກ​ຄວາມ​ເປັນ​ຂ້າ​ທາດ​ແລ້ວ, ພວກ​ເຂົາ​ກໍ​ໄດ້​ຮ້ອງ​ສົ່ງ​ສຽງ​ຖະຫວາຍ​ຂອບ​ພຣະ​ຄຸນ​ແດ່​ພຣະ​ເຈົ້າ."},{"vNo":"11 ","txt":"ແລະ ອີກ​ເທື່ອໜຶ່ງ, ເມື່ອ​ພວກ​ເຂົາ​ຄິດ​ເຖິງຊາວ​ເລ​ມັນ, ຊຶ່ງ​ເປັນ​ພີ່ນ້ອງ​ຂອງ​ພວກ​ເຂົາ, ແລະ ຄິດ​ເຖິງ​ສະພາບ​ອັນ​ເຕັມ​ໄປ​ດ້ວຍ​ບາບ ແລະ ຄວາມ​ເປິະ​ເປື້ອນຂອງ​ພວກເຂົາ, ພວກ​ເຂົາ​ກໍ​ເຕັມ​ໄປ​ດ້ວຍ​ຄວາມ​ເຈັບ​ປວດ​ລວດ​ລ້າວ​ເພາະ​ເຫັນ​ແກ່​ຄວາມ​ຜາ​ສຸກ​ຂອງ​ຈິດ​ວິນ​ຍານ​ຂອງ​ພວກ​ເຂົາ."},{"vNo":"12 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ທີ່​ເປັນ​ລູກ​ຫລານ​ຂອງ​ອະມິ​ວລອນ ແລະ ພີ່ນ້ອງ​ຂອງ​ລາວ ຊຶ່ງ​ໄດ້​ລັກ​ເອົາ​ພວກ​ລູກ​ສາວຂອງ​ຊາວ​ເລ​ມັນ​ໄປ​ເປັນ​ເມຍ​ກໍ​ບໍ່ພໍ​ໃຈ​ໃນ​ຄວາມ​ປະພຶດ​ຂອງ​ບັນ​ພະ​ບຸ​ລຸດ​ຂອງ​ຕົນ ແລະ ບໍ່​ຍອມ​ໃສ່​ຊື່​ຕາມ​ບັນພະບຸລຸດຂອງ​ຕົນ​ອີກ​ຕໍ່​ໄປ, ສະ​ນັ້ນພວກ​ເຂົາ​ຈຶ່ງ​ຮັບ​ເອົາ​ຊື່ຂອງ​ນີ​ໄຟ​ມາ​ເປັນ​ຊື່​ຂອງ​ຕົນ ເພື່ອ​ພວກ​ເຂົາ​ຈະ​ໄດ້​ຖືກ​ເອີ້ນ​ວ່າ​ເປັນ​ລູກ​ຫລານ​ຂອງ​ຊາວ​ນີ​ໄຟ ແລະ ຖືກ​ນັບ​ເຂົ້າຢູ່​ໃນ​ບັນດາ​ຜູ້​ທີ່​ມີ​ຊື່ວ່າ​ຊາວ​ນີ​ໄຟ."},{"vNo":"13 ","txt":"ແລະ ບັດ​ນີ້ຜູ້ຄົນຂອງ​ເຊ​ລາ​ເຮັມລາ​ທັງ​ໝົດ​ຖືກ​ນັບ​ເຂົ້າຢູ່​ກັບ​ຊາວ​ນີ​ໄຟ, ແລະ ຈະ​ບໍ່​ມອບ​ລາຊາ​ອານາຈັກ ໃຫ້​ຜູ້​ໃດ​ເລີຍ​ນອກ​ຈາກ​ຈະ​ເປັນ​ຜູ້​ສືບ​ຕະກຸນ​ຂອງ​ນີ​ໄຟ."},{"vNo":"14 ","txt":"ແລະ ບັດ​ນີ້​ເຫດການ​ໄດ້​ບັງ​ເກີດ​ຂຶ້ນຄື ເມື່ອ​ໂມ​ໄຊ​ຢາ​ກ່າວ ແລະ ອ່ານ​ແກ່​ຜູ້ຄົນ​ຈົບ​ແລ້ວ, ເພິ່ນ​ປາ​ຖະໜາ​ຈະ​ໃຫ້​ແອວ​ມາ​ກ່າວ​ກັບ​ຜູ້ຄົນ​ອີກ."},{"vNo":"15 ","txt":"ແລະ ແອວ​ມາ​ໄດ້​ກ່າວ​ກັບ​ພວກເຂົາ​ເວລາ​ທີ່​ພວກ​ເຂົາ​ເຕົ້າ​ໂຮມ​ກັນ​ເປັນ​ກຸ່ມ​ໃຫຍ່, ແລະ ເພິ່ນ​ໄດ້​ໄປ​ຫາ​ແຕ່​ລະ​ກຸ່ມ, ສິດສອນ​ເຖິງ​ການ​ກັບ​ໃຈ ແລະ ການ​ມີ​ສັດທາ​ໃນ​ພຣະຜູ້​ເປັນ​ເຈົ້າ."},{"vNo":"16 ","txt":"ແລະ ເພິ່ນ​ໄດ້​ຊັກ​ຊວນ​ຜູ້ຄົນ​ຂອງ​ລິມ​ໄຮ ແລະ ພີ່ນ້ອງ​ຂອງ​ເພິ່ນ, ຄົນ​ທັງ​ໝົດ​ທີ່​ໄດ້​ຮັບ​ການ​ປົດ​ປ່ອຍ​ອອກ​ຈາກ​ຄວາມ​ເປັນ​ຂ້າ​ທາດ, ວ່າພວກ​ເຂົາ​ຄວນ​ຈື່​ຈຳ​ໄວ້​ວ່າ ແມ່ນ​ພຣະຜູ້​ເປັນ​ເຈົ້າທີ່​ໄດ້​ປົດ​ປ່ອຍ​ພວກ​ເຂົາ."},{"vNo":"17 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຫລັງ​ຈາກ​ແອວ​ມາ​ໄດ້​ສິດສອນ​ຜູ້​ຄົນ​ໃນ​ຫລາຍ​ເລື່ອງ ແລະ ຈົບ​ການ​ເວົ້າກັບພວກເຂົາ​ແລ້ວ, ກະສັດ​ລິ​ມ​ໄຮ​ປາ​ຖະ​ໜາ​ທີ່​ຈະ​ຮັບ​ບັບຕິ​ສະມາ; ແລະ ຜູ້​ຄົນ​ຂອງ​ເພິ່ນ​ທັງ​ໝົດ​ກໍ​ປາ​ຖະໜາ​ທີ່​ຈະ​ຮັບ​ບັບຕິ​ສະມາ​ເໝືອນ​ກັນ."},{"vNo":"18 ","txt":"ດັ່ງນັ້ນ, ແອວ​ມາ​ຈຶ່ງ​ໄດ້​ອອກ​ໄປ​ໃນ​ນ້ຳ ແລະ ໃຫ້​ບັບຕິ​ສະມາ​ແກ່​ພວກ​ເຂົາ; ແທ້​ຈິງ​ແລ້ວ, ເພິ່ນ​ໄດ້​ໃຫ້​ບັບຕິ​ສະ​ມາ​ຕາມ​ວິທີ​ດຽວ​ດັ່ງ​ທີ່​ເພິ່ນ​ໄດ້​ກະທຳ​ກັບ​ພີ່ນ້ອງ​ຂອງ​ເພິ່ນ​ໃນ​ນ້ຳມໍ​ມອນ; ແທ້​ຈິງ​ແລ້ວ, ມີ​ຄົນ​ເປັນ​ຈຳນວນ​ຫລວງຫລາຍ​ທີ່​ເພິ່ນ​ໄດ້​ໃຫ້​ບັບຕິ​ສະມາ ແລະ ໄດ້​ຂຶ້ນກັບ​ສາດສະໜາ​ຈັກ​ຂອງ​ພຣະ​ເຈົ້າ; ແລະ ນີ້​ເປັນ​ຍ້ອນ​ຄວາມ​ເຊື່ອ​ຖື​ຂອງ​ພວກ​ເຂົາ​ທີ່​ມີ​ຕໍ່​ຄຳ​ເວົ້າຂອງ​ແອວ​ມາ."},{"vNo":"19 ","txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ກະສັດ​ໂມ​ໄຊ​ຢາ​ອະນຸຍາດ​ໃຫ້​ແອວ​ມາ​ສ້າງຕັ້ງສາດສະໜາ​ຈັກຂຶ້ນ ທົ່ວ​ແຜ່ນດິນ​ເຊ​ລາ​ເຮັມລາ; ແລະ ໃຫ້​ອຳນາດ​ແກ່​ເພິ່ນ​ເພື່ອ​ແຕ່ງຕັ້ງປະ​ໂລຫິດ ແລະ ຜູ້​ສອນ​ເພື່ອ​ດູ​ແລສາດສະໜາ​ຈັກ​ທົ່ວ​ທຸກ​ບ່ອນ."},{"vNo":"20 ","txt":"ບັດ​ນີ້ຕ້ອງ​ເຮັດ​ແນວ​ນີ້​ເພາະວ່າ​ມັນ​ມີ​ຄົນ​ເປັນ​ຈຳນວນ​ຫລວງຫລາຍ​ຈົນ​ວ່າ​ຜູ້​ສອນ​ຜູ້​ດຽວ​ປົກຄອງ​ພວກ​ເຂົາ​ທັງ​ໝົດ​ບໍ່​ໄດ້; ເພາະ​ພວກ​ເຂົາ​ທັງ​ໝົດ​ບໍ່​ສາມາດ​ໄດ້​ຍິນ​ພຣະ​ຄຳ​ຂອງ​ພຣະ​ເຈົ້າ​ໃນ​ບ່ອນ​ຊຸມ​ນຸມບ່ອນ​ດຽວ​ໄດ້;"},{"vNo":"21 ","txt":"ດັ່ງນັ້ນ ພວກ​ເຂົາ​ຈຶ່ງ​ໄດ້​ຊຸມນຸມ​ກັນ​ແຕ່​ລະ​ກຸ່ມ​ແຕກ​ຕ່າງ​ກັນ, ຊຶ່ງ​ເອີ້ນ​ວ່າ​ສາດສະໜາ​ຈັກ; ແຕ່​ລະ​ສາດສະໜາ​ຈັກ​ມີ​ປະ​ໂລຫິດ​ຂອງ​ຕົນ​ເອງ ແລະ ມີ​ຜູ້​ສອນ​ຂອງ​ຕົນ​ເອງ, ແລະ ປະ​ໂລຫິດ​ທຸກ​ຄົນ​ສິດສອນ​ພຣະ​ຄຳ​ຕາມ​ທີ່​ໄດ້​ຮັບ​ມອບ​ໃຫ້​ພວກ​ເຂົາ​ຈາກ​ປາກ​ຂອງ​ແອວ​ມາ."},{"vNo":"22 ","txt":"ແລະ ເຖິງ​ແມ່ນ​ວ່າ ມັນ​ມີ​ສາດສະ​ໜາ​ຈັກ​ຫລາຍ​ບ່ອນ​ກໍ​ຕາມ, ແຕ່​ລະ​ບ່ອນ​ກໍ​ເປັນ​ສາດສະໜາ​ຈັກ​ດຽວ​ກັນ, ແທ້​ຈິງ​ແລ້ວ, ຄື​ສາດສະໜາ​ຈັກ​ຂອງ​ພຣະ​ເຈົ້າ; ເພາະວ່າ​ບໍ່​ມີ​ການ​ສິດສອນ​ຫຍັງ​ໝົດ​ໃນ​ສາດສະໜາ​ຈັກ​ນອກ​ຈາກ​ເລື່ອງ​ການ​ກັບ​ໃຈ ແລະ ການ​ມີ​ສັດທາ​ໃນ​ພຣະ​ເຈົ້າ."},{"vNo":"23 ","txt":"ແລະ ບັດ​ນີ້ມີ​ສາດສະໜາ​ຈັກ​ຢູ່​ເຈັດ​ບ່ອນ​ໃນ​ແຜ່ນດິນ​ເຊ​ລາ​ເຮັມລາ. ແລະ ເຫດການ​ໄດ້​ບັງ​ເກີດ​ຂຶ້ນຄື ຜູ້​ໃດ​ກໍ​ຕາມ​ທີ່​ປາຖະໜາທີ່ຈະຮັບ​ເອົາ​ພຣະ​ນາມ​ຂອງ​ພຣະ​ຄຣິດ, ຫລື ພຣະ​ເຈົ້າ, ຜູ້ນັ້ນກໍ​ໄດ້​ເຂົ້າຮ່ວມ​ກັບ​ສາດສະໜາ​ຈັກ​ຂອງ​ພຣະ​ເຈົ້າ;"},{"vNo":"24 ","txt":"ແລະ ພວກເ​ຂົາຖືກເ​ອີ້ນວ່າຜູ້ຄົນຂອງ​ພຣະ​ເຈົ້າ. ແລະ ພຣະຜູ້​ເປັນ​ເຈົ້າ​ໄດ້​ຖອກເທ​ພຣະ​ວິນ​ຍານ​ຂອງ​ພຣະ​ອົງ ລົງ​ມາ​ເທິງ​ພວກ​ເຂົາ, ແລະ ພວກ​ເຂົາ​ໄດ້​ຮັບພອນ, ແລະ ຈະ​ເລີນ​ຮຸ່ງ​ເຮືອງ​ຢູ່​ໃນ​ແຜ່ນດິນ​ນັ້ນ."}]}