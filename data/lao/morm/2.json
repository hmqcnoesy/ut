{"heading":"ມໍ​ມອນ​ນຳ​ພາ​ກອງ​ທັບ​ນີ​ໄຟ—ເລືອດ ແລະ ການ​ຂ້າ​ຟັນ​ຂະຫຍາຍ​ອອກ​ໄປ​ທົ່ວ​ແຜ່ນ​ດິນ—ຊາວ​ນີ​ໄຟ​ຮ້ອງ​ໄຫ້​ຄວນ​ຄາງ ແລະ ໄວ້​ອາ​ໄລ​ເພາະ​ຄວາມ​ເສົ້າ​ສະຫລົດ​ໃຈ​ກັບ​ຄວາມ​ອັບ​ປະ​ໂຫຍດ—ວັນ​ເວລາ​ແຫ່ງ​ພຣະ​ຄຸນ​ຂອງ​ພວກ​ເຂົາ​ໄດ້​ຜ່ານ​ໄປ—ມໍ​ມອນ​ຮັບ​ແຜ່ນ​ຈາລຶກ​ຂອງ​ນີ​ໄຟ​ໄວ້—ສົງ​ຄາມ​ດຳ​ເນີນ​ຕໍ່​ໄປ. ປະມານ ຄ.ສ. 327–350.","prevAbbr":"morm","nextAbbr":"morm","prevNo":1,"nextNo":3,"chapterTitle":"ມໍ​ມອນ 2","prevTitle":"ມໍ​ມອນ 1","nextTitle":"ມໍ​ມອນ 3","verses":[{"vNo":1,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ໃນ​ປີ​ດຽວ​ກັນ​ນັ້ນ ໄດ້​ມີ​ສົງຄາມ​ອີກ​ລະຫວ່າງ​ຊາວ​ເລ​ມັນກັບຊາວ​ນີ​ໄຟ. ແລະ ເຖິງ​ແມ່ນ​ວ່າຂ້າພະ​ເຈົ້າ​ເອງ​ກໍ​ມີ​ອາຍຸ​ນ້ອຍຢູ່​ແຕ່​ວ່າ​ມີ​ຮ່າງກາຍ​ໃຫຍ່​ສູງ; ດັ່ງນັ້ນ ຜູ້ຄົນ​ຂອງ​ນີ​ໄຟ​ຈຶ່ງ​ໄດ້​ແຕ່ງຕັ້ງ​ໃຫ້​ຂ້າພະ​ເຈົ້າ​ເປັນ​ຜູ້ນຳ​ຂອງ​ພວກ​ເຂົາ, ຫລື ເປັນ​ຜູ້ນຳ​ກອງທັບ​ຂອງ​ພວກ​ເຂົາ."},{"vNo":2,"txt":"ດັ່ງນັ້ນ ເຫດການ​ໄດ້​ບັງ​ເກີດ​ຂຶ້ນຄື ເວລາ​ຂ້າພະ​ເຈົ້າມີ​ອາຍຸ​ໄດ້​ສິບ​ຫົກ​ປີ ຂ້າພະ​ເຈົ້າ​ໄດ້​ອອກ​ນຳ​ໜ້າ​ກອງທັບ​ຂອງ​ຊາວ​ນີ​ໄຟ​ເພື່ອ​ໄປ​ຕໍ່ສູ້​ກັບ​ຊາວ​ເລ​ມັນ; ດັ່ງນັ້ນ ເວລາ​ສາມ​ຮ້ອຍ​ຊາວ​ຫົກ​ປີ​ໄດ້​ຜ່ານ​ໄປ."},{"vNo":3,"txt":"ແລະ ເຫດ​ການ​ໄດ້​ບັງ​ເກີດ​ຂຶ້ນ​ຄື ໃນ​ປີ​ສາມ​ຮ້ອຍ​ຊາວ​ເຈັດ ຊາວ​ເລ​ມັນ​ໄດ້​ເຂົ້າ​ມາ​ໂຈມ​ຕີ​ພວກ​ເຮົາ​ດ້ວຍ​ກຳລັງ​ອັນ​ຫລວງ​ຫລາຍ​ທີ່​ສຸດ, ເຖິງ​ຂະ​ໜາດ​ທີ່​ພວກ​ເຂົາ​ໄດ້​ເຮັດ​ໃຫ້​ກອງ​ທັບ​ຂອງ​ຂ້າພະ​ເຈົ້າ​ຕົກ​ໃຈ; ສະນັ້ນພວກ​ເຂົາ​ຈຶ່ງ ບໍ່​ຍອມ​ຕໍ່ສູ້, ແລະ ພວກ​ເຂົາ​ເລີ່ມ​ຖອຍ​ໄປ​ຫາ​ແຜ່ນດິນ​ທາງ​ເໜືອ."},{"vNo":4,"txt":"ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ມາ​ຮອດ​ເມືອງ​ໜຶ່ງ​ມີ​ຊື່ວ່າ ອານ​ໂກລາ, ແລະ ພວກ​ເຮົາ​ໄດ້​ເຂົ້າ​ໄປ​ເປັນ​ເຈົ້າຂອງ​ເມືອງ​ນັ້ນ, ແລະ ໄດ້​ຕຽມ​ພ້ອມ​ເພື່ອ​ປ້ອງ​ກັນ​ຕົວ​ໃຫ້​ພົ້ນຈາກ​ຊາວ​ເລ​ມັນ. ແລະ ເຫດການ​ໄດ້​ບັງ​ເກີດ​ຂຶ້ນຄື ພວກ​ເຮົາ​ໄດ້​ເສີມ​ສ້າງ​ກຳລັງ​ປ້ອງ​ກັນ​ເມືອງ​ຈົນ​ໝົດ​ຄວາມ​ສາມາດ​ຂອງ​ພວກ​ເຮົາ; ເຖິງ​ແມ່ນ​ວ່າພວກ​ເຮົາ​ໄດ້​ເສີມ​ສ້າງ​ກຳລັງ​ທັງ​ໝົດ​ໄວ້​ກໍ​ຕາມ ແຕ່​ຊາວ​ເລ​ມັນ​ກໍ​ຍັງ​ໄດ້​ມາ​ໂຈມ​ຕີພວກ​ເຮົາ ແລະ ໄດ້​ຂັບ​ໄລ່​ພວກ​ເຮົາ​ອອກ​ຈາກ​ເມືອງ​ນັ້ນ​ໄປ."},{"vNo":5,"txt":"ແລະ ພວກ​ເຂົາ​ໄດ້​ຂັບ​ໄລ່​ພວກ​ເຮົາ​ອອກ​ຈາກ​ແຜ່ນດິນ​ດາ​ວິດນຳ​ອີກ."},{"vNo":6,"txt":"ແລະ ພວກ​ເຮົາ​ໄດ້​ເດີນ​ທັບ​ຕໍ່​ໄປ ແລະ ມາ​ຮອດ​ແຜ່ນດິນ​ໂຢຊວຍ, ຊຶ່ງຕັ້ງຢູ່​ຕາມ​ຊາຍ​ແດນ​ທາງຕາ​ເວັນ​ຕົກ​ໃກ້​ກັບ​ຝັ່ງ​ທະ​ເລ."},{"vNo":7,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຮົາ​ໄດ້​ທ້ອນໂຮມ​ຜູ້ຄົນ​ຂອງ​ພວກ​ເຮົາ​ຢ່າງ​ວ່ອງໄວ​ທີ່​ສຸດ​ເທົ່າ​ທີ່​ຈະ​ໄວ​ໄດ້, ເພື່ອ​ພວກ​ເຮົາ​ຈະ​ໄດ້​ທ້ອນໂຮມ​ພວກ​ເຂົາ​ໄວ້​ເປັນ​ກຸ່ມ​ດຽວ​ກັນ."},{"vNo":8,"txt":"ແຕ່​ຈົ່ງ​ເບິ່ງ, ແຜ່ນດິນ​ນັ້ນ​ເຕັມ​ໄປ​ດ້ວຍ​ພວກ​ໂຈນ ແລະ ຊາວ​ເລ​ມັນ; ແລະ ທັງໆທີ່​ຄວາມ​ພິນາດ​ອັນ​ໃຫຍ່​ຫລວງ​ຊຶ່ງ​ລໍຖ້າ​ຜູ້ຄົນ​ຂອງ​ຂ້າພະເຈົ້າ​ຢູ່, ພວກ​ເຂົາ​ກໍ​ບໍ່​ໄດ້​ກັບ​ໃຈ​ຈາກ​ການ​ເຮັດ​ຄວາມ​ຊົ່ວ​ຂອງ​ພວກ​ເຂົາ; ດັ່ງນັ້ນ ມັນ​ຈຶ່ງ​ມີ​ເລືອດ ແລະ ການ​ຂ້າ​ຟັນ​ຕະ​ຫລອດທົ່ວຜືນ​ແຜ່ນດິນ, ທັງ​ຝ່າຍ​ຊາວ​ເລ​ມັນ ແລະ ຝ່າຍ​ຊາວ​ນີ​ໄຟ​ເຊັ່ນ​ດຽວ​ກັນ; ແລະ ມັນ​ມີ​ການ​ປະຕິວັດທົ່ວ​ຜືນ​ແຜ່ນດິນ."},{"vNo":9,"txt":"ແລະ ບັດ​ນີ້, ຊາວ​ເລ​ມັນ​ມີ​ກະສັດ​ຄົນ​ໜຶ່ງ​ຊື່ວ່າ ອາ​ໂຣນ; ແລະ ລາວ​ໄດ້​ມາ​ສູ້​ຮົບ​ກັບ​ພວກ​ເຮົາ​ດ້ວຍ​ກຳລັງ​ທັບ​ສີ່​ສິບ​ສີ່​ພັນ​ຄົນ. ແລະ ເຫດການ​ໄດ້​ບັງເກີດ​ຂຶ້ນ​ຄື ຂ້າພະເຈົ້າ​ໄດ້​ຕໍ່ຕ້ານ​ລາວດ້ວຍ​ກຳລັງ​ສີ່​ສິບ​ສອງ​ພັນ​ຄົນ. ແລະ ເຫດການ​ໄດ້​ບັງເກີດ​ຂຶ້ນ​ຄື ຂ້າພະເຈົ້າ​ໄດ້​ເອົາ​ຊະນະ​ລາວດ້ວຍ​ກຳລັງ​ກອງທັບ​ຂອງ​ຂ້າພະເຈົ້າ​ຈົນ​ເຮັດ​ໃຫ້​ລາວປົບ​ໜີ​ໄປ​ຕໍ່ໜ້າ​ຂ້າ​ພະ​ເຈົ້າ. ແລະ ຈົ່ງ​ເບິ່ງ, ທັງ​ໝົດ​ນີ້​ໄດ້​ເປັນ​ໄປ ແລະ ສາມ​ຮ້ອຍ​ສາມ​ສິບ​ປີ​ກໍ​ໄດ້​ຜ່ານ​ໄປ."},{"vNo":10,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຊາວ​ນີ​ໄຟ​ໄດ້​ກັບ​ໃຈ​ຈາກ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ, ແລະ ເລີ່ມ​ຮ້ອງໄຫ້​ຂຶ້ນ​ຄື​ກັນ​ກັບ​ທີ່​ສາດສະດາ​ຊາ​ມູ​ເອນ​ໄດ້​ທຳ​ນາຍ​ໄວ້; ເພາະ​ຈົ່ງ​ເບິ່ງ ບໍ່​ມີ​ຜູ້​ໃດ​ທີ່​ຈະ​ຮັກ​ສາ​ສິ່ງ​ທີ່​ເປັນ​ຂອງ​ຕົນ​ເອງ​ໄວ້​ໄດ້ ເພາະ​ວ່າ​ຂະໂມຍ, ແລະ​ ໂຈນ, ແລະ​ ຄາດ​ຕະ​ກອນ, ແລະ ການ​ໃຊ້​ໄສ​ຍະ​ສາດ, ແລະ ການ​ໃຊ້​ເວດ​ມົນ, ແລະ ຄາຖາ​ອາ​ຄົມ ຊຶ່ງ​ມີ​ຢູ່​ໃນ​ແຜ່ນດິນ."},{"vNo":11,"txt":"ມັນ​ຈຶ່ງ​ເລີ່ມ​ມີ​ການ​ໄວ້ອາໄລ ແລະ ມີ​ການ​ຮ້ອງໄຫ້​ຄວນ​ຄາງ​ຢູ່​ດັ່ງນັ້ນ​ທົ່ວ​ຜືນແຜ່ນດິນ​ເພາະ​ສິ່ງ​ເຫລົ່າ​ນີ້, ແລະ ໂດຍ​ສະເພາະ​ຢ່າງ​ຍິ່ງ​ແມ່ນ​ເກີດ​ຂຶ້ນ​ໃນ​ບັນດາ​ຜູ້ຄົນ​ຂອງ​ນີ​ໄຟ."},{"vNo":12,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື​ເມື່ອ​ຂ້າພະເຈົ້າມໍ​ມອນເຫັນ​ການ​ຮ້ອງ​ໄຫ້​ຄວນ​ຄາງ ແລະ ການ​ໄວ້ອາໄລ​ຂອງ​ພວກ​ເຂົາ ແລະ ເຫັນ​ຄວາມ​ເສົ້າ​ສະ​ຫລົດ​ໃຈ​ຂອງ​ພວກ​ເຂົາ​ຕໍ່​ພຣະ​ພັກ​ຂອງ​ພຣະ​ຜູ້​ເປັນເຈົ້າ, ໃຈ​ຂອງ​ຂ້າພະເຈົ້າ​ກໍ​ເລີ່ມ​ປິ​ຕິ​ຍິນ​ດີ​ຢູ່​ພາຍ​ໃນ​ໂດຍ​ທີ່​ຮູ້ຈັກ​ຄວາມ​ເມດ​ຕາ ແລະ ຄວາມ​ອົດ​ກັ້ນຂອງ​ພຣະ​ຜູ້ເປັນເຈົ້າ, ດັ່ງນັ້ນ ໂດຍ​ທີ່​ຄິດ​ວ່າພຣະ​ອົງ​ຈະ​ເມດ​ຕາ​ພວກ​ເຂົາ ເພື່ອ​ພວກ​ເຂົາ​ຈະ​ໄດ້​ປ່ຽນ​ໃຈ​ເປັນ​ຄົນ​ຊອບ​ທຳ​ອີກ."},{"vNo":13,"txt":"ແຕ່​ຈົ່ງ​ເບິ່ງ ຄວາມ​ສຸກ​ຂອງ​ຂ້າພະ​ເຈົ້າ​ບໍ່​ມີ​ປະ​ໂຫຍດ​ອັນ​ໃດ​ເລີຍ ເພາະ​ຄວາມ​ເສົ້າ​ສະຫລົດ​ໃຈ​ຂອງ​ພວກ​ເຂົາ​ບໍ່​ແມ່ນ​ເພື່ອ​ການ​ກັບ​ໃຈ​ເພາະ​ພຣະ​ກະລຸນາ​ທິ​ຄຸນ​ຂອງ​ພຣະ​ເຈົ້າ; ແຕ່​ເປັນ​ຄວາມ​ເສົ້າ​ສະຫລົດ​ໃຈ​ຂອງ​ຜູ້​ທີ່​ອັບ​ປະ​ໂຫຍດ​ເພາະ​ພຣະຜູ້ເປັນເຈົ້າ​ບໍ່​ຍອມ​ໃຫ້​ພວກ​ເຂົາ​ໄດ້​ຮັບ​ຄວາມ​ສຸກ​ໃນ​ບາບ​ສະເໝີ​ໄປ."},{"vNo":14,"txt":"ແລະ ພວກ​ເຂົາ​ບໍ່​ໄດ້​ມາ​ຫາ​ພຣະ​ເຢ​ຊູ​ດ້ວຍ​ໃຈ​ທີ່​ຊອກ​ຊ້ຳ ແລະ ວິນ​ຍານ​ທີ່​ສຳນຶກ​ຜິດ, ແຕ່​ວ່າ​ພວກ​ເຂົາ​ໄດ້​ສາບ​ແຊ່ງ​ພຣະ​ເຈົ້າ, ແລະ ປາ​ຖະ​ໜາ​ທີ່​ຈະ​ຕາຍ. ເຖິງ​ຢ່າງໃດ​ກໍ​ຕາມ ພວກ​ເຂົາ​ຍັງ​ດີ້ນ​ລົນ​ດ້ວຍ​ດາບ​ເພື່ອ​ປ້ອງ​ກັນ​ຊີວິດ​ຂອງ​ພວກ​ເຂົາ​ຢູ່."},{"vNo":15,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຄວາມ​ເສົ້າ​ສະຫລົດ​ໃຈ​ຂອງ​ຂ້າພະເຈົ້າ​ໄດ້​ຫວນ​ຄືນ​ມາ​ຫາ​ຂ້າພະເຈົ້າ​ອີກ, ແລະ ຂ້າພະເຈົ້າ​ເຫັນ​ວ່າ ວັນ​ແຫ່ງ​ພຣະ​ຄຸນ​ສຳລັບ​ພວກ​ເຂົາ​ໄດ້​ຜ່ານ​ໄປ​ແລ້ວ, ທັງ​ທາງ​ໂລກ ແລະ ທາງ​ວິນ​ຍານ; ເພາະວ່າ​ຂ້າພະເຈົ້າ​ໄດ້​ເຫັນ​ພວກ​ເຂົາ​ຫລາຍ​ພັນ​ຄົນ​ຖືກ​ໂຄ່ນ​ລົງຂະນະ​ທີ່​ພວກ​ເຂົາ​ທໍ​ລະ​ຍົດ​ຕໍ່​ພຣະ​ເຈົ້າ​ຂອງພວກເຂົາຢ່າງ​ເປີດ​ເຜີຍ, ແລະ ກອງ​ກັນ​ຂຶ້ນ​ຄື​ກັນ​ກັບ​ກອງ​ຝຸ່ນ​ສັດ​ທີ່​ຢາຍ​ໄປ​ທົ່ວ​ຜືນ​ແຜ່ນດິນ. ແລະ ສາມ​ຮ້ອຍ​ສີ່​ສິບ​ສີ່​ປີ​ກໍ​ໄດ້​ຜ່ານ​ໄປ​ດັ່ງນີ້."},{"vNo":16,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ທີ​ສາມ​ຮ້ອຍ​ສີ່​ສິບ​ຫ້າ ຊາວ​ນີ​ໄຟ​ໄດ້​ເລີ່ມ​ໜີ​ໄປ​ທາງ​ໜ້າ​ຊາວ​ເລ​ມັນ; ແລະ ພວກ​ເຂົາ​ຖືກ​ໄລ່​ຕິດຕາມ​ໄປ​ຮອດ​ແຜ່ນດິນ​ເຈ​ຊອນ, ກ່ອນ​ທີ່​ຊາວ​ເລ​ມັນ​ຈະ​ສາມາດ​ຢັບ​ຢັ້ງ​ຊາວ​ນີ​ໄຟ​ໄວ້​ໄດ້."},{"vNo":17,"txt":"ແລະ ບັດ​ນີ້, ເມືອງ​ເຈ​ຊອນ​ນີ້​ຕັ້ງ​ຢູ່​ໃກ້​ກັບ​ແຜ່ນດິນ​ທີ່​ອາມ​ມາ​ຣອນ​ໄດ້​ມ້ຽນ​ບັນທຶກ​ໄວ້​ກັບ​ພຣະຜູ້ເປັນເຈົ້າ, ເພື່ອ​ມັນ​ຈະ​ບໍ່​ໄດ້​ຖືກ​ທຳລາຍ. ແລະ ຈົ່ງ​ເບິ່ງ ຂ້າພະເຈົ້າ​ກໍ​ໄດ້​ໄປ​ຕາມ​ຄຳ​ເວົ້າ​ຂອງ​ອາມ​ມາ​ຣອນ ແລະ ໄດ້​ເອົາ​ແຜ່ນ​ຈາລຶກ​ຂອງ​ນີ​ໄຟ​ອອກ​ມາ ແລະ ໄດ້​ເຮັດ​ບັນທຶກ​ຕາມ​ຄຳ​ເວົ້າ​ຂອງ​ອາມ​ມາ​ຣອນ."},{"vNo":18,"txt":"ໃນ​ແຜ່ນ​ຈາລຶກ​ຂອງ​ນີ​ໄຟ ຂ້າ​ພະ​ເຈົ້າ​ໄດ້​ບັນທຶກ​ເລື່ອງ​ລາວ​ຕ່າງໆ​ໄວ້​ຢ່າງ​ຄົບ​ຖ້ວນ​ກ່ຽວ​ກັບ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ທັງ​ໝົດ; ແຕ່​ວ່າ​ໃນ​ໜັງສື​ເຫລັ້ມ​ນີ້ ຂ້າພະເຈົ້າ​ໄດ້​ຖືກ​ຫ້າມ​ບໍ່​ໃຫ້​ບັນທຶກ​ເລື່ອງ​ລາວ​ຢ່າງ​ຄົບ​ຖ້ວນ​ກ່ຽວ​ກັບ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາໄວ້, ເພາະ​ຈົ່ງ​ເບິ່ງ, ພາບ​ຂອງ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ນັ້ນ​ມີ​ຢູ່​ໃນ​ສາຍຕາ​ຂອງ​ຂ້າພະເຈົ້າ​ຕະຫລອດ​ເວ​ລາ​ນັບ​ຕັ້ງແຕ່​ຂ້າພະເຈົ້າ​ພໍ​ທີ່​ຈະ​ເຫັນ​ທາງ​ຂອງ​ມະນຸດ​ໄດ້."},{"vNo":19,"txt":"ແລະ ຂ້າພະເຈົ້າ​ເປັນ​ທຸກ​ຫລາຍ​ຍ້ອນ​ຄວາມ​ຊົ່ວ​ຮ້າຍ​ຂອງ​ຄົນ​ເຫລົ່າ​ນີ້; ເພາະວ່າ​ໃຈ​ຂອງ​ຂ້າພະເຈົ້າ​ເຕັມ​ໄປ​ດ້ວຍ​ຄວາມ​ເສົ້າ​ສະຫລົດ​ໃຈ​ຍ້ອນ​ວ່າ​ຄວາມ​ຊົ່ວ​ຮ້າຍ​ຂອງ​ຄົນ​ເຫລົ່າ​ນີ້​ມາ​ຕະຫລອດ​ວັນ​ເວລາ​ຂອງ​ຂ້າພະເຈົ້າ; ເຖິງ​ຢ່າງໃດ​ກໍ​ຕາມ, ຂ້າພະເຈົ້າ​ຍັງ​ຮູ້​ວ່າ ຂ້າພະເຈົ້າ​ຈະ​ຖືກ​ຍົກ​ຂຶ້ນ​ໃນ​ວັນ​ສຸດ​ທ້າຍ."},{"vNo":20,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ນີ້​ຜູ້ຄົນ​ຂອງ​ນີ​ໄຟ​ຖືກ​ຂ້າ​ຕາຍ ແລະ ຖືກ​ຂັບ​ໄລ່​ອອກ​ໄປ. ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຮົາ​ຖືກ​ຂັບ​ໄລ່​ຂຶ້ນ​ໄປ​ທາງ​ເໜືອ ຈົນ​ວ່າ​ພວກ​ເຮົາ​ມາ​ຮອດ​ແຜ່ນດິນ​ທີ່​ມີ​ຊື່ວ່າ ເຊມ."},{"vNo":21,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຮົາ​ໄດ້​ເສີມ​ກຳລັງ​ເມືອງ​ເຊມ​ຂຶ້ນ, ແລະ ພວກ​ເຮົາ​ໄດ້​ເຕົ້າໂຮມ​ຜູ້ຄົນ​ຂອງ​ພວກ​ເຮົາ​ໃຫ້​ຫລາຍ​ທີ່​ສຸດ​ເທົ່າ​ທີ່​ຈະ​ເຮັດ​ໄດ້, ເພື່ອ​ບາງທີ​ພວກ​ເຮົາ​ອາດ​ຈະ​ຊ່ອຍ​ກັນ​ໃຫ້​ພົ້ນ​ຈາກ​ຄວາມ​ພິນາດ​ໄດ້."},{"vNo":22,"txt":"ແລະ ເຫດການ​ໄດ້​ບັງເກີດ​ຂຶ້ນ​ໃນ​ປີ​ທີ​ສາມ​ຮ້ອຍ​ສີ່​ສິບ​ຫົກ ພວກ​ເຂົາໄດ້​ເລີ່ມ​ມາ​ໂຈມ​ຕີ​ພວກ​ເຮົາ​ອີກ."},{"vNo":23,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຂ້າ​ພະເຈົ້າ​ໄດ້​ເວົ້າ​ກັບ​ຜູ້ຄົນ​ຂອງ​ຂ້າ​ພະ​ເຈົ້າ ແລະ ໄດ້​ຂໍ​ຮ້ອງ​ຢ່າງ​ຈິງ​ຈັງ​ເພື່ອ​ໃຫ້​ພວກ​ເຂົາ​ຢືນ​ຕໍ່ສູ້​ຢ່າງ​ກ້າຫານ​ຕໍ່ໜ້າ​ຊາວ​ເລ​ມັນ​ເພື່ອເມຍ​ຂອງ​ພວກ​ເຂົາ, ແລະ ເພື່ອ​ລູກ​ຂອງ​ພວກ​ເຂົາ, ແລະ ເພື່ອ​ເຮືອນ​ຂອງ​ພວກ​ເຂົາ, ແລະ ເພື່ອ​ບ້ານ​ຂອງ​ພວກ​ເຂົາ."},{"vNo":24,"txt":"ແລະ ຄຳ​ເວົ້າ​ຂອງ​ຂ້າພະເຈົ້າ​ໄດ້​ປຸກ​ລະດົມ​ໃຫ້​ພວກ​ເຂົາ​ມີ​ຄວາມ​ເຂັ້ມ​ແຂງ​ຂຶ້ນ​ແດ່, ເຖິງ​ຂະ​ໜາດ​ທີ່​ພວກ​ເຂົາ​ບໍ່​ໄດ້​ປົບ​ໜີ​ໄປ​ຕໍ່​ໜ້າ​ຊາວ​ເລ​ມັນ, ແຕ່​ໄດ້​ຢືນ​ດ້ວຍ​ຄວາມ​ກ້າ​ຫານ​ຕໍ່​ສູ້​ພວກ​ເຂົາ."},{"vNo":25,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຮົາ​ໄດ້​ຕໍ່ສູ້​ດ້ວຍ​ກຳລັງ​ທັບ​ສາມ​ສິບ​ພັນ​ຄົນ ຕ້ານ​ກັບ​ກຳລັງ​ທັບຫ້າ​ສິບ​ພັນ​ຄົນ. ແລະ ເຫດການ​ໄດ້​ບັງເກີດ​ຂຶ້ນ​ຄື ພວກ​ເຮົາ​ໄດ້​ຢືນ​ຕໍ່ສູ້​ດ້ວຍ​ຄວາມ​ໝັ້ນຄົງ ຈົນ​ວ່າ​ພວກ​ເຂົາ​ໄດ້​ໜີ​ໄປ​ຕໍ່ໜ້າ​ພວກ​ເຮົາ."},{"vNo":26,"txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ເມື່ອ​ພວກ​ເຂົາ​ກຳລັງ​ໜີ​ໄປ​ນັ້ນ ພວກ​ເຮົາ​ໄດ້​ໄລ່​ຕິດຕາມ​ໄປ​ດ້ວຍ​ກຳລັງ​ທັບ​ຂອງ​ພວກ​ເຮົາ, ແລະ ໄດ້​ພົບ​ກັບ​ພວກ​ເຂົາ​ອີກ, ແລະ ໄດ້​ເອົາ​ຊະນະ​ພວກ​ເຂົາ; ເຖິງ​ຢ່າງໃດ​ກໍ​ຕາມ ພະລັງ​ຂອງ​ພຣະ​ຜູ້​ເປັນເຈົ້າ​ກໍ​ບໍ່​ໄດ້​ຢູ່​ກັບ​ພວກ​ເຮົາ; ແທ້​ຈິງ​ແລ້ວ, ພວກ​ເຮົາ​ໄດ້​ໃຊ້​ກຳລັງ​ຂອງ​ຕົນ​ເອງ, ເພາະ​ພຣະ​ວິນ​ຍານ​ຂອງ​ພຣະ​ຜູ້ເປັນເຈົ້າ​ບໍ່​ໄດ້​ສະຖິດ​ຢູ່​ກັບ​ພວກ​ເຮົາ; ດັ່ງນັ້ນ ພວກ​ເຮົາ​ຈຶ່ງ​ກັບ​ມາ​ອ່ອນ​ແອ​ຄື​ກັນ​ກັບ​ພີ່​ນ້ອງ​ຂອງ​ພວກ​ເຮົາ."},{"vNo":27,"txt":"ແລະ ໃຈ​ຂອງ​ຂ້າພະເຈົ້າ​ເສົ້າ​ສະ​ຫລົດ​ຍ້ອນ​ວ່າ​ຄວາມ​ສູນ​ເສຍອັນ​ໃຫຍ່​ຫລວງ​ຂອງ​ຜູ້ຄົນ​ຂອງ​ຂ້າພະເຈົ້າ, ເພາະ​ຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ. ແຕ່​ຈົ່ງ​ເບິ່ງ, ພວກ​ເຮົາ​ໄດ້​ອອກ​ໄປ​ສູ້​ຮົບ​ກັບ​ຊາວ​ເລ​ມັນ ແລະ ກັບ​ພວກ​ໂຈນ​ແກ​ດີ​ອານ​ທັນ, ຈົນ​ວ່າ​ພວກ​ເຮົາ​ໄດ້​ເຂົ້າ​ຍຶດ​ເອົາ​ແຜ່ນດິນ​ມູນ​ມໍລະດົກ​ຂອງ​ພວກ​ເຮົາ​ຄືນ​ມາ​ອີກ."},{"vNo":28,"txt":"ແລະ ປີ​ທີ​ສາມ​ຮ້ອຍ​ສີ່​ສິບ​ເກົ້າ​ໄດ້​ຜ່ານ​ພົ້ນ​ໄປ. ແລະ ໃນ​ປີ​ທີ​ສາມ​ຮ້ອຍ​ຫ້າ​ສິບ ພວກ​ເຮົາ​ໄດ້​ເຮັດ​ຂໍ້​ຕົກລົງ​ກັບ​ຊາວ​ເລ​ມັນ ແລະ ພວກ​ໂຈນ​ແກ​ດີ​ອານ​ທັນ, ຊຶ່ງ​ໃນ​ນັ້ນ​ພວກ​ເຮົາ​ໄດ້​ແບ່ງປັນ​ແຜ່ນດິນ​ມູນ​ມໍລະດົກ​ຂອງ​ພວກ​ເຮົາ."},{"vNo":29,"txt":"ແລະ ຊາວ​ເລ​ມັນ​ໄດ້​ມອບ​ແຜ່ນດິນ​ທາງ​ເໜືອ​ໃຫ້​ແກ່​ພວກ​ເຮົາ, ແທ້​ຈິງ​ແລ້ວ, ຈົນ​ຮອດ​ທາງ​ແຄບ ຊຶ່ງ​ນຳໄປ​ສູ່​ແຜ່ນດິນ​ທາງ​ໃຕ້. ແລະ ພວກ​ເຮົາ​ໄດ້​ມອບ​ແຜ່ນດິນ​ທາງ​ໃຕ້​ທັງ​ໝົດ​ໃຫ້​ຊາວ​ເລ​ມັນ."}]}