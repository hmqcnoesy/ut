{"heading":"ມໍ​ມອນ​ຮ້ອງການກັບ​ໃຈ​ຕໍ່ຊາວ​ນີ​ໄຟ—ພວກ​ເຂົາ​ໄດ້​ຮັບ​ໄຊຊະນະ​ອັນ​ຍິ່ງ​ໃຫຍ່ ແລະ ອວດ​ອ້າງ​ໃນ​ພະລັງ​ຂອງ​ຕົນ​ເອງ—ມໍ​ມອນ​ປະຕິເສດ​ບໍ່​ນຳພາ​ພວກ​ເຂົາ, ແລະ ເພິ່ນ​ອະທິຖານ​ເພື່ອ​ພວກ​ເຂົາ​ຢ່າງ​ໝົດ​ຫວັງ—ພຣະ​ຄຳ​ພີ​ມໍ​ມອນ​ເຊື້ອ​ເຊີນ​ສິບ​ສອງ​ເຜົ່າ​ຂອງ​ອິດ​ສະ​ຣາ​ເອນ​ໃຫ້​ເຊື່ອ​ໃນ​ພຣະ​ກິດ​ຕິ​ຄຸນ. ປະມານ ຄ.ສ. 360–362.","prevAbbr":"morm","prevNo":2,"nextAbbr":"morm","nextNo":4,"chapterTitle":"ມໍ​ມອນ ໓","verses":[{"vNo":"1 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຊາວ​ເລ​ມັນ​ບໍ່​ໄດ້​ມາ​ສູ້​ຮົບ​ອີກ​ຈົນ​ວ່າ​ເວລາ​ສິບ​ປີ​ຜ່ານ​ໄປ. ແລະ ຈົ່ງ​ເບິ່ງ, ຂ້າພະເຈົ້າ​ໄດ້​ໃຫ້​ຊາວ​ນີ​ໄຟ, ຜູ້ຄົນ​ຂອງ​ຂ້າພະເຈົ້າ, ຕຽມ​ບ້ານ​ເມືອງ ແລະ ຕຽມ​ອາວຸດ​ຂອງ​ພວກ​ເຂົາ​ໄວ້​ສຳລັບ​ເວລາ​ສູ້​ຮົບ."},{"vNo":"2 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ພຣະຜູ້ເປັນເຈົ້າ​ໄດ້​ກ່າວ​ກັບ​ຂ້າພະເຈົ້າ​ວ່າ: ໃຫ້​ປ່າວເຕືອນ​ຜູ້ຄົນ​ພວກ​ນີ້​ວ່າ—ຈົ່ງ​ກັບ​ໃຈ, ແລະ ມາ​ຫາ​ເຮົາ, ແລະ ຮັບ​ບັບ​ຕິ​ສະ​ມາ, ແລະ ຈັດ​ຕັ້ງ​ສາດສະໜາ​ຈັກ​ຂອງ​ເຮົາ​ຂຶ້ນອີກ, ແລະ ເຈົ້າ​ຈະ​ໄດ້​ຮັບ​ການ​ໄວ້​ຊີວິດ."},{"vNo":"3 ","txt":"ແລະ ຂ້າພະເຈົ້າ​ໄດ້​ປ່າວ​ເຕືອນ​ຜູ້​ຄົນ​ພວກ​ນີ້, ແຕ່​ກໍ​ບໍ່​ໄດ້ຜົນ; ແລະ ພວກ​ເຂົາ​ບໍ່​ເຂົ້າໃຈ​ວ່າ ແມ່ນ​ພຣະຜູ້ເປັນເຈົ້າ​ນີ້​ແຫລະ​ທີ່​ໄວ້​ຊີວິດ​ຂອງ​ພວກ​ເຂົາ​ມາ​ຕະຫລອດ, ແລະ ໃຫ້​ໂອກາດ​ພວກ​ເຂົາ​ເພື່ອ​ຈະ​ມີການ​ກັບ​ໃຈ. ແລະ ຈົ່ງ​ເບິ່ງ ພວກ​ເຂົາ​ໄດ້​ເຮັດ​ໃຈ​ແຂງ​ກະດ້າງ​ຕໍ່​ພຣະຜູ້ເປັນເຈົ້າອົງ​ເປັນພຣະ​ເຈົ້າ​ຂອງ​ພວກ​ເຂົາ."},{"vNo":"4 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຫລັງ​ຈາກ​ສິບ​ປີ​ນີ້​ຜ່ານ​ໄປ, ຊຶ່ງ​ລວມ​ເປັນ​ສາມ​ຮ້ອຍ​ຫົກ​ສິບ​ປີ ນັບ​ຕັ້ງແຕ່​ການ​ສະເດັດ​ມາ​ຂອງ​ພຣະ​ຄຣິດ, ກະສັດ​ຊາວ​ເລ​ມັນ​ໄດ້​ສົ່ງ​ສານ​ມາ​ຫາ​ຂ້າພະເຈົ້າ​ເພື່ອ​ໃຫ້​ຂ້າພະເຈົ້າ​ຮູ້ຈັກ​ວ່າ ພວກ​ເຂົາ​ກຳລັງ​ຈະ​ຍົກ​ທັບ​ມາ​ສູ້​ຮົບ​ກັບ​ພວກ​ເຮົາ​ອີກ."},{"vNo":"5 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຂ້າພະເຈົ້າ​ໄດ້​ໃຫ້​ຜູ້ຄົນ​ຂອງ​ຂ້າພະເຈົ້າ​ໄປ​ເຕົ້າໂຮມ​ກັນ​ຢູ່​ແຜ່ນດິນ​ຮ້າງ, ໄປ​ຫາ​ເມືອງ​ໜຶ່ງ​ຊຶ່ງ​ຢູ່​ໃນ​ຊາຍ​ແດນ​ໃກ້​ກັບ​ທາງ​ແຄບ, ຊຶ່ງ​ນຳໄປ​ຫາ​ແຜ່ນດິນ​ທາງ​ໃຕ້."},{"vNo":"6 ","txt":"ແລະ ບ່ອນ​ນັ້ນ​ພວກ​ເຮົາ​ໄດ້​ວາງ​ກອງທັບ​ຂອງ​ພວກ​ເຮົາ​ໄວ້ເພື່ອ​ວ່າ​ພວກ​ເຮົາ​ຈະ​ໄດ້​ສະກັດ​ກັ້ນ​ກອງທັບ​ຊາວ​ເລ​ມັນ, ເພື່ອ​ວ່າ​ພວກ​ເຂົາ​ຈະ​ບໍ່​ໄດ້​ເຂົ້າ​ມາ​ເປັນ​ເຈົ້າ​ຂອງ​ແຜ່ນດິນ​ຕອນ​ໃດໆຂອງ​ພວກ​ເຮົາ; ດັ່ງນັ້ນ ພວກ​ເຮົາ​ຈຶ່ງ​ໄດ້​ເສີມ​ກຳລັງ​ຕ້ານທານ​ພວກ​ເຂົາ​ໄວ້ ດ້ວຍ​ກຳລັງ​ທັງ​ໝົດ​ຂອງ​ພວກ​ເຮົາ."},{"vNo":"7 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ທີ​ສາມ​ຮ້ອຍ​ຫົກ​ສິບ​ເອັດ ຊາວ​ເລ​ມັນ​ໄດ້​ຍົກ​ກອງທັບ​ລົງ​ມາ​ຮອດ​ເມືອງ​ຮ້າງ ເພື່ອ​ມາ​ສູ້​ຮົບ​ກັບ​ພວກ​ເຮົາ; ແລະ ເຫດການ​ໄດ້​ບັງເກີດ​ຂຶ້ນ​ຄື ໃນ​ປີ​ນັ້ນ ພວກ​ເຮົາ​ໄດ້​ຮັບ​ໄຊຊະນະ​ພວກ​ເຂົາ, ເຖິງ​ຂະໜາດ​ທີ່​ພວກ​ເຂົາ​ໄດ້​ແຕກ​ຖອຍ​ໄປ​ຫາ​ແຜ່ນດິນ​ຂອງ​ພວກ​ເຂົາ​ເອງ​ອີກ."},{"vNo":"8 ","txt":"ແລະ ໃນ​ປີ​ທີ​ສາມ​ຮ້ອຍ​ຫົກສິບ​ສອງ ພວກ​ເຂົາ​ໄດ້​ຍົກ​ທັບ​ລົງ​ມາ​ສູ້​ຮົບ​ອີກ. ແລະ ພວກ​ເຮົາ​ໄດ້​ເອົາ​ຊະນະ​ພວກ​ເຂົາ​ອີກ, ແລະ ໄດ້​ຂ້າ​ພວກ​ເຂົາ​ເປັນ​ຈຳນວນ​ຫລວງຫລາຍ, ແລະ ໄດ້​ໂຍນ​ສົບ​ຂອງ​ພວກ​ເຂົາ​ລົງ​ໃນ​ທະເລ."},{"vNo":"9 ","txt":"ແລະ ບັດ​ນີ້, ຍ້ອນ​ວ່າ​ສິ່ງ​ຍິ່ງ​ໃຫຍ່​ຊຶ່ງ​ຊາວ​ນີ​ໄຟ​ຜູ້ຄົນ​ຂອງ​ຂ້າພະເຈົ້າ​ໄດ້​ເຮັດ​ໄປ, ພວກ​ເຂົາ​ຈຶ່ງ​ເລີ່ມ​ຕົ້ນອວດ​ອ້າງ​ໃນ​ພະລັງ​ຂອງ​ຕົນ​ເອງ, ແລະ ເລີ່ມ​ສາບານ​ຕໍ່​ສະຫວັນ​ວ່າ ພວກ​ເຂົາ​ຈະ​ແກ້​ແຄ້ນ​ດ້ວຍ​ຕົນ​ເອງ ເພື່ອ​ເລືອດ​ຂອງ​ພີ່ນ້ອງ​ຂອງ​ພວກ​ເຂົາ​ຜູ້​ທີ່​ຖືກ​ສັດຕູ​ຂອງ​ພວກ​ເຂົາ​ຂ້າ​ຕາຍ."},{"vNo":"10 ","txt":"ແລະ ພວກ​ເຂົາ​ໄດ້​ສາບານ​ໂດຍ​ອ້າງ​ເຖິງ​ສະ​ຫັວນ, ແລະ ໂດຍ​ອ້າງ​ເຖິງ​ພຣະ​ທີ່​ນັ່ງ​ຂອງ​ພຣະ​ເຈົ້າ​ນຳ​ອີກ, ວ່າ​ພວກ​ເຂົາ​ຈະ​ຂຶ້ນ​ໄປ​ສູ້​ຮົບ​ກັບ​ສັດຕູ​ຂອງ​ພວກ​ເຂົາ, ແລະ ຈະ​ທຳລາຍ​ພວກ​ເຂົາ​ໃຫ້​ສູນ​ສິ້ນ​ໄປ​ຈາກ​ແຜ່ນດິນ."},{"vNo":"11 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື​ຂ້າພະເຈົ້າມໍ​ມອນໄດ້​ປະຕິເສດ​ເດັດຂາດ​ນັບ​ແຕ່​ເວລາ​ນັ້ນ​ໄປ​ວ່າ ຂ້າພະເຈົ້າ​ຈະ​ບໍ່​ເປັນ​ຜູ້​ບັງຄັບ​ບັນຊາ ແລະ ເປັນ​ຜູ້ນຳ​ຂອງ​ຜູ້ຄົນພວກ​ນີ້, ເພາະຄວາມ​ຊົ່ວ​ຮ້າຍ ແລະ ຄວາມ​ໜ້າ​ກຽດ​ຊັງ​ຂອງ​ພວກ​ເຂົາ."},{"vNo":"12 ","txt":"ຈົ່ງ​ເບິ່ງ, ຂ້າພະເຈົ້າ​ໄດ້​ນຳພາ​ພວກ​ເຂົາ​ຫລາຍ​ເທື່ອ​ມາ​ແລ້ວ​ໂດຍ​ບໍ່​ໄດ້​ຄິດ​ຄຳ​ນຶງ​ເຖິງ​ຄວາມ​ຊົ່ວ​ຮ້າຍ​ຂອງ​ພວກ​ເຂົາ ແລະ ໄດ້​ຮັກ​ພວກ​ເຂົາ​ດ້ວຍ​ສຸດ​ໃຈ​ຂອງ​ຂ້າພະເຈົ້າ, ຕາມ​ຄວາມ​ຮັກ​ຂອງ​ພຣະ​ເຈົ້າ​ຊຶ່ງ​ມີ​ຢູ່​ໃນ​ຂ້າພະເຈົ້າ; ແລະ ຈິດ​ວິນ​ຍານ​ຂອງ​ຂ້າພະເຈົ້າ​ທຸ້ມເທ​ອອກ​ມາ​ໃນ​ຄຳ​ອະທິຖານ​ຫາ​ພຣະ​ເຈົ້າ​ຂອງ​ຂ້າ​ພະເຈົ້າ​ຕະຫລອດ​ທັງ​ວັນ​ເພື່ອ​ພວກ​ເຂົາ; ແຕ່​ປານ​ນັ້ນ ພວກ​ເຂົາ​ກໍ​ຍັງ​ບໍ່​ມີ​ສັດທາ, ຍ້ອນ​ວ່າ​ຄວາມ​ແຂງ​ກະດ້າງ​ຂອງ​ໃຈ​ຂອງ​ພວກ​ເຂົາ."},{"vNo":"13 ","txt":"ແລະ ສາມ​ເທື່ອ​ທີ່ຂ້າພະເຈົ້າ​ໄດ້​ປົດ​ປ່ອຍ​ພວກ​ເຂົາ​ອອກ​ຈາກ​ກຳມື​ຂອງ​ສັດຕູ​ຂອງ​ພວກ​ເຂົາ, ແຕ່​ພວກ​ເຂົາ​ກໍ​ຍັງ​ບໍ່​ໄດ້​ກັບ​ໃຈ​ຈາກ​ບາບ​ຂອງ​ພວກ​ເຂົາ​ເລີຍ."},{"vNo":"14 ","txt":"ແລະ ເວລາ​ພວກ​ເຂົາ​ສາບານ​ໂດຍ​ອ້າງ​ເຖິງ​ທຸກ​ສິ່ງ​ທຸກ​ຢ່າງ​ທີ່​ພຣະ​ຜູ້ເປັນເຈົ້າ ແລະ ພຣະ​ຜູ້​ຊ່ອຍ​ໃຫ້​ລອດ ພຣະ​ເຢ​ຊູ​ຄຣິດ​ຂອງ​ພວກ​ເຮົາ​ຊົງ​ຫ້າມ, ວ່າ​ພວກ​ເຂົາ​ຈະ​ຂຶ້ນ​ໄປ​ຫາ​ສັດຕູ​ເພື່ອ​ສູ້​ຮົບ ແລະ ແກ້ແຄ້ນ​ດ້ວຍ​ຕົນ​ເອງ ແທນ​ເລືອດ​ຂອງ​ພີ່ນ້ອງ​ຂອງ​ພວກ​ເຂົາ, ຈົ່ງ​ເບິ່ງ ສຸລະ​ສຽງ​ຂອງ​ພຣະຜູ້ເປັນເຈົ້າ​ໄດ້​ມາ​ຫາ​ຂ້າພະເຈົ້າ, ມີ​ຄວາມ​ວ່າ:"},{"vNo":"15 ","txt":"ການ​ແກ້ແຄ້ນ​ເປັນ​ຂອງ​ເຮົາ, ແລະ ເຮົາ​ຈະ​ຕອບ​ໂຕ້​ໃຫ້; ແລະ ເປັນ​ຍ້ອນ​ວ່າ​ຜູ້ຄົນພວກນີ້​ບໍ່​ໄດ້​ກັບ​ໃຈ​ຫລັງ​ຈາກ​ທີ່​ເຮົາ​ໄດ້​ປົດ​ປ່ອຍ​ພວກ​ເຂົາ, ຈົ່ງ​ເບິ່ງ, ພວກ​ເຂົາ​ຈະ​ຖືກ​ທຳລາຍ​ໃຫ້​ສູນ​ສິ້ນ​ໄປ​ອອກ​ຈາກ​ຜືນ​ແຜ່ນດິນ​ໂລກ."},{"vNo":"16 ","txt":"ແລະ ເຫດການ​ໄດ້​ບັງເກີດ​ຂຶ້ນ​ຄື ຂ້າພະເຈົ້າ​ໄດ້​ປະຕິເສດ​ຢ່າງ​ເດັດຂາດ​ວ່າ ຂ້າພະເຈົ້າ​ຈະ​ບໍ່​ຂຶ້ນ​ໄປ​ສູ້​ຮົບ​ກັບ​ສັດຕູ​ຂອງ​ຂ້າພະເຈົ້າ; ແລະ ຂ້າພະເຈົ້າ​ໄດ້​ເຮັດ​ຕາມ​ຄຳ​ບັນຊາ​ຂອງ​ພຣະຜູ້ເປັນເຈົ້າ; ແລະ ຂ້າພະເຈົ້າ​ໄດ້​ຢືນ​ເປັນ​ພະຍານ​ເປັນ​ຄົນ​ກາງ ເພື່ອ​ສະແດງ​ແກ່​ໂລກ​ເຖິງ​ສິ່ງ​ທີ່​ຂ້າພະເຈົ້າ​ໄດ້​ເຫັນ ແລະ ໄດ້​ຍິນ​ມາ​ຕາມ​ການ​ປະກົດ​ຂອງ​ພຣະ​ວິນ​ຍານ ຊຶ່ງ​ໄດ້​ໃຫ້​ຫລັກ​ຖານ​ກ່ຽວ​ກັບ​ສິ່ງ​ທີ່​ຈະ​ມາ​ເຖິງ."},{"vNo":"17 ","txt":"ດັ່ງນັ້ນ ຂ້າພະເຈົ້າ​ຈຶ່ງ​ຂຽນ​ຫາ​ທ່ານ​ຜູ້​ເປັນ​ຄົນ​ຕ່າງ​ຊາດ, ແລະ ຫາ​ທ່ານ​ຜູ້​ເປັນ​ເຊື້ອສາຍ​ອິດ​ສະ​ຣາ​ເອນ​ນຳ​ອີກ, ເມື່ອ​ເຖິງ​ເວລາ​ທີ່​ວຽກ​ງານ​ຈະ​ເລີ່ມ​ຕົ້ນ, ວ່າ​ທ່ານ​ຈະ​ຕຽມ​ພ້ອມ​ເພື່ອ​ກັບ​ຄືນ​ໄປ​ຫາ​ແຜ່ນດິນ​ມູນ​ມໍລະດົກ​ຂອງ​ທ່ານ;"},{"vNo":"18 ","txt":"ແທ້​ຈິງ​ແລ້ວ, ຈົ່ງ​ເບິ່ງ, ຂ້າພະເຈົ້າ​ຂຽນ​ຫາ​ທີ່​ສຸດ​ຂອງ​ແຜ່ນດິນ​ໂລກ; ແທ້​ຈິງ​ແລ້ວ, ຂຽນ​ຫາ​ທ່ານ​ຜູ້​ເປັນ​ສິບ​ສອງ​ເຜົ່າ​ຂອງ​ອິດ​ສະ​ຣາ​ເອນ, ຜູ້​ທີ່​ຈະ​ໄດ້​ຮັບ​ການ​ຕັດສິນ​ຕາມ​ວຽກ​ງານ​ຂອງ​ທ່ານ​ໂດຍ​ຄົນ​ສິບ​ສອງ​ເຜົ່າ ຊຶ່ງ​ພຣະ​ເຢ​ຊູ​ໄດ້​ເລືອກ​ໄວ້​ໃຫ້​ເປັນ​ສານຸສິດ​ຂອງ​ພຣະ​ອົງ​ໃນ​ແຜ່ນ​ດິນ​ເຢຣູ​ຊາເລັມ."},{"vNo":"19 ","txt":"ແລະ ຂ້າພະເຈົ້າ​ໄດ້​ຂຽນ​ຫາ​ຜູ້​ທີ່​ເຫລືອ​ຢູ່​ຂອງ​ຜູ້ຄົນ​ພວກ​ນີ້​ອີກ, ຜູ້​ທີ່​ຈະ​ຮັບ​ການ​ຕັດສິນ​ໂດຍ​ຄົນ​ສິບ​ສອງ​ຄົນ ຜູ້​ທີ່​ພຣະ​ເຢ​ຊູ​ໄດ້​ເລືອກ​ໄວ້​ໃນ​ແຜ່ນດິນ​ນີ້; ແລະ ພວກ​ເຂົາ​ກໍ​ຈະ​ໄດ້​ຮັບ​ການ​ຕັດສິນ​ຈາກ​ຄົນ​ສິບ​ສອງ​ຄົນ ຊຶ່ງ​ພຣະ​ເຢ​ຊູ​ໄດ້​ເລືອກ​ໄວ້​ໃນ​ແຜ່ນດິນ​ເຢຣູ​ຊາເລັມ​ນຳ​ອີກ."},{"vNo":"20 ","txt":"ແລະ ພຣະ​ວິນ​ຍານ​ໄດ້​ສະແດງ​ສິ່ງ​ເຫລົ່າ​ນີ້​ແກ່​ຂ້າພະເຈົ້າ; ດັ່ງນັ້ນ ຂ້າ​ພະເຈົ້າ​ຈຶ່ງ​ຂຽນ​ຫາ​ທ່ານ​ທຸກ​ຄົນ. ແລະ ດ້ວຍ​ເຫດ​ນີ້ ຂ້າພະເຈົ້າ​ຈຶ່ງ​ຂຽນ​ຫາ​ທ່ານ​ເພື່ອ​ທ່ານ​ຈະ​ໄດ້​ຮູ້ຈັກ​ວ່າ ທ່ານ​ທຸກ​ຄົນ​ຈະ​ຕ້ອງ​ຢືນ​ຢູ່​ຕໍ່ໜ້າ​ບັນລັງ​ຕັດສິນ​ຂອງ​ພຣະ​ຄຣິດ, ແທ້​ຈິງ​ແລ້ວ, ທຸກ​ຄົນ​ທີ່​ເປັນ​ເຊື້ອ​ສາຍ ແລະ ເປັນ​ຄອບຄົວ​ມະນຸດ​ຂອງ​ອາ​ດາມ; ແລະ​ວ່າ​ທຸກ​ຄົນ​ຈະ​ຕ້ອງ​ຢືນ​ຮັບ​ການ​ຕັດສິນ​ຕາມ​ຜົນງານ​ຂອງ​ທ່ານ, ບໍ່​ວ່າ​ມັນ​ຈະ​ດີ ຫລື ຊົ່ວ;"},{"vNo":"21 ","txt":"ແລະ ເພື່ອ​ທ່ານ​ຈະ​ໄດ້​ເຊື່ອ​ໃນ​ພຣະ​ກິດ​ຕິ​ຄຸນ​ຂອງ​ພຣະ​ເຢ​ຊູ​ຄຣິດ, ຊຶ່ງ​ທ່ານ​ຈະ​ມີ​ມັນ​ຢູ່​ໃນ​ບັນດາ​ພວກ​ທ່ານ; ແລະ ເພື່ອ​ວ່າ​ຊາວ​ຢິວ ຜູ້​ຄົນ​ແຫ່ງ​ພັນທະ​ສັນຍາ​ຂອງ​ພຣະຜູ້ເປັນເຈົ້າຈະ​ໄດ້​ມີ​ພະ​ຍານ​ອື່ນ​ອີກ​ນອກ​ຈາກ​ພຣະ​ອົງ ຜູ້​ທີ່​ພວກ​ເຂົາ​ໄດ້​ເຫັນ ແລະ ໄດ້​ຍິນ, ວ່າ​ພຣະ​ເຢ​ຊູຜູ້​ທີ່​ພວກ​ເຂົາ​ຂ້າ, ຄື​ພຣະ​ຄຣິດ​ອົງ​ນັ້ນ ແລະ ພຣະ​ເຈົ້າ​ອົງ​ນັ້ນ."},{"vNo":"22 ","txt":"ແລະ ຂ້າພະເຈົ້າ​ປາ​ຖະ​ໜາ​ທີ່​ຈະ​ຊັກ​ຊວນ​ທ່ານ​ທັງຫລາຍ​ທີ່​ສຸດ​ຂອງ​ແຜ່ນດິນ​ໂລກ​ໃຫ້​ກັບ​ໃຈ ແລະ ຕຽມ​ຕົວ​ເພື່ອ​ຢືນ​ຢູ່​ຕໍ່ໜ້າ​ບັນລັງ​ພິພາກສາ​ຂອງ​ພຣະ​ຄຣິດ."}]}