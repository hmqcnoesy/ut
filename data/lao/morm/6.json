{"heading":"ຊາວ​ນີ​ໄຟ​ໄດ້​ເຕົ້າ​ໂຮມ​ກັນ​ທີ່​ແຜ່ນດິນ​ຄູ​ໂມ​ຣາ​ສຳລັບ​ການ​ສູ້​ຮົບ​ຄັ້ງສຸດ​ທ້າຍ—ມໍ​ມອນ​ເຊື່ອງ​ແຜ່ນ​ຈາລຶກ​ສັກສິດ​ໄວ້​ໃນ​ເນີນ​ພູ​ຄູ​ໂມ​ຣາ—ຊາວ​ເລ​ມັນ​ໄດ້​ຮັບ​ໄຊ​ຊະ​ນະ, ແລະ ປະຊາຊາດ​ນີ​ໄຟ​ຖືກ​ທຳ​ລາຍ​ໄປ—ຫລາຍ​ຮ້ອຍ​ພັນ​ຄົນ​ຖືກ​ຂ້າ​ຕາຍ​ດ້ວຍ​ດາບ. ປະມານ ຄ.ສ. 385.","prevAbbr":"morm","prevNo":5,"nextAbbr":"morm","nextNo":7,"chapterTitle":"ມໍ​ມອນ ໖","verses":[{"vNo":"1 ","txt":"ແລະ ບັດ​ນີ້ຂ້າພະ​ເຈົ້າ​ໄດ້​ເຮັດ​ບັນທຶກ​ກ່ຽວ​ກັບ​ຄວາມ​ພິນາດ​ຂອງ​ຊາວ​ນີ​ໄຟຜູ້​ຄົນ​ຂອງ​ຂ້າພະ​ເຈົ້າສຳ​ເລັດ​ແລ້ວ. ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ໄດ້​ເດີນ​ທັບ​ໄປ​ກ່ອນ​ໜ້າ​ຊາວ​ເລ​ມັນ."},{"vNo":"2 ","txt":"ແລະ ຂ້າພະ​ເຈົ້າມໍ​ມອນ​ໄດ້​ຂຽນ​ສານ​ເຖິງ​ກະສັດ​ຂອງ​ຊາວ​ເລ​ມັນ, ແລະ ໄດ້​ຂໍ​ຮ້ອງ​ໃຫ້​ເພິ່ນ​ໃຫ້​ໂອກາດ​ແກ່​ພວກ​ເຮົາ ເພື່ອ​ພວກ​ເຮົາ​ຈະ​ໄດ້​ມາເຕົ້າ​ໂຮມ​ຜູ້ຄົນ​ຂອງ​ພວກ​ເຮົາ​ໃຫ້​ໄປ​ຫາ​ແຜ່ນດິນ​ຄູ​ໂມ​ຣາ​ໃກ້​ກັບ​ເນີນ​ພູ​ມີ​ຊື່​ວ່າ​ ຄູ​ໂມ​ຣາ, ແລະ ບ່ອນ​ນັ້ນພວກ​ເຮົາ​ຈະ​ຕໍ່ສູ້​ກັບ​ພວກ​ເຂົາ​ໄດ້."},{"vNo":"3 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ກະສັດ​ຂອງ​ຊາວ​ເລ​ມັນ​ໄດ້​ຍິນ​ຍອມ​ຕາມ​ຄຳ​ຂໍ​ຮ້ອງ​ຂອງ​ຂ້າພະ​ເຈົ້າ."},{"vNo":"4 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຮົາ​ໄດ້​ເດີນ​ທັບ​ໄປ​ເຖິງ​ແຜ່ນດິນ​ຄູ​ໂມ​ຣາ, ແລະ ພວກ​ເຮົາ​ໄດ້​ຕັ້ງ​ຜ້າ​ເຕັ້ນ​ຢູ່​ອ້ອມ​ເນີນ​ພູ​ຄູ​ໂມ​ຣາ; ແລະ ມັນ​ເປັນ​ບ່ອນ​ທີ່​ມີ​ແມ່ນ້ຳ​ໃຫຍ່, ແລະ ມີ​ແມ່ນ້ຳຫລາຍ​ສາຍ ແລະ ມີ​ຫ້ວຍ​ນ້ຳຢູ່​ຢ່າງ​ຫລວງຫລາຍ; ແລະ ບ່ອນ​ນີ້​ພວກ​ເຮົາ​ມີ​ຄວາມ​ຫວັງ​ທີ່​ຈະ​ໄດ້​ປຽບ​ຊາວ​ເລ​ມັນ."},{"vNo":"5 ","txt":"ແລະ ເມື່ອ​ສາມ​ຮ້ອຍ​ແປດ​ສິບ​ສີ່​ປີຜ່ານ​ໄປ, ພວກ​ເຮົາ​ໄດ້​ເຕົ້າ​ໂຮມ​ຜູ້ຄົນ​ຂອງ​ພວກ​ເຮົາ​ທີ່​ເຫລືອ​ຢູ່​ທັງ​ໝົດ​ມາ​ຫາ​ແຜ່ນດິນ​ຄູ​ໂມ​ຣາ."},{"vNo":"6 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ເມື່ອ​ພວກ​ເຮົາ​ໄດ້​ເຕົ້າ​ໂຮມ​ຜູ້ຄົນ​ຂອງ​ພວກ​ເຮົາ​ທັງ​ໝົດ​ເຂົ້າ​ເປັນ​ກຸ່ມ​ດຽວ​ກັນ​ທີ່​ແຜ່ນດິນ​ຄູ​ໂມ​ຣາ​ແລ້ວ, ຈົ່ງ​ເບິ່ງ​ຂ້າພະ​ເຈົ້າ​ມໍ​ມອນ​ເລີ່ມ​ເຖົ້າ​ແກ່​ລົງ; ແລະ ໂດຍ​ທີ່​ຮູ້ຈັກ​ວ່າ ມັນ​ຈະ​ເປັນ​ການ​ຕໍ່ສູ້​ຄັ້ງສຸດ​ທ້າຍ​ຂອງ​ຜູ້ຄົນ​ຂອງ​ຂ້າພະ​ເຈົ້າ, ແລະ ໂດຍ​ທີ່​ໄດ້​ຮັບ​ບັນຊາ​ຈາກ​ພຣະຜູ້​ເປັນ​ເຈົ້າວ່າ ຂ້າພະ​ເຈົ້າບໍ່​ຄວນ​ປ່ອຍ​ໃຫ້​ບັນທຶກ​ສັກ​ສິດ ຊຶ່ງບັນພະ​ບຸດ​ລຸດຂອງ​ພວກ​ເຮົາ​ມອບ​ໃຫ້​ຕໍ່ໆ​ກັນ​ມາ​ຕົກ​ຢູ່​ໃນ​ກຳມື​ຂອງ​ຊາວ​ເລ​ມັນ, (ເພາະວ່າ​ຊາວ​ເລ​ມັນ​ຈະ​ທຳລາຍ​ມັນ) ດັ່ງນັ້ນ ຂ້າພະ​ເຈົ້າຈຶ່ງ​ເຮັດ​ບັນທຶກ​ນີ້​ຈາກ​ແຜ່ນ​ຈາລຶກ​ຂອງ​ນີ​ໄຟ, ແລະ ເຊື່ອງ​ບັນທຶກ​ທັງ​ໝົດ ຊຶ່ງຂ້າພະ​ເຈົ້າ​ໄດ້​ຮັບ​ມອບ​ໝາຍ​ມາ​ໂດຍ​ພຣະຫັດ​ຂອງ​ພຣະຜູ້​ເປັນ​ເຈົ້າ​ໄວ້​ໃນ​ເນີນ​ພູ​ຄູ​ໂມ​ຣາ, ຍົກ​ເວັ້ນ​ແຕ່​ແຜ່ນ​ຈາລຶກ​ສ່ວນ​ໜ້ອຍໜຶ່ງ ຊຶ່ງຂ້າພະ​ເຈົ້າ​ໄດ້​ມອບ​ມັນໃຫ້​ແກ່​ໂມ​ໂຣ​ໄນ​ລູກ​ຊາຍ​ຂອງ​ຂ້າພະ​ເຈົ້າ."},{"vNo":"7 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຜູ້ຄົນ​ຂອງ​ຂ້າພະ​ເຈົ້າ, ພ້ອມ​ດ້ວຍ​ເມຍ​ຂອງ​ພວກ​ເຂົາ ແລະ ລູກ​ຂອງ​ພວກ​ເຂົາ, ໄດ້​ຫລຽວ​ເຫັນ​ກອງທັບ​ຂອງ​ຊາວ​ເລ​ມັນ​ກຳລັງ​ມຸ້ງ​ໜ້າ​ມາ​ຫາ​ພວກ​ເຂົາ; ແລະ ດ້ວຍ​ຄວາມ​ຢ້ານ​ກົວ​ຕໍ່​ຄວາມ​ຕາຍອັນ​ເປັນຕາ​ຢ້ານ ຊຶ່ງມີ​ຢູ່​ເຕັມ​ອົກ​ຂອງ​ຄົນ​ຊົ່ວທຸກ​ຄົນ, ພວກ​ເຂົາ​ໄດ້​ຄອຍ​ຕ້ອນຮັບ​ພວກ​ນັ້ນຢູ່."},{"vNo":"8 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຂົາ​ໄດ້​ຍົກ​ທັບ​ມາ​ສູ້​ຮົບ​ກັບ​ພວກ​ເຮົາ, ແລະ ທຸກ​ຄົນ​ກໍ​ເຕັມ​ໄປ​ດ້ວຍ​ຄວາມ​ຢ້ານ​ກົວ​ທີ່​ສຸດ ເພາະ​ຄວາມ​ຫລວງຫລາຍ​ຂອງ​ຈຳນວນ​ຄົນ​ຂອງ​ພວກ​ເຂົາ."},{"vNo":"9 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ພວກ​ເຂົາ​ໄດ້​ເຂົ້າມາ​ໂຈມ​ຕີ​ຜູ້ຄົນ​ຂອງ​ຂ້າພະ​ເຈົ້າດ້ວຍ​ດາບ, ແລະ ດ້ວຍ​ທະນູ, ແລະ ດ້ວຍ​ລູກ​ທະນູ, ແລະ ດ້ວຍ​ຂວານ, ແລະ ດ້ວຍ​ອາວຸດແຫ່ງ​ສົງຄາມ​ທຸກ​ຊະ​ນິດ."},{"vNo":"10 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ຄົນ​ຂອງ​ຂ້າພະ​ເຈົ້າ​ໄດ້​ຖືກ​ໂຄ່ນ​ລົງ, ແທ້​ຈິງ​ແລ້ວ, ແມ່ນ​ແຕ່​ຫລາຍ​ສິບ​ພັນຄົນ​ຂອງ​ຂ້າພະ​ເຈົ້າ​ຊຶ່ງຢູ່​ກັບ​ຂ້າພະ​ເຈົ້າ, ແລະ ຂ້າພະ​ເຈົ້າ​ໄດ້​ຮັບ​ບາດ​ເຈັບຢູ່​ທ່າມກາງ​ພວກ​ເຂົາ; ແລະ ພວກ​ເຂົາໄດ້​ຜ່ານ​ຂ້າ​ພະ​ເຈົ້າ​ໄປ​ ຄື​ພວກ​ເຂົາ​ບໍ່​ໄດ້​ເຮັດ​ໃຫ້​ຊີວິດ​ຂອງ​ຂ້າພະ​ເຈົ້າສິ້ນ​ສຸດ​ລົງ."},{"vNo":"11 ","txt":"ແລະ ເມື່ອ​ພວກ​ເຂົາ​ໄດ້​ຜ່ານ​ໄປ ແລະ ໄດ້​ໂຄ່ນ​ຜູ້​ຄົນ​ຂອງ​ຂ້າພະ​ເຈົ້າ​ລົງ​ຈົນ​ໝົດ​ແລ້ວ ນອກ​ຈາກ​ພວກ​ເຮົາ​ຊາວ​ສີ່​ຄົນ​ເທົ່າ​ນັ້ນ (ຊຶ່ງ​ໃນ​ບັນດາ​ຄົນ​ເຫລົ່າ​ນີ້ມີ​ໂມ​ໂຣ​ໄນ​ລູກ​ຊາຍ​ຂອງ​ຂ້າພະ​ເຈົ້າ) ແລະ ໂດຍ​ການ​ລອດ​ຊີວິດ​ຈາກ​ພວກ​ທີ່​ຕາຍ​ຂອງ​ຜູ້​ຄົນ​ຂອງ​ພວກ​ເຮົາ, ໃນ​ມື້​ໃໝ່​ມາ, ຫລັງ​ຈາກ​ຊາວ​ເລ​ມັນ​ກັບ​ໄປ​ຄ້າຍ​ຂອງ​ພວກ​ເຂົາ, ຈາກ​ຈອມ​ເນີນ​ພູ​ຄູ​ໂມ​ຣາ, ພວກ​ເຮົາ​ໄດ້​ເຫັນ​ຜູ້​ຄົນ​ຂອງ​ຂ້າພະ​ເຈົ້າ​ສິບ​ພັນຄົນ​ທີ່​ຂ້າພະ​ເຈົ້ານຳ​ໜ້າ​ໄປ​ຖືກ​ໂຄ່ນ​ລົງຈົນ​ໝົດ."},{"vNo":"12 ","txt":"ແລະ ພວກ​ເຮົາ​ກໍ​ໄດ້​ເຫັນ​ສົບ​ຂອງ​ສິບ​ພັນ​ຄົນ​ຊຶ່ງ​ໂມ​ໂຣ​ໄນ​ລູກ​ຊາຍ​ຂອງ​ຂ້າພະ​ເຈົ້ານຳພາ​ໄປ​ອີກ."},{"vNo":"13 ","txt":"ແລະ ຈົ່ງ​ເບິ່ງ, ສິບ​ພັນຄົນຂອງ​ກິດ​ກິດ​ໂດ​ນາ​ກໍລົ້ມຕາຍ​ຢູ່, ແລະ ລາວ​ກໍຢູ່​ໃນ​ທ່າມກາງ​ພວກ​ເຂົາ​ນັ້ນ."},{"vNo":"14 ","txt":"ແລະ ເລ​ມາ​ກໍ​ໄດ້​ລົ້ມຕາຍ​ຢູ່​ກັບ​ສິບ​ພັນ​ຄົນ​ຂອງ​ລາວ; ແລະ ກິນ​ການ​ກໍ​ໄດ້​ລົ້ມຕາຍ​ຢູ່​ກັບ​ສິບ​ພັນ​ຄົນ​ຂອງ​ລາວ; ແລະ ລິມ​ຮາ​ກໍ​ໄດ້​ລົ້ມຕາຍ​ຢູ່​ກັບ​ສິບ​ພັນຄົນ​ຂອງ​ລາວ; ແລະ ເຈນີອຳ​ກໍ​ໄດ້​ລົ້ມຕາຍ​ຢູ່​ກັບ​ສິບ​ພັນ​ຄົນ​ຂອງ​ລາວ; ພ້ອມ​ທັງ​ຄູ​ມະ​ໄນ​ຮາ, ແລະ ໂມ​ໂຣ​ໄນ​ຮາ, ແລະ ອານ​ທິ​ໂອ​ນຳ, ແລະ ຊິບລຳ, ແລະ ເຊມ, ແລະ ຈອດ, ຕ່າງກໍ​ໄດ້​ລົ້ມຕາຍ​ຢູ່​ກັບ​ສິບ​ພັນ​ຄົນຂອງ​ຕົນ."},{"vNo":"15 ","txt":"ແລະ ເຫດການ​ໄດ້​ບັງ​ເກີດ​ຂຶ້ນ​ຄື ມີ​ຫົວໜ້າ​ທະຫານ​ຄົນ​ອື່ນ​ອີກ​ສິບ​ຄົນ​ທີ່​ໄດ້​ລົ້ມຕາຍ​ດ້ວຍ​ອາວຸດ​ແຫ່ງ​ສົງຄາມ​ຢູ່​ກັບ​ສິບ​ພັນຄົນ​ຂອງ​ຕົນ; ແທ້​ຈິງ​ແລ້ວ, ຜູ້ຄົນ​ຂອງ​ຂ້າພະ​ເຈົ້າທັງ​ໝົດ​ໄດ້​ຖືກ​ຂ້າ​ຕາຍ​ຈົນ​ໝົດ, ຍົກ​ເວັ້ນ​ແຕ່​ຊາວ​ສີ່​ຄົນ​ທີ່ຢູ່​ກັບ​ຂ້າພະ​ເຈົ້ານີ້, ແລະ ບໍ່​ເທົ່າ​ໃດ​ຄົນທີ່​ໜີ​ໄປ​ຫາ​ແຜ່ນດິນ​ທາງ​ໃຕ້, ແລະ ບໍ່​ເທົ່າ​ໃດ​ຄົນ​ທີ່​ແຕກ​ໄປ​ຫາ​ຊາວ​ເລ​ມັນ; ແລະ ເນື້ອໜັງ, ແລະ ກະດູກ, ແລະ ເລືອດ​ຂອງ​ພວກ​ເຂົາ​ເຕັມ​ຊະຊາຍ​ຢູ່​ຕາ​ມຜືນ​ແຜ່ນດິນ​ຖືກ​ຖິ້ມ​ໃຫ້​ເປື່ອຍ​ເນົ່າ​ຢູ່​ໃນ​ແຜ່ນດິນ​ດ້ວຍ​ນ້ຳມື​ຂອງ​ຄົນ​ທີ່​ຂ້າ​ພວກ​ເຂົາ, ແລະ ຖືກ​ປ່ອຍ​ໃຫ້​ສະຫລາຍ​ໄປ ແລະ ກັບ​ໄປ​ຫາ​ແຜ່ນດິນ​ແມ່​ຂອງ​ພວກ​ເຂົາ."},{"vNo":"16 ","txt":"ແລະ ຈິດ​ວິນ​ຍານ​ຂອງ​ຂ້າພະ​ເຈົ້າ​ເປັນ​ທຸກ, ດ້ວຍ​ຄວາມ​ເຈັບ​ປວດ​ຍ້ອນ​ການ​ຕາຍ​ຂອງ​ຜູ້ຄົນ​ຂອງ​ຂ້າພະ​ເຈົ້າ, ແລະ ຂ້າ​ພະ​ເຈົ້າ​ໄດ້​ຮ້ອງ​ອອກ​ມາ​ວ່າ:"},{"vNo":"17 ","txt":"ໂອ້ ທ່ານຜູ້​ສວຍ​ງາມ, ທ່ານອອກ​ໄປ​ຈາກ​ທາງ​ຂອງ​ພຣະຜູ້​ເປັນ​ເຈົ້າ​ໄດ້​ແນວ​ໃດ! ໂອ້ ທ່ານຜູ້​ສວຍ​ງາມ, ທ່ານບໍ່​ຍອມ​ຮັບ​ພຣະ​ເຢຊູ​ອົງ​ນັ້ນ​ໄດ້​ແນວ​ໃດ, ຜູ້​ຢືນ​ວາ​ແຂນ​ຕ້ອນຮັບ​ທ່ານຢູ່!"},{"vNo":"18 ","txt":"ຈົ່ງ​ເບິ່ງ, ຖ້າ​ຫາກ​ທ່ານ​ບໍ່​ໄດ້​ເຮັດ​ເຊັ່ນ​ນີ້, ທ່ານ​ກໍ​ຈະ​ບໍ່​ລົ້ມ​ຕາຍ. ແຕ່​ຈົ່ງ​ເບິ່ງ, ທ່ານ​ໄດ້​ລົ້ມ​ຕາຍ​ໄປ, ແລະ ຂ້າພະ​ເຈົ້າ​ໂສກ​ເສົ້າ​ເພາະ​ການ​ສູນ​ເສຍ​ທ່ານ."},{"vNo":"19 ","txt":"ໂອ້ ທ່ານຜູ້​ເປັນ​ລູກ​ຊາຍ ແລະ ລູກ​ສາວ​ທີ່​ສວຍ​ງາມ, ທ່ານຜູ້​ເປັນ​ພໍ່ ແລະ ແມ່, ທ່ານຜູ້​ເປັນສາມີ ແລະ ພັນ​ລະ​ຍາ, ທ່ານຜູ້​ສວຍ​ງາມ, ເປັນ​ໄປ​ໄດ້​ແນວ​ໃດ​ທີ່​ທ່ານມາລົ້ມຕາຍ​ໄປ​ແບບ​ນີ້!"},{"vNo":"20 ","txt":"ແຕ່​ຈົ່ງ​ເບິ່ງ, ທ່ານ​ໄດ້​ຈາກ​ໄປ​ແລ້ວ, ແລະ ຄວາມ​ເສົ້າສະຫລົດ​ໃຈ​ຂອງ​ຂ້າພະ​ເຈົ້າບໍ່​ສາມາດ​ນຳ​ທ່ານກັບ​ຄືນ​ມາ​ໄດ້."},{"vNo":"21 ","txt":"ແລະ ມື້ນັ້ນຈະ​ມາ​ຮອດ​ໃນ​ບໍ່​ຊ້າ​ນີ້ ຊຶ່ງຮ່າງກາຍ​ທີ່​ເປັນ​ມະ​ຕະຂອງ​ທ່ານຈະ​ຕ້ອງ​ສວມ​ຄວາມ​ເປັນ​ອະ​ມະຕະ ແລະ ຮ່າງກາຍ​ຊຶ່ງກຳລັງ​ເນົ່າ​ເປື່ອຍ​ຢູ່​ນີ້​ຈະ​ກັບ​ເປັນ​ຮ່າງກາຍ​ທີ່​ເນົ່າ​ເປື່ອຍ​ບໍ່​ໄດ້​ໃນ​ບໍ່​ຊ້າ; ແລະ ເມື່ອນັ້ນ​ທ່ານຈະ​ຕ້ອງ​ຢືນ​ຢູ່​ຕໍ່ໜ້າ​ບັນລັງ​ພິພາກສາ​ຂອງ​ພຣະ​ຄຣິດ, ເພື່ອ​ຮັບ​ການ​ພິພາກສາ​ຕາມ​ວຽກ​ງານ​ຂອງ​ທ່ານ; ແລະ ຖ້າ​ຫາກ​ເປັນ​ໄປ​ວ່າ​ທ່ານເປັນ​ຄົນ​ຊອບ​ທຳ, ເມື່ອນັ້ນ​ທ່ານຈະ​ໄດ້​ຮັບ​ພອນ​ດັ່ງ​ບັນພະບຸລຸດ​ຂອງ​ທ່ານຜູ້​ຈາກ​ໄປ​ກ່ອນ​ທ່ານ."},{"vNo":"22 ","txt":"ໂອ້ ຖ້າ​ທ່ານ​ໄດ້ກັບ​ໃຈ​ກ່ອນ​ຄວາມ​ພິນາດ​ອັນ​ໃຫຍ່​ຫລວງນີ້​ໄດ້​ມາ​ເຖິງ​ທ່ານ. ແຕ່​ຈົ່ງ​ເບິ່ງ, ທ່ານໄດ້​ຈາກ​ໄປ​ແລ້ວ, ແລະ ພຣະ​ບິດາ, ແທ້​ຈິງ​ແລ້ວ, ພຣະ​ບິດາ​ຜູ້​ສະຖິດ​ນິລັນດອນ​ແຫ່ງ​ສະຫວັນ​ຮູ້​ເຖິງ​ສະ​ພາບ​ຂອງ​ທ່ານ; ແລະ ພຣະ​ອົງ​ກະທຳ​ກັບ​ທ່ານ​ຕາມ​ຄວາມ​ຍຸດ​ຕິ​ທຳ ແລະ ຕາມ​ຄວາມ​ເມດ​ຕາ​ຂອງ​ພຣະ​ອົງ."}]}