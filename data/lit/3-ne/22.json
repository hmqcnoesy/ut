{"heading":"Paskutinėmis dienomis bus įsteigta Sionė ir jos kuolai, ir Izraelis bus surinktas gailestingai ir švelniai. Jie triumfuos. Palyginkite su Izaijo 54. Apie 34 m. po Kristaus gim.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 Nefio knyga 22","verses":[{"vNo":"1 ","txt":"Ir tada įvyks tai, kas parašyta: Giedok, o nevaisingoji, tu, kuri negimdei; pratrūk giedojimu ir garsiai šauk tu, kuri nekentėjai gimdymo skausmų; nes daugiau yra apleistosios vaikų, negu ištekėjusios žmonos, – sako Viešpats."},{"vNo":"2 ","txt":"Išplėsk savo palapinės vietą ir tegul jie ištempia tavo buveinių uždangalus; netaupyk, pailgink virves ir sustiprink kuolus;"},{"vNo":"3 ","txt":"nes tu pratrūksi dešinėje ir kairėje, ir tavo sėkla paveldės kitataučius ir apgyvens tuščius miestus."},{"vNo":"4 ","txt":"Nebijok, nes nebūsi sugėdinta; ir nebūsi niekinama, nes tau nereikės gėdintis; nes tu užmirši jaunystės gėdą ir nebeprisiminsi savo jaunystės negarbės, ir daugiau nebeprisiminsi savo našlystės negarbės."},{"vNo":"5 ","txt":"Nes tavo sutvėrėjas, tavo vyras – Pulkų Viešpats yra jo vardas; ir tavo Išpirkėjas, Izraelio Šventasis – visos žemės Dievas – taip jis bus pavadintas."},{"vNo":"6 ","txt":"Nes Viešpats pašaukė tave, kaip paliktą ir dvasioje liūdinčią moterį ir jaunystės žmoną, kada tu buvai atmesta, – sako tavo Dievas."},{"vNo":"7 ","txt":"Trumpai akimirkai aš palikau tave, bet su didžiais pasigailėjimais aš surinksiu tave."},{"vNo":"8 ","txt":"Truputėlį rūstaudamas aš paslėpiau savo veidą nuo tavęs akimirkai, bet su nesibaigiančiu maloningumu aš pasigailėsiu tavęs, – sako Viešpats, tavo Išpirkėjas."},{"vNo":"9 ","txt":"Nes man tai – Nojaus vandenys, nes kaip aš prisiekiau, kad Nojaus vandenys nebeužeis ant žemės, taip aš prisiekiau, kad neberūstausiu ant tavęs."},{"vNo":"10 ","txt":"Nes kalnai pasitrauks, ir kalvos bus perkeltos, bet mano maloningumas nebepasitrauks nuo tavęs, nė mano taikos sandora nebus panaikinta, – sako Viešpats, kuris gaili tavęs."},{"vNo":"11 ","txt":"O tu, suspaustoji, audrų blaškyta ir nepaguosta! Štai, aš padengsiu tavo akmenis žėrinčiomis spalvomis ir apdaigstysiu tavo pamatus safyrais."},{"vNo":"12 ","txt":"Aš tavo langus padarysiu iš agatų ir tavo vartus iš rubinų, ir visas tavo sienas iš brangių akmenų."},{"vNo":"13 ","txt":"Ir visi tavo vaikai bus Viešpaties mokomi; ir didelė bus tavo vaikų ramybė."},{"vNo":"14 ","txt":"Ir tu būsi įtvirtinta teisume; būsi toli nuo priespaudos, nes nebijosi, ir nuo siaubo, nes jis nepriartės prie tavęs."},{"vNo":"15 ","txt":"Štai, jie iš tiesų susirinks prieš tave ne mano valia; kas tik susirinks prieš tave, kris dėl tavęs."},{"vNo":"16 ","txt":"Štai, aš sukūriau kalvį, kuris įpučia anglis žaizdre ir kuris pasidaro įrankį savo darbui; ir aš sukūriau niokotoją, kad niokotų."},{"vNo":"17 ","txt":"Joks ginklas, padarytas prieš tave, nebus sėkmingas; ir kiekvieną liežuvį, kuris burnos prieš tave teisme, tu apkaltinsi. Tai yra Viešpaties tarnų paveldas ir jų teisumas yra iš manęs, – sako Viešpats."}]}