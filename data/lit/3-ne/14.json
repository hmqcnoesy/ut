{"heading":"Jėzus įsako: neteiskite, prašykite Dievą, saugokitės netikrų pranašų. Jis pažada išgelbėjimą tiems, kurie vykdo Tėvo valią. Palyginkite Mato 7. Apie 34 m. po Kristaus gim.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nefio knyga 14","verses":[{"vNo":"1 ","txt":"Ir dabar, buvo taip, kad, pasakęs šiuos žodžius, Jėzus vėl atsisuko į minią ir vėl atvėrė savo burną jiems, sakydamas: Iš tiesų, iš tiesų sakau jums: neteiskite, kad nebūtumėte teisiami."},{"vNo":"2 ","txt":"Nes kokiu teismu teisiate, tokiu ir jūs būsite teisiami; ir kokiu saiku seikite, tokiu ir jums bus atseikėta."},{"vNo":"3 ","txt":"Ir kodėl matai krislelį, kuris tavo brolio akyje, bet nepastebi rąsto savo akyje?"},{"vNo":"4 ","txt":"Arba kaip gali sakyti savo broliui: Leisk man išimti krislelį iš tavo akies, – o štai tavo akyje – rąstas?"},{"vNo":"5 ","txt":"Veidmainy, pirma išmesk rąstą iš savo paties akies; o tada aiškiai matysi, kaip išmesti krislelį iš savo brolio akies."},{"vNo":"6 ","txt":"Neduokite to, kas šventa, šunims ir nebarstykite savo perlų kiaulėms, kad kartais kojomis jų nesutryptų, ir neatsigręžtų ir jūsų pačių nesudraskytų."},{"vNo":"7 ","txt":"Prašykite, ir jums bus duota; ieškokite, ir rasite, belskite, ir bus jums atidaryta."},{"vNo":"8 ","txt":"Nes kiekvienas, kuris prašo, gauna; ir kuris ieško, randa; ir tam, kuris beldžiasi, bus atidaryta."},{"vNo":"9 ","txt":"Arba kuris iš jūsų, jeigu jo sūnus prašys duonos, duos jam akmenį?"},{"vNo":"10 ","txt":"Arba jeigu jis prašys žuvies, argi duos jam gyvatę?"},{"vNo":"11 ","txt":"Jei tad jūs, būdami pikti, žinote, kaip savo vaikams duoti gerų dovanų, tai kaip juo labiau jūsų Tėvas, kuris yra danguje, duos gerų dalykų tiems, kurie jį prašo?"},{"vNo":"12 ","txt":"Todėl visa, ko norite, kad žmonės jums darytų, lygiai taip jūs jiems darykite, nes tai įstatymas ir pranašai."},{"vNo":"13 ","txt":"Įeikite pro ankštus vartus; nes erdvūs yra vartai ir platus kelias, kurie veda į pražūtį, ir daug yra tų, kurie pro juos įeina;"},{"vNo":"14 ","txt":"nes ankšti yra vartai ir siauras kelias, kurie veda į gyvenimą, ir nedaug yra tų, kurie juos randa."},{"vNo":"15 ","txt":"Saugokitės netikrų pranašų, kurie ateina pas jus avies kailyje, bet viduje yra plėšrūs vilkai."},{"vNo":"16 ","txt":"Jūs pažinsite juos iš jų vaisių. Argi kas skina vynuoges nuo erškėčių arba figas nuo usnių?"},{"vNo":"17 ","txt":"Lygiai taip kiekvienas geras medis veda gerą vaisių; bet sugedęs medis veda piktą vaisių."},{"vNo":"18 ","txt":"Geras medis negali vesti pikto vaisiaus, nė sugedęs medis vesti gero vaisiaus."},{"vNo":"19 ","txt":"Kiekvienas medis, kuris neveda gero vaisiaus, nukertamas ir įmetamas į ugnį."},{"vNo":"20 ","txt":"Taigi iš jų vaisių juos pažinsite."},{"vNo":"21 ","txt":"Ne kiekvienas, kuris man sako: Viešpatie, Viešpatie, įeis į dangaus karalystę, bet tas, kuris vykdo valią mano Tėvo, kuris yra danguje."},{"vNo":"22 ","txt":"Daugelis sakys man tą dieną: Viešpatie, Viešpatie, argi mes nepranašavome tavo vardu ir tavo vardu neišvarinėjome velnių, ir tavo vardu nepadarėme daug nuostabių darbų?"},{"vNo":"23 ","txt":"Ir tada aš jiems pareikšiu: Aš niekuomet jūsų nepažinojau; šalin nuo manęs, jūs, darantieji nedorybę."},{"vNo":"24 ","txt":"Todėl kiekvieną, kuris klauso šitų mano žodžių ir juos vykdo, aš prilyginsiu išmintingam vyrui, kuris pasistatė savo namą ant uolos."},{"vNo":"25 ","txt":"Ir prapliupo liūtys ir potvyniai užėjo, ir vėjai pūtė ir daužėsi į tą namą; ir jis nesugriuvo, nes buvo pastatytas ant uolos."},{"vNo":"26 ","txt":"Ir kiekvienas, kuris girdi šituos mano žodžius ir jų nevykdo, bus prilygintas kvailam vyrui, kuris pasistatė savo namą ant smėlio."},{"vNo":"27 ","txt":"Ir prapliupo liūtys ir potvyniai užėjo, ir vėjai pūtė ir daužėsi į tą namą; ir jis sugriuvo, ir smarkus buvo jo griuvimas."}]}