{"heading":"Daug netikrų bažnyčių bus pastatyta paskutinėmis dienomis. Jos mokys klaidingų, tuščių ir kvailų doktrinų. Dėl netikrų mokytojų atsimetimas plis. Velnias siautės žmonių širdyse. Jis mokys visokių klaidingų doktrinų. Apie 559–545 m. prieš Kristaus gim.","prevAbbr":"2-ne","prevNo":27,"nextAbbr":"2-ne","nextNo":29,"chapterTitle":"2 Nefio knyga 28","verses":[{"vNo":"1 ","txt":"Ir dabar štai, mano broliai, aš jums kalbėjau pagal tai, kaip mane vertė Dvasia; todėl žinau, kad visa tai būtinai įvyks."},{"vNo":"2 ","txt":"Ir tai, kas bus išrašyta iš knygos, bus didžiai vertinga žmonių vaikams ir ypač mūsų sėklai, kuri yra Izraelio namų likutis."},{"vNo":"3 ","txt":"Nes ateis ta diena, kada bažnyčios, kurios pastatytos ne Viešpačiui, viena kitai sakys: Štai, aš, aš esu Viešpaties; ir kitos sakys: Aš, aš esu Viešpaties; ir taip sakys kiekvienas, kuris yra pastatęs bažnyčias ne Viešpačiui."},{"vNo":"4 ","txt":"Ir jie ginčysis vienas su kitu; ir jų kunigai ginčysis vienas su kitu, ir jie mokys savo mokytumu ir neigs Šventąją Dvasią, kuri duoda, ką kalbėti."},{"vNo":"5 ","txt":"Ir jie neigia Dievo galią, Izraelio Šventąjį; ir sako žmonėms: Klausykitės mūsų ir įsiklausykite į mūsų priesakus; nes štai, nėra jokio Dievo šiandien, nes Viešpats ir Išpirkėjas padarė savo darbą ir atidavė savo galią žmonėms."},{"vNo":"6 ","txt":"Štai, įsiklausykite į mano priesaką; jei jie sakys, kad čia yra stebuklas, padarytas Viešpaties ranka, netikėkite tuo; nes šią dieną jis nėra stebuklų Dievas; jis padarė savo darbą."},{"vNo":"7 ","txt":"Taip, ir bus daug tokių, kurie sakys: Valgyk, gerk ir linksminkis, nes rytoj mirsime; ir viskas mums bus gerai."},{"vNo":"8 ","txt":"Ir taip pat bus daug tokių, kurie sakys: Valgyk, gerk ir linksminkis; tačiau bijok Dievo – jis išteisins darant tik nedaug nuodėmių; taip, pameluok truputį, pasinaudok kitu dėl jo žodžių, kask duobę savo artimui; tame nėra nieko blogo; ir daryk visa tai, nes rytoj mirsime; o jei bus taip, kad būsime kalti, Dievas įkirs mums kelis rėžius ir galiausiai būsime išgelbėti Dievo karalystėje."},{"vNo":"9 ","txt":"Taip, ir bus daug tokių, kurie taip mokys klaidingų ir tuščių, ir kvailų doktrinų ir bus pasipūtę savo širdyse, ir stengsis giliai paslėpti savo planus nuo Viešpaties; ir jų darbai bus patamsyje."},{"vNo":"10 ","txt":"Ir šventųjų kraujas šauks nuo žemės prieš juos."},{"vNo":"11 ","txt":"Taip, jie visi nuklydo nuo kelio, sugedo."},{"vNo":"12 ","txt":"Dėl išdidumo ir dėl netikrų mokytojų, ir klaidingos doktrinos jų bažnyčios sugedo, ir jų bažnyčios pasiaukštino; dėl išdidumo jos išpuiko."},{"vNo":"13 ","txt":"Jie plėšia vargšus dėl savo puikių šventovių; jie plėšia vargšus dėl savo puikių rūbų; ir persekioja romųjį ir vargšą širdimi, kadangi dėl savo išdidumo jie išpuiko."},{"vNo":"14 ","txt":"Jie vilki kietus sprandus ir pakeltas galvas; taip, ir dėl išdidumo, ir nelabumo, ir bjaurumų, ir paleistuvysčių jie visi nuklydo, išskyrus nedaugelį, kurie yra nuolankūs Kristaus pasekėjai; tačiau jie vedami taip, kad daugeliu atvejų klysta, nes mokomi pagal žmonių priesakus."},{"vNo":"15 ","txt":"O išmintingieji ir mokytieji, ir turtingieji, kurie pasipūtę dėl savo širdžių išdidumo, ir visi tie, kas skelbia klaidingas doktrinas, ir visi, kurie paleistuvauja ir iškraipo Viešpaties tiesų kelią, vargas, vargas, vargas tebūna jiems, sako Viešpats, visagalis Dievas, nes jie bus numesti į pragarą!"},{"vNo":"16 ","txt":"Vargas tiems, kas pavaro teisųjį kaip niekam tinkamą ir burnoja prieš tai, kas gera, ir sako, kad tai nieko verta! Nes ateis diena, kada Viešpats Dievas greitai aplankys žemės gyventojus; ir tą dieną, kada jie bus visiškai pribrendę nedorybe, jie pražus."},{"vNo":"17 ","txt":"Bet štai, jei žemės gyventojai atgailaus dėl savo nelabumo ir bjaurumų, jie nebus sunaikinti, – sako Pulkų Viešpats."},{"vNo":"18 ","txt":"Bet štai, ta didžiulė ir pasibjaurėtina bažnyčia, visos žemės paleistuvė, turi griūti žemėn, ir smarkus bus jos griuvimas."},{"vNo":"19 ","txt":"Nes velnio karalystė turi būti sudrebinta, ir tie, kas jai priklauso, būtinai turi būti paakinti atgailauti, arba velnias sugriebs juos savo amžinosiomis grandinėmis, jie bus sukurstyti pykčiui ir pražus;"},{"vNo":"20 ","txt":"Nes štai, tą dieną jis siautės žmonių vaikų širdyse ir kurstys juos pykčiui prieš tai, kas gera."},{"vNo":"21 ","txt":"O kitus jis nuramins ir nuliūliuos juos į kūnišką saugumą, kad jie sakys: Viskas gerai Sionėje; taip, Sionė klesti, viskas gerai, – ir taip velnias apgauna jų sielas ir atsargiai nusiveda juos į pragarą."},{"vNo":"22 ","txt":"O štai kitus jis nusiveda meilikaudamas ir sako jiems, kad pragaro nėra; ir sako: Aš ne velnias, nes tokio nėra, – ir taip jis kužda į jų ausis, kol sugriebia juos savo baisiomis grandinėmis, iš kurių nėra išsivadavimo."},{"vNo":"23 ","txt":"Taip, jie sugriebiami mirties ir pragaro; ir mirtis, ir pragaras, ir velnias, ir visi, kuriuos jie sučiupo, turi stoti priešais Dievo sostą ir būti teisiami pagal savo darbus; iš ten jie turi eiti į jiems paruoštą vietą, būtent ugnies ir sieros ežerą, kuris yra begalinė kankynė."},{"vNo":"24 ","txt":"Todėl vargas tam, kuris atsipalaidavęs Sionėje!"},{"vNo":"25 ","txt":"Vargas tam, kuris šaukia: Viskas gerai!"},{"vNo":"26 ","txt":"Taip, vargas tam, kas klausosi žmonių priesakų ir neigia Dievo galią ir Šventosios Dvasios dovaną!"},{"vNo":"27 ","txt":"Taip, vargas tam, kas sako: Mes gavome ir mums daugiau nereikia!"},{"vNo":"28 ","txt":"Ir galiausiai, vargas visiems tiems, kas dreba ir pyksta dėl Dievo tiesos! Nes štai, tas, kas pastatytas ant uolos, priima ją su džiaugsmu; o tas, kas pastatytas ant smėlio pagrindo, dreba, kad tik negriūtų."},{"vNo":"29 ","txt":"Vargas bus tam, kuris sakys: Mes esame gavę Dievo žodį, ir mums nereikia daugiau Dievo žodžio, nes turime pakankamai!"},{"vNo":"30 ","txt":"Nes štai, taip sako Viešpats Dievas: Aš duosiu žmonių vaikams eilutę po eilutės, priesaką po priesako, čia truputį ir ten truputį; ir palaiminti tie, kas įsiklauso į mano priesakus ir atsuka ausį mano patarimui, nes jie išmoks išminties; nes tam, kas priima, aš duosiu daugiau; o iš tų, kas sakys: Mes turime pakankamai, – iš jų bus atimta netgi tai, ką jie turi."},{"vNo":"31 ","txt":"Prakeiktas tas, kas pasitiki žmogumi, arba pasikliauna kūnu, arba klauso žmonių priesakų, nebent jų priesakai būtų duoti Šventosios Dvasios galia."},{"vNo":"32 ","txt":"Vargas bus kitataučiams! – sako Pulkų Viešpats Dievas. – Nes nors aš tiesiu savo ranką į juos diena iš dienos, jie išsižadės manęs; tačiau aš būsiu jiems gailestingas, – sako Viešpats Dievas, – jei jie atgailaus ir ateis pas mane; nes mano ranka ištiesta ištisą dieną, – sako Pulkų Viešpats Dievas."}]}