{"heading":"Viešpaties vynuogynas (Izraelis) bus nuniokotas, o jo žmonės išsklaidyti. Kai jie bus atsimetę ir išsklaidyti, juos ištiks vargai. Viešpats iškels vėliavą ir surinks Izraelį. Palyginkite su Izaijo 5. Apie 559–545 m. prieš Kristaus gim.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nefio knyga 15","verses":[{"vNo":"1 ","txt":"Ir tada aš giedosiu savo mylimajam savo mylimojo giesmę apie jo vynuogyną. Mano mylimasis turi vynuogyną labai derlingoje kalvoje."},{"vNo":"2 ","txt":"Ir jis aptvėrė jį ir išrinko jo akmenis, ir apsodino jį geriausiais vynmedžiais, ir jo viduryje pastatė bokštą, ir taip pat jame padarė vyno spaustuvą; ir tikėjosi, kad jis ves vynuoges, o jis vedė laukines vynuoges."},{"vNo":"3 ","txt":"Ir dabar, o Jeruzalės gyventojai ir Judo vyrai, meldžiu, išspręskite bylą tarp manęs ir mano vynuogyno."},{"vNo":"4 ","txt":"Kas dar galėjo būti padaryta mano vynuogynui, ko nepadariau jame? Taigi, kada tikėjausi, kad ves vynuoges, jis vedė laukines vynuoges."},{"vNo":"5 ","txt":"Ir dabar štai; aš pasakysiu, ką padarysiu savo vynuogynui – aš nugriausiu jo gyvatvorę ir jis bus nuganytas; ir nugriausiu jo sieną ir jis bus sutryptas."},{"vNo":"6 ","txt":"Ir aš apleisiu jį; jis nebus nei genimas, nei apkasamas; bet užžels usnys ir erškėčiai; taip pat įsakysiu debesims, kad nelytų ant jo."},{"vNo":"7 ","txt":"Nes Pulkų Viešpaties vynuogynas yra Izraelio namai, ir Judo žmonės – jo pasigėrėtinas sodinukas; jis ieškojo teisybės, ir štai engimas; teisumo – bet štai verksmas."},{"vNo":"8 ","txt":"Vargas tiems, kas jungia namą prie namo, kol nebelieka vietos, kad jie vieni būtų patalpinti žemės vidury!"},{"vNo":"9 ","txt":"Mano ausims pasakė Pulkų Viešpats: Iš tiesų daug namų bus tušti, ir galingi bei gražūs miestai bus be gyventojų."},{"vNo":"10 ","txt":"Taip, dešimt akrų vynuogyno teduos vieną batą, ir homeras sėklos teduos efą."},{"vNo":"11 ","txt":"Vargas tiems, kas pakyla anksti ryte, kad ieškotų stipraus gėrimo, kas tęsia iki nakties, ir kuriuos uždega vynas!"},{"vNo":"12 ","txt":"Ir arfa ir liutnia, tamburinas ir fleita, ir vynas jų puotose; bet jie nepaiso Viešpaties darbo ir neapmąsto jo rankų darbų."},{"vNo":"13 ","txt":"Todėl mano žmonės išėjo vergijon, kadangi jie neturi pažinimo; ir jų kilmingi vyrai išbadėję, ir jų liaudis išdžiovinta troškulio."},{"vNo":"14 ","txt":"Todėl pragaras prasiplėtė ir be galo plačiai atvėrė savo nasrus; ir jų šlovė, ir jų daugybė, ir jų iškilmingumas, ir tas, kuris džiaugiasi, nugarmės į jį."},{"vNo":"15 ","txt":"Ir prastas žmogus bus pargriautas, ir galingas žmogus bus pažemintas, ir išpuikėlių akys bus pažemintos."},{"vNo":"16 ","txt":"Bet Pulkų Viešpats teisingumu bus išaukštintas, ir Dievas, kuris yra šventas, teisumu bus pašventintas."},{"vNo":"17 ","txt":"Tada ėriukai maitinsis kaip įprasta, o ištuštėjusiose penimų rubuilių vietose ganysis svetimi."},{"vNo":"18 ","txt":"Vargas tiems, kas traukia nedorybę tuštybės virvėmis ir nuodėmę lyg vežimo lynu."},{"vNo":"19 ","txt":"Kurie sako: Tegu jis paskuba, paspartina savo darbą, kad mes galėtume tai matyti; ir tegul Izraelio Šventojo patarimas priartėja ir ateina, kad galėtume tai pažinti."},{"vNo":"20 ","txt":"Vargas tiems, kas vadina blogį gėriu ir gėrį blogiu, kas pateikia tamsą kaip šviesą ir šviesą kaip tamsą, kas pateikia kartumą kaip saldumą ir saldumą kaip kartumą!"},{"vNo":"21 ","txt":"Vargas išmintingiems savo pačių akyse ir protingiesiems savo pačių manymu!"},{"vNo":"22 ","txt":"Vargas galingiems gerti vyną ir vyrams, drūtiems maišyti stiprų gėrimą;"},{"vNo":"23 ","txt":"kurie išteisina nedorėlį už atlyginimą ir atima iš teisiojo teisumą!"},{"vNo":"24 ","txt":"Todėl kaip ugnis praryja ražieną ir liepsna suryja šiaudus, taip jų šaknis bus puvena, ir jų žiedai pakils kaip dulkės; kadangi jie atmetė Pulkų Viešpaties įsakymą ir paniekino Izraelio Šventojo žodį."},{"vNo":"25 ","txt":"Todėl Viešpaties pyktis užsidegė prieš jo žmones, ir jis ištiesė savo ranką prieš juos ir juos sutriuškino; ir kalvos drebėjo, ir jų lavonai buvo suplėšyti vidury gatvių. Dėl viso to jo pyktis nenugręžtas, bet jo ranka vis dar ištiesta."},{"vNo":"26 ","txt":"Ir jis iškels vėliavą tautoms tolybėse, ir sušnypš tiems žemės pakraščiuose; ir štai, jie atskubės greitai; nė vienas iš jų nepavargs ir nesuklups."},{"vNo":"27 ","txt":"Niekas nesnaus ir nemiegos; nei jų strėnų diržas neatsileis, nei jų batų dirželis nenutrūks;"},{"vNo":"28 ","txt":"jų strėlės bus aštrios ir visi jų lankai įtempti, ir jų arklių kanopos bus laikomos kaip titnagas, ir jų ratai kaip viesulas, jų riaumojimas kaip liūto."},{"vNo":"29 ","txt":"Jie riaumos kaip jauni liūtai; taip, jie riaumos ir nutvers grobį, ir nusineš saugūs, ir niekas negelbės."},{"vNo":"30 ","txt":"Ir tą dieną jie riaumos prieš juos kaip riaumojimas jūros; ir pažvelgę į žemę išvys tamsą ir sielvartą, ir užtemusią šviesą jos danguose."}]}