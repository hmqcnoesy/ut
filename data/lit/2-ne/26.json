{"heading":"Kristus tarnaus nefitams. Nefis numato savo žmonių sunaikinimą. Jie kalbės iš dulkių. Kitataučiai kurs netikras bažnyčias ir slaptas sąjungas. Viešpats draudžia žmonėms piktnaudžiauti kunigavimu. Apie 559–545 m. prieš Kristaus gim.","prevAbbr":"2-ne","prevNo":25,"nextAbbr":"2-ne","nextNo":27,"chapterTitle":"2 Nefio knyga 26","verses":[{"vNo":"1 ","txt":"Ir po to, kai Kristus prisikels iš mirusiųjų, jis parodys save jums, mano vaikai ir mano mylimi broliai; ir žodžiai, kuriuos jis pasakys jums, bus įstatymas, kurio laikysitės."},{"vNo":"2 ","txt":"Nes štai, sakau jums, kad aš mačiau, jog daug kartų praeis ir bus dideli karai ir kovos tarp mano žmonių."},{"vNo":"3 ","txt":"Ir po to, kai Mesijas ateis, mano žmonėms bus duoti jo gimimo ir taip pat jo mirties ir prisikėlimo ženklai; ir didi ir baisi ta diena bus nelabiems, nes jie pražus; ir jie pražus dėl to, kad išmeta lauk pranašus ir šventuosius ir muša juos akmenimis, ir žudo juos; todėl šventųjų kraujo šauksmas kils nuo žemės pas Dievą prieš juos."},{"vNo":"4 ","txt":"Todėl visus tuos, kas išdidūs ir elgiasi nedorai, diena, kuri ateina, sudegins, – sako Pulkų Viešpats, – nes jie bus kaip ražiena."},{"vNo":"5 ","txt":"Ir tie, kas žudo pranašus ir šventuosius, – žemės gelmės praris juos, – sako Pulkų Viešpats. – Ir kalnai užgrius juos, ir viesulai nuneš juos, ir pastatai kris ant jų ir sutraiškys juos į gabalus, ir sumals juos į miltus."},{"vNo":"6 ","txt":"Ir aplankys juos griaustiniai ir žaibai, ir žemės drebėjimai, ir visokie sunaikinimai, nes Viešpaties pykčio ugnis užsidegs prieš juos, ir jie bus kaip ražiena, ir diena, kuri ateina, suris juos, – sako Pulkų Viešpats."},{"vNo":"7 ","txt":"O mano sielos skausmas ir gėla dėl nužudytųjų iš mano žmonių netekties! Nes aš, Nefis, mačiau tai, ir tai baigia suryti mane Viešpaties akivaizdoje; bet aš turiu šaukti savo Dievui: Teisingi tavo keliai!"},{"vNo":"8 ","txt":"Bet štai teisieji, kurie klauso pranašų žodžių ir jų nežudo, bet, nepaisydami visų persekiojimų, tvirtai žiūri ateitin į Kristų, laukdami nurodytų ženklų – štai, jie yra tie, kurie nepražus."},{"vNo":"9 ","txt":"Bet Teisumo Sūnus pasirodys jiems; ir jis išgydys juos, ir jie turės ramybę su juo, kol trys kartos praeis, ir daugelis iš ketvirtosios kartos bus praėję teisume."},{"vNo":"10 ","txt":"Ir kai tai įvyks, greitas sunaikinimas ateis mano žmonėms; nes nepaisant mano sielos skausmų, aš tai mačiau; todėl žinau, kad tai įvyks; ir jie parduoda save už nieką; nes kaip atpildą už savo išdidumą ir savo kvailumą jie pjaus sunaikinimą; kadangi pasidavė velniui ir pasirinko tamsos darbus vietoj šviesos, todėl jie turi eiti į pragarą."},{"vNo":"11 ","txt":"Nes Viešpaties Dvasia ne visuomet plūksis su žmogumi. Ir kai Dvasia nustoja plūktis su žmogumi, tada ateina greitas sunaikinimas, ir tai liūdina mano sielą."},{"vNo":"12 ","txt":"Ir kaip aš kalbėjau apie žydų įtikinimą, kad Jėzus yra pats Kristus, būtina ir kitataučius įtikinti, kad Jėzus yra Kristus, Amžinasis Dievas;"},{"vNo":"13 ","txt":"ir kad jis apreiškia save visiems tiems, kas juo tiki, Šventosios Dvasios galia; taip, kiekvienai tautai, giminei, liežuviui ir liaudžiai, darydamas galingus stebuklus, ženklus ir nuostabius darbus tarp žmonių vaikų sulig jų tikėjimu."},{"vNo":"14 ","txt":"Bet štai, aš pranašauju jums apie paskutines dienas; apie dienas, kada Viešpats Dievas išneš tai žmonių vaikams."},{"vNo":"15 ","txt":"Po to, kai mano sėkla ir mano brolių sėkla nusiris į netikėjimą ir bus sutriuškinta kitataučių; taip, po to, kai Viešpats Dievas apguls juos aplinkui ir apsiaus juos pylimu, ir iškels fortus prieš juos; ir po to, kai jie bus nuversti žemyn į dulkes, netgi kad jų nebebus, vis tiek teisiųjų žodžiai bus užrašyti, ir ištikimųjų maldos bus išgirstos, ir visi, kas nusirito į netikėjimą, nebus užmiršti."},{"vNo":"16 ","txt":"Nes tie, kas bus sunaikinti, kalbės jiems iš žemės, ir jų kalba bus žemai iš dulkių, ir jų balsas bus kaip to, kuris turi pažįstamą dvasią; nes Viešpats Dievas duos jam galią šnibždėti apie juos, lyg tai būtų iš žemės; ir jų kalba šnibždės iš dulkių."},{"vNo":"17 ","txt":"Nes taip sako Viešpats Dievas: Jie užrašys tai, kas bus padaryta tarp jų, ir tai bus užrašyta ir užantspauduota knygoje, ir tie, kas nusirito į netikėjimą, to neturės, nes jie siekia sunaikinti Dievo dalykus."},{"vNo":"18 ","txt":"Todėl jie bus sunaikinti lygiai taip pat greitai, kaip buvo sunaikinti anie; ir jų siaubūnų minia bus kaip pelai, kurie išnyksta, – taip sako Viešpats Dievas, – taip, tai įvyks akimirksniu, ūmai."},{"vNo":"19 ","txt":"Ir bus taip, kad tie, kurie nusirito į netikėjimą, bus sutriuškinti kitataučių ranka."},{"vNo":"20 ","txt":"Ir kitataučiai aukštinasi dėl savo akių išdidumo ir jie suklupo dėl jų suklupimo kliūties didumo, todėl jie pasistatė daug bažnyčių; nepaisant to, jie niekina Dievo galią ir stebuklus ir skelbia sau savo pačių išmintį ir savo pačių mokslą, kad galėtų gauti pelną ir grūsti ant vargšų veido."},{"vNo":"21 ","txt":"Ir pastatyta daug bažnyčių, kurios kelia pavydus, vaidus ir piktumus."},{"vNo":"22 ","txt":"Ir taip pat yra slaptos sąjungos, lygiai kaip senovės laikais, kaip velnio sąjungos, nes jis yra viso to kūrėjas; taip, žmogžudystės ir tamsos darbų įkūrėjas; taip, ir jis veda juos už kaklo linine virvele, kol suriša juos amžiams savo stipriomis virvėmis."},{"vNo":"23 ","txt":"Nes štai, mano mylimi broliai, aš sakau jums, kad Viešpats Dievas nesidarbuoja tamsoje."},{"vNo":"24 ","txt":"Jis nedaro nieko, kas nebūtų naudinga pasauliui; nes jis myli pasaulį, netgi tiek, kad guldo savo paties gyvybę, kad galėtų traukti visus žmones pas save. Todėl jis niekam neįsako neragauti jo išgelbėjimo."},{"vNo":"25 ","txt":"Štai, ar jis šaukia kuriam nors, sakydamas: Eikite nuo manęs? Štai, sakau jums: ne; bet jis sako: Ateikite pas mane visi jūs, žemės pakraščiai, pirkite pieną ir medų be pinigų ir be kainos."},{"vNo":"26 ","txt":"Štai, argi jis įsakė kam nors išeiti iš sinagogų, arba iš garbinimo namų? Štai, sakau jums: ne."},{"vNo":"27 ","txt":"Ar jis įsakė kam nors neragauti jo išgelbėjimo? Štai sakau jums: ne; bet davė tai nemokamai visiems žmonėms; ir savo žmonėms įsakė įtikinti visus žmones atgailauti."},{"vNo":"28 ","txt":"Štai, ar Viešpats įsakė kuriam nors neragauti jo gerumo? Štai, sakau jums: ne; bet visi žmonės yra privilegijuoti, kaip vienas, taip ir kitas, ir niekam neuždrausta."},{"vNo":"29 ","txt":"Jis įsako, kad nebūtų jokio piktnaudžiavimo kunigavimu; nes štai, piktnaudžiavimas kunigavimu yra tai, kad žmonės pamokslauja ir iškelia save šviesa pasauliui, kad gautų pasaulio gyrių ir pelną; bet jie nesiekia Sionės gerovės."},{"vNo":"30 ","txt":"Štai, Viešpats tai uždraudė; todėl Viešpats Dievas davė įsakymą, kad visi žmonės turėtų tikrosios meilės, kuri yra tyra meilė. Ir jeigu jie neturės tikrosios meilės, jie bus niekas. Todėl, jeigu jie turės tikrosios meilės, jie neleis darbininkui Sionėje pražūti."},{"vNo":"31 ","txt":"Bet darbininkas Sionėje dirbs dėl Sionės; nes jeigu dirbs dėl pinigų, jie pražus."},{"vNo":"32 ","txt":"Ir dar Viešpats Dievas įsakė žmonėms nežudyti žmonių; nemeluoti; nevogti; nevartoti Viešpaties, savo Dievo, vardo tuščiai; nepavydėti, nerodyti piktumo; nesiginčyti vienas su kitu; nepaleistuvauti; ir nieko panašaus nedaryti; nes kas tai daro, pražus."},{"vNo":"33 ","txt":"Nes nė viena iš šių nedorybių neateina iš Viešpaties; nes jis daro tai, kas yra gera visiems žmonių vaikams; ir jis nedaro nieko, kas yra neaišku žmonių vaikams; ir jis kviečia juos visus ateiti pas jį ir ragauti jo gerumo; ir neatstumia nė vieno, kas ateina pas jį: juodo ar balto, vergo ar laisvojo, vyro ar moters; ir prisimena pagonį; ir Dievui visi yra vienodi, tiek žydas, tiek ir kitatautis."}]}