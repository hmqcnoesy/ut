{"heading":"Paskutinėmis dienomis Viešpats paguos Sionę ir surinks Izraelį. Išpirktieji ateis į Sionę didžiai džiūgaudami. Palyginkite su Izaijo 51 ir 52:1–2. Apie 559–545 m. prieš Kristaus gim.","prevAbbr":"2-ne","prevNo":7,"nextAbbr":"2-ne","nextNo":9,"chapterTitle":"2 Nefio knyga 8","verses":[{"vNo":"1 ","txt":"Klausykit manęs jūs, kurie sekate paskui teisumą. Pažvelkite į uolą, iš kur esate iškirsti, ir į duobės skylę, iš kur esate iškasti."},{"vNo":"2 ","txt":"Pažvelkite į Abraomą, savo tėvą, ir į Sarą, tą, kuri pagimdė jus; nes aš pašaukiau jį vieną ir palaiminau."},{"vNo":"3 ","txt":"Nes Viešpats paguos Sionę, jis paguos visas jos nuniokotas vietas; ir jis padarys jos tyrus kaip Edeną ir jos dykumą kaip Viešpaties sodą. Džiaugsmas ir linksmybė bus joje, dėkojimas ir melodijos balsas."},{"vNo":"4 ","txt":"Klausykit manęs, mano žmonės; ir atsukite ausį į mane, o mano tauta; nes įstatymas išeis iš manęs, ir savo teisingumą aš padarysiu šviesa žmonėms."},{"vNo":"5 ","txt":"Mano teisumas arti; mano išgelbėjimas pasklido, ir mano ranka teis žmones. Salos lauks manęs ir jos pasikliaus mano ranka."},{"vNo":"6 ","txt":"Pakelkite savo akis į dangus ir pažvelkite į žemę apačioje; nes dangūs pranyks kaip dūmas ir žemė pasens kaip apdaras; ir tie, kas gyvena joje, mirs panašiai. Bet mano išgelbėjimas bus per amžius, ir mano teisumas nebus panaikintas."},{"vNo":"7 ","txt":"Klausykitės manęs jūs, kurie pažįstate teisumą, žmonės, kurių širdyje užrašiau savo įstatymą, nebijokite žmonių smerkimo, nebijokite jų užgauliojimų."},{"vNo":"8 ","txt":"Nes kandis suės juos kaip apdarą, ir kirminas grauš juos kaip vilną. Bet mano teisumas bus per amžius, ir mano išgelbėjimas – iš kartos į kartą."},{"vNo":"9 ","txt":"Pabusk, pabusk! Apsirenk stiprybe, o Viešpaties ranka; pabusk kaip senovės dienomis. Argi tu nesi tas, kuris sukapojai Rahabą ir sužeidei drakoną?"},{"vNo":"10 ","txt":"Argi tu nesi tas, kuris išdžiovino jūrą, vandenis didžiosios gelmės; kuris padarė jūros gelmes keliu išpirktiesiems pereiti?"},{"vNo":"11 ","txt":"Todėl Viešpaties išpirktieji sugrįš ir giedodami ateis į Sionę; ir nesibaigiantis džiaugsmas ir šventumas bus ant jų galvų; ir juos lydės linksmybė ir džiaugsmas; sielvartas ir gedulas pasitrauks."},{"vNo":"12 ","txt":"Aš esu tas; taip, aš esu tas, kuris jus guodžia. Štai, kas esi tu, kad bijotum žmogaus, kuris mirs, ir žmogaus sūnaus, kuris bus padarytas kaip žolė,"},{"vNo":"13 ","txt":"ir užmiršti Viešpatį, savo sutvėrėją, kuris išskleidė dangus ir padėjo žemės pamatus, ir bijojai nuolat, kiekvieną dieną, dėl engėjo įtūžio, tarsi jis būtų pasiruošęs sunaikinti? Ir kurgi engėjo įtūžis?"},{"vNo":"14 ","txt":"Belaisvis tremtinys skuba, kad būtų paleistas ir kad nemirtų duobėje, ir kad jo duona nepasibaigtų."},{"vNo":"15 ","txt":"Bet aš esu Viešpats, tavo Dievas, kurio bangos riaumoja; Pulkų Viešpats yra mano vardas."},{"vNo":"16 ","txt":"Ir aš įdėjau savo žodžius į tavo burną ir pridengiau tave savo rankos šešėliu, kad galėčiau apsodinti dangus ir padėti žemės pamatus, ir tarti Sionei: Štai, tu – mano liaudis."},{"vNo":"17 ","txt":"Pabusk, pabusk, atsistok, o Jeruzale, kuri išgėrei iš Viešpaties rankos jo įtūžio taurę – tu išgėrei šiurpinančių išspaudų taurės padugnes."},{"vNo":"18 ","txt":"Ir tarp visų jos sūnų, kuriuos ji pagimdė, nėra nė vieno, kas ją vestų; nei kas ima ją už rankos, iš visų sūnų, kuriuos ji išaugino."},{"vNo":"19 ","txt":"Šie du sūnūs atėjo pas tave, kurie gailėsis tavęs – tavo nuniokojimas ir sugriovimas, badas ir kalavijas – ir kuo tave paguosiu?"},{"vNo":"20 ","txt":"Tavo sūnūs yra nualpę, išskyrus šiuodu; šie guli visose kryžkelėse; kaip laukinis bulius tinkle, jie pilni Viešpaties įtūžio, tavo Dievo papeikimo."},{"vNo":"21 ","txt":"Todėl išgirsk dabar tai, tu suspausta ir girta, bet ne nuo vyno –"},{"vNo":"22 ","txt":"taip sako Viešpats: Viešpats ir tavo Dievas užtaria savo liaudies bylą; štai, aš paėmiau iš tavo rankos šiurpulingą taurę, savo įtūžio taurės padugnes; tu daugiau jos nebegersi."},{"vNo":"23 ","txt":"Bet aš įdėsiu ją į ranką tų, kurie spaudžia tave; kurie pasakė tavo sielai: Pasilenk, kad mes pereitume per tave, – ir tu patiesei savo kūną kaip žemę ir kaip gatvę tiems, kas ėjo viršum."},{"vNo":"24 ","txt":"Pabusk, pabusk, apsirenk savo stiprybe, o Sione; apsirenk savo gražiuosius apdarus, o Jeruzale, šventasis mieste; nes nuo šiol daugiau neįeis į tave neapipjaustytasis ir nešvarusis."},{"vNo":"25 ","txt":"Nusipurtyk nuo savęs dulkes; pakilk, atsisėsk, o Jeruzale; išsilaisvink iš savo kaklo pančių, o belaisve Sionės dukra."}]}