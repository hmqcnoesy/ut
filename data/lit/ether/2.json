{"heading":"Jareditai ruošiasi kelionei į pažadėtąją žemę. Tai rinktinė žemė, kur žmonės turi tarnauti Kristui arba bus nušluoti. Viešpats tris valandas kalba Jaredo broliui. Jareditai statosi baržas. Viešpats prašo Jaredo brolį pasiūlyti, kaip apšviesti baržas.","prevAbbr":"ether","prevNo":1,"nextAbbr":"ether","nextNo":3,"chapterTitle":"Etero knyga 2","verses":[{"vNo":"1 ","txt":"Ir buvo taip, kad Jaredas, jo brolis bei jų šeimos ir taip pat Jaredo ir jo brolio draugai bei jų šeimos su savo kaimenėmis, kurias jie surinko, įvairių rūšių patinais ir patelėmis, nusileido į slėnį, esantį šiaurėje (o slėnis vadinosi Nimrodu pagal didį medžiotoją)."},{"vNo":"2 ","txt":"Ir jie taip pat pastatė spąstus ir prigaudė padangių paukščių, ir taip pat paruošė indą, kuriame gabeno su savimi vandenų žuvis."},{"vNo":"3 ","txt":"Ir jie taip pat gabenosi dezeretę, kas išvertus reiškia medunešė bitė; taigi jie gabenosi bičių spiečius ir viso to, kas buvo ant žemės veido, ir įvairių rūšių sėklų."},{"vNo":"4 ","txt":"Ir buvo taip, kad jiems nusileidus į Nimrodo slėnį, Viešpats nužengė ir kalbėjosi su Jaredo broliu; ir jis buvo debesyje, ir Jaredo brolis jo nematė."},{"vNo":"5 ","txt":"Ir buvo taip, kad Viešpats įsakė jiems eiti į tyrus, taip, į tą dalį, kurioje žmogus dar niekada nėra buvęs. Ir buvo taip, kad Viešpats ėjo jų priešaky ir kalbėjo su jais, stovėdamas debesyje, ir davė nurodymus, kur jiems keliauti."},{"vNo":"6 ","txt":"Ir buvo taip, kad jie keliavo tyruose ir pasistatė baržas, kuriose persikėlė per daugybę vandenų, nuolat vadovaujami Viešpaties rankos."},{"vNo":"7 ","txt":"Ir Viešpats neleido, kad jie apsistotų tyruose anapus jūros, bet nurodė, kad jie vyktų į pačią pažado žemę, kuri buvo rinktinė tarp visų kitų žemių, kurią Viešpats Dievas išsaugojo teisiems žmonėms."},{"vNo":"8 ","txt":"Ir savo rūstybėje jis prisiekė Jaredo broliui, kad tie, kas apgyvens šią pažado žemę, nuo to laiko ir per amžius, turės tarnauti jam – tikrajam ir vieninteliam Dievui, antraip jie bus nušluoti, kada jo rūstybės pilnatvė ištiks juos."},{"vNo":"9 ","txt":"Ir dabar, mes galime matyti Dievo įsakus, susijusius su šia žeme, kad tai yra pažado žemė; ir kiekviena tauta, kuri apgyvens ją, tarnaus Dievui, arba jie bus nušluoti, kada jo rūstybės pilnatvė ištiks juos. O jo rūstybės pilnatvė ištinka juos, kai jie yra pribrendę nedorybe."},{"vNo":"10 ","txt":"Nes štai, tai yra žemė, kuri yra rinktinė tarp visų kitų žemių; todėl tas, kuris ją apgyvens, tarnaus Dievui arba bus nušluotas; nes toks yra nesibaigiantis Dievo įsakas. Ir tik tada, kai šalies vaikai pasiekia nedorybės pilnatvę, jie yra nušluojami."},{"vNo":"11 ","txt":"Ir tai ateina jums, o jūs, kitataučiai, kad žinotumėte Dievo įsakus – kad atgailautumėte, ir nesilaikytumėte savo nedorybių, kol pasieksite nedorybės pilnatvę, kad neužsitrauktumėte Dievo rūstybės pilnatvės, kaip kad anksčiau padarė šitos žemės gyventojai."},{"vNo":"12 ","txt":"Štai tai yra rinktinė žemė, ir kiekviena tauta, kuri ją apgyvens, bus laisva nuo vergijos ir nelaisvės, ir nuo visų kitų tautų po dangumi, jeigu tik jie tarnaus šitos žemės Dievui, kuris yra Jėzus Kristus, kuris apreikštas per tai, ką parašėme."},{"vNo":"13 ","txt":"Ir dabar, aš toliau rašau savo metraštį; nes štai buvo taip, kad Viešpats atvedė Jaredą ir jo brolį net prie tos didžiosios jūros, kuri skiria žemes. Ir atėję prie jūros, jie pasistatė palapines; ir pavadino tą vietovę Moriankameru; ir jie gyveno palapinėse, ir pragyveno palapinėse ant jūros kranto ketverius metus."},{"vNo":"14 ","txt":"Ir buvo taip, kad baigiantis ketveriems metams pas Jaredo brolį vėl atėjo Viešpats ir stovėjo debesyje, ir kalbėjo su juo. Ir tris valandas Viešpats kalbėjo su Jaredo broliu ir drausmino jį, kadangi jis neprisimindavo šauktis Viešpaties vardo."},{"vNo":"15 ","txt":"Ir Jaredo brolis atgailavo dėl padaryto blogio ir šaukėsi Viešpaties vardo dėl savo brolių, kurie buvo su juo. Ir Viešpats tarė jam: Aš atleisiu tau ir tavo broliams jūsų nuodėmes; bet daugiau nebenusidėk, nes, atmink, kad mano Dvasia ne visuomet plūksis su žmogumi; todėl, jei darysi nuodėmes iki būsi visiškai pribrendęs, būsi iškirstas iš Viešpaties akivaizdos. Ir tai mano valia dėl tos žemės, kurią duosiu tau kaip paveldą; nes ši žemė bus rinktinė tarp visų kitų žemių."},{"vNo":"16 ","txt":"Ir Viešpats tarė: Imkis darbo ir pasistatyk baržas, panašias į tas, kokias statei ligi šiol. Ir buvo taip, kad Jaredo brolis ėmėsi darbo, taip pat ir jo broliai, ir pasistatė baržas pagal Viešpaties nurodymus, panašias į tas, kokias buvo statę. Ir jos buvo mažos ir plūdrios ant vandens, netgi kaip paukščiai plūdrūs ant vandens."},{"vNo":"17 ","txt":"Ir jos buvo pastatytos taip, kad buvo nepaprastai nepralaidžios, netgi taip, kad laikė vandenį kaip dubuo; ir jų dugnas buvo nepralaidus kaip dubuo; ir jų šonai buvo nepralaidūs kaip dubuo; o jų galai buvo nusmailinti; ir jų viršus buvo nepralaidus kaip dubuo; ir jų ilgis buvo kaip medžio ilgis; ir jų durys, jas uždarius, buvo nepralaidžios kaip dubuo."},{"vNo":"18 ","txt":"Ir buvo taip, kad Jaredo brolis šaukėsi Viešpaties, sakydamas: O Viešpatie, aš atlikau darbą, kurį įsakei man, ir padariau baržas taip, kaip man nurodei."},{"vNo":"19 ","txt":"Ir štai, o Viešpatie, jose nėra šviesos; kurgi mes vairuosime? Ir taip pat mes žūsime dėl to, kad jose nėra kuo kvėpuoti, išskyrus orą, kuris yra jose; taigi mes žūsime."},{"vNo":"20 ","txt":"Ir Viešpats tarė Jaredo broliui: Štai tu padarysi skylę viršuje ir taip pat apačioje; ir kada tau trūks oro, atkimši skylę ir gausi oro. O jei bus taip, kad ant tavęs liesis vanduo, štai tu užkimši tą skylę, kad nežūtum nuo užliejimo."},{"vNo":"21 ","txt":"Ir buvo taip, kad Jaredo brolis taip ir padarė, pagal tai, kaip įsakė Viešpats."},{"vNo":"22 ","txt":"Ir jis vėl šaukėsi Viešpaties, sakydamas: O Viešpatie, štai aš padariau taip, kaip man įsakei; ir paruošiau laivus savo žmonėms, bet štai juose nėra šviesos. Štai, o Viešpatie, argi tu leisi, kad keltumėmės per šituos didžiulius vandenis tamsoje?"},{"vNo":"23 ","txt":"Ir Viešpats tarė Jaredo broliui: Ko norėtum, kad padaryčiau, idant turėtum šviesą savo laivuose? Nes štai, tu negali panaudoti langų, nes jie bus sudaužyti į gabalėlius; ir neimsi su savimi ugnies, nes tu nevyksi ugnies šviesoje."},{"vNo":"24 ","txt":"Nes štai, jūs būsite kaip banginis jūroje; nes bangos kaip kalnai grius ant jūsų. Tačiau aš jus vėl iškelsiu iš jūros gelmių; nes vėjai išėjo iš mano burnos, ir taip pat aš pasiunčiau lietus bei tvanus."},{"vNo":"25 ","txt":"Ir štai, aš paruošiu jus šitam; nes jūs negalite persikelti per šitą didžiąją gelmę, jeigu aš neparuošiu jūsų jūros bangoms ir vėjams, kurie išėjo, ir potvyniams, kurie užeis. Todėl ką norėtum, kad paruoščiau, idant turėtum šviesą, kada būsi paniręs jūros gelmėse?"}]}