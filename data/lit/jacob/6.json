{"heading":"Paskutinėmis dienomis Viešpats susigrąžins Izraelį. Pasaulis bus sudegintas ugnimi. Žmonės turi sekti Kristumi, kad išvengtų ugnies ir sieros ežero. Apie 544–421 m. prieš Kristaus gim.","prevAbbr":"jacob","prevNo":5,"nextAbbr":"jacob","nextNo":7,"chapterTitle":"Jokūbo knyga 6","verses":[{"vNo":"1 ","txt":"Ir dabar, štai, mano broliai, kadangi sakiau jums, kad pranašausiu, štai mano pranašystė – kad tai, ką šitas pranašas Zenosas kalbėjo apie Izraelio namus, kur jis prilygino juos kultūriniam alyvmedžiui, tikrai įvyks."},{"vNo":"2 ","txt":"Ir diena, kurią jis vėl pajudins savo ranką antrą kartą susigrąžinti savo žmones, yra ta diena, taip, būtent paskutinis kartas, kada Viešpaties tarnai ateis su jo galia puoselėti ir genėti jo vynuogyno; ir po to netruks ateiti pabaiga."},{"vNo":"3 ","txt":"Ir kaip palaiminti tie, kas stropiai dirbo jo vynuogyne; ir kaip prakeikti tie, kurie bus išmesti lauk, kur jiems ir vieta! Ir pasaulis bus sudegintas ugnimi."},{"vNo":"4 ","txt":"Ir kaip gailestingas mūsų Dievas mums, nes jis atsimena Izraelio namus – tiek šaknis, tiek ir šakas; ir jis tiesia savo rankas į juos visą dieną; o jie yra kietasprandžiai ir prieštaraujantys žmonės; bet visi, kurie neužkietins savo širdžių, bus išgelbėti Dievo karalystėje."},{"vNo":"5 ","txt":"Todėl, mano mylimi broliai, aš prašau jus visu rimtumu, kad atgailautumėt ir ateitumėt visa širdimi, ir glaustumėtės prie Dievo, kaip jis glaudžiasi prie jūsų. Ir kol jo gailestingumo ranka ištiesta į jus dienos šviesoje, neužkietinkite savo širdžių."},{"vNo":"6 ","txt":"Taip, šiandien, jei išgirsite jo balsą, neužkietinkite savo širdžių; nes kam jums mirti?"},{"vNo":"7 ","txt":"Nes štai, po to, kai visą dieną buvote maitinami geruoju Dievo žodžiu, nejaugi atvesite piktą vaisių, kad būtumėte nukirsti ir įmesti į ugnį?"},{"vNo":"8 ","txt":"Štai, argi atmesite šiuos žodžius? Argi atmesite pranašų žodžius; ir argi atmesite visus žodžius, kurie buvo pasakyti apie Kristų po to, kai tiek daug žmonių kalbėjo apie jį; ir paneigsite gerąjį Kristaus žodį ir Dievo galią, ir Šventosios Dvasios dovaną, ir užgniaušite Šventąją Dvasią, ir tyčiositės iš didžiojo išpirkimo plano, kuris buvo paruoštas jums?"},{"vNo":"9 ","txt":"Argi nežinote, kad jei tai darysite, išpirkimo ir prisikėlimo jėga, kuri yra Kristuje, atves jus su gėda ir baisia kalte stoti priešais Dievo teismo pertvarą?"},{"vNo":"10 ","txt":"Ir pagal teisingumo galią, nes teisingumas negali būti atmestas, turėsite eiti šalin į ugnies ir sieros ežerą, kurio liepsnos yra neužgesinamos ir kurio dūmai kyla aukštyn per amžių amžius, ugnies ir sieros ežerą, kuris yra begalinė kankynė."},{"vNo":"11 ","txt":"O tad, mano mylimi broliai, atgailaukite ir įeikite pro ankštus vartus ir toliau eikite tuo keliu, kuris yra siauras, kol įgysite amžinąjį gyvenimą."},{"vNo":"12 ","txt":"O, būkite išmintingi; ką dar begaliu pasakyti?"},{"vNo":"13 ","txt":"Galiausiai, aš atsisveikinu su jumis, kol pasitiksiu jus priešais maloningąją Dievo teismo pertvarą, kuri persmelkia nelabuosius baisiu siaubu ir baime. Amen."}]}