{"heading":"Nefi açık konuşmaktan sevinç duyar—İşaya'nın peygamberlikleri son günlerde anlaşılacak—Yahudiler Babil'den geri gelecekler, Mesih'i çarmıha gerdikten sonra darmadağın olup cezalarını bulacaklar—Mesih'e inandıklarında tekrar eski durumlarına getirilecekler—Mesih ilk kez Lehi'nin Yeruşalem'den ayrılmasından altı yüz yıl sonra gelecek—Nefililer Musa yasasını tutarlar ve İsrail'in Kutsalı olan Mesih'e inanırlar. M.Ö. tahminen 559–545 yılları.","prevAbbr":"2-ne","prevNo":24,"nextAbbr":"2-ne","nextNo":26,"chapterTitle":"2. Nefi 25","verses":[{"vNo":"1 ","txt":"Şimdi ben Nefi, İşaya'nın söylediği, benim yazıya geçirdiğim sözler hakkında biraz konuşmak istiyorum. Çünkü işte İşaya, halkımın çoğunun anlamakta zorluk çektiği sözler söyledi; çünkü halkım Yahudiler arasında nasıl peygamberlik edildiğini bilmez."},{"vNo":"2 ","txt":"Çünkü ben Nefi, onlara Yahudiler'in gelenekleri hakkında pek bir şey öğretmedim; çünkü Yahudiler'in işleri karanlık işlerdi ve iğrenç işlerle uğraşırlardı."},{"vNo":"3 ","txt":"Bu nedenle halkıma ve ileride yazdıklarımı okuyacak olanlara yazıyorum ki onlar Tanrı'nın söylediği sözlere göre bütün ulusların üzerine gönderilecek yargıları öğrensinler."},{"vNo":"4 ","txt":"Bu nedenle, ey İsrail Evi'nden olan halkım kulaklarınızı açıp sözlerimi dinleyin; çünkü İşaya'nın sözleri sizin için pek açık olmasa da, içi peygamberlik ruhuyla dolu olanlar için açıktır. Ama ben size içimdeki ruha göre peygamberlikte bulunacağım; bunun için, babamla beraber Yeruşalem'den ayrıldığım günden beri içimde olan açıklıkla peygamberlik edeceğim; çünkü işte, ruhum halkımın her şeyi öğrenmesi için açık konuşmaktan sevinç duyar."},{"vNo":"5 ","txt":"Evet ve ruhum İşaya'nın sözlerinden dolayı sevinç duyar, çünkü Yeruşalem'den geldim ve gözlerim Yahudiler'le ilgili her şeyi gördü; ve Yahudiler'in peygamberlerin sözlerini anladığını biliyorum ve Yahudiler'e söylenenleri, Yahudi adetlerine göre okumuş kişiler dışında, onlardan daha iyi anlayacak başka bir halk yoktur."},{"vNo":"6 ","txt":"Fakat işte, ben Nefi, çocuklarıma Yahudi geleneklerini öğretmedim; fakat işte, ben kendim Yeruşalem'de oturdum; dolayısıyla Yeruşalem taraflarını iyi bilirim; ve çocuklarıma İşaya'nın söylediği, Yahudiler'in arasına gönderilen Tanrı'nın yargılarından bahsettim, ama bunları yazmıyorum."},{"vNo":"7 ","txt":"Fakat işte, açık bir şekilde kendi peygamberliklerime devam edeceğim; bunlar o kadar açık ki, biliyorum kimse yanlış anlamayacak; bununla birlikte İşaya'nın peygamberlikleri yerine geldiği zaman, insanlar onların anlamını, onların gerçekleşeceği zamanları kesinlikle bilecekler."},{"vNo":"8 ","txt":"Bu nedenle, onlar insançocukları için değerlidir; ve bunların önemli olmadığını düşünenlere, özellikle onlara konuşacağım ve sözlerimi kendi halkıma yönelteceğim; çünkü biliyorum ki bu sözler son günlerde onlar için çok değerli olacak; çünkü o zaman onları anlayacaklar; bu nedenle, onların iyiliği için bu sözleri yazdım."},{"vNo":"9 ","txt":"Ve Yahudiler'in bir kuşağı kötülüklerinden dolayı nasıl yok edilmişse, onlar kuşaktan kuşağa da işledikleri kötülüklere göre yok edilmişlerdir; ama onlardan hiçbiri Rab'bin peygamberleri tarafından uyarılmadan asla yok edilmemişlerdir."},{"vNo":"10 ","txt":"Bu nedenle, babam Yeruşalem'den ayrıldıktan hemen sonra, başlarına gelecek olan yıkımın kendilerine bildirilmesine rağmen onlar yüreklerini katılaştırdılar ve Babil'e tutsak götürülenlerin dışında, hepsi peygamberlik ettiğim şekilde yok olup gittiler."},{"vNo":"11 ","txt":"Ve şimdi, bunları içimdeki ruhtan dolayı söylüyorum. Ve onlar sürgün edilmelerine rağmen geri dönüp Yeruşalem'e sahip olacaklar; bu nedenle mirasları olan ülkeye yeniden geri getirilecekler."},{"vNo":"12 ","txt":"Fakat işte aralarında savaşlar ve savaş söylentileri çıkacak; ve Baba'nın Biricik Oğlu'nun, evet, hatta yerin ve göğün Babası’nın, bedende onlara görüneceği gün geldiğinde, işte kötülükleri, katı yüreklilikleri ve dik kafalılıklarından dolayı O'nu reddedecekler."},{"vNo":"13 ","txt":"İşte, O'nu çarmıha gerecekler; ve O da mezarda üç gün yattıktan sonra kanatlarında şifayla ölülerin arasından dirilecek; ve O'nun adına inananların hepsi Tanrı'nın Krallığı'nda kurtuluşa kavuşacak. Bu yüzden ruhum O'nun hakkında peygamberlik etmekten sevinç duyar, çünkü O'nun gününü gördüm ve kalbim O'nun kutsal adını över."},{"vNo":"14 ","txt":"Ve işte öyle olacak ki Mesih ölülerin arasından dirildikten ve halkından adına inananlara göründükten sonra, işte Yeruşalem yeniden yıkılacak; çünkü Tanrı'ya ve O'nun Kilise halkına karşı savaşanların vay haline!"},{"vNo":"15 ","txt":"Bu nedenle, Yahudiler bütün diğer ulusların arasına dağıtılacak; evet ve Babil de yıkılacak; bu nedenle, Yahudiler başka uluslar tarafından darmadağın edilecekler."},{"vNo":"16 ","txt":"Ve onlar dağıtıldıktan ve Rab Tanrı, Yahudileri kuşaklar boyunca öbür ulusların aracılığıyla cezalandırdıktan sonra, evet, kuşaktan kuşağa İsa'nın Tanrı'nın Oğlu olduğuna ve kefaretin bütün insanlık için sınırsız olduğuna inanıncaya ve ikna oluncaya kadar—ve Mesih'e inanacakları ve Baba'ya onun adıyla, pak bir yürek ve temiz ellerle ibadet edecekleri ve artık başka bir Mesih'i beklemeyecekleri o gün geldiği zaman, işte o zaman, gün gelecek ki bu şeylere inanmaları gerekecek."},{"vNo":"17 ","txt":"Ve Rab, halkını içinde bulundukları bu kaybolmuş ve düşmüş durumdan kurtarmak üzere elini ikinci kez yine uzatacak. Bu nedenle insançocukları arasında olağanüstü ve şaşılacak bir iş yapmaya başlayacak."},{"vNo":"18 ","txt":"Bu nedenle onlara sözlerini getirecek; bu sözler onları son günde yargılayacak, çünkü bu sözler reddettikleri gerçek Mesih'e onları inandırmak için verilecek; ve onları, başka bir Mesih'in yolunu gözlemelerine gerek kalmadığına ikna etmek için verilecek; çünkü insanları aldatacak sahte mesihin dışında gelen olmayacak; çünkü peygamberler yalnızca bir tek Mesih'ten söz etmişlerdir ve o da Yahudiler'in reddedeceği Mesih'tir."},{"vNo":"19 ","txt":"Çünkü peygamberlerin söylediklerine göre Mesih, babam Yeruşalem'den ayrıldıktan altı yüz yıl sonra gelecektir; ve peygamberlerin sözlerine ve ayrıca Tanrı'nın meleğinin söylediklerine göre, O'nun adı İsa Mesih, Tanrı'nın Oğlu olacaktır."},{"vNo":"20 ","txt":"Ve şimdi kardeşlerim, açık bir şekilde konuştum ki artık hataya düşmemeniz gerekir. Ve Rab Tanrı nasıl yaşıyorsa, O, İsrail'i Mısır ülkesinden çıkardı ve Musa'ya, zehirli yılanlar tarafından ısırılan ulusları, önlerinde kaldırdığı yılana bakmaları şartıyla iyileştirmesi için güç verdi; ve Musa’ya ayrıca kayaya vurup su çıkarması için güç verdi; evet, işte size söylüyorum: Bütün bu olanlar nasıl gerçekse ve Rab Tanrı nasıl yaşıyorsa, göklerin altında insanların kurtulması için sözünü ettiğim bu İsa Mesih'ten başka verilmiş bir ad yoktur."},{"vNo":"21 ","txt":"Bu nedenle, bunun için; dünya durdukça, soyunun katiyen yok olmayacağına dair Yusuf'a verilmiş olan söz yerine gelsin diye, Rab Tanrı bana, yazdıklarımın saklanıp korunacağına ve kuşaktan kuşağa soyuma devredileceğine dair söz verdi."},{"vNo":"22 ","txt":"Bu nedenle, dünya durdukça bu şeyler bir kuşaktan öbürüne aktarılacaktır ve bu da Tanrı'nın istediği ve dilediği şekilde olacaktır; ve bu yazılara sahip olacak uluslar, yazılmış bu sözlere göre yargılanacaklardır."},{"vNo":"23 ","txt":"Çünkü bizler, çocuklarımızı ve kardeşlerimizi Mesih'e inanmaya ve Tanrı'yla barışmaya ikna edebilmek için gayretle yazmaya çalışıyoruz; çünkü elimizden gelen her şeyi yaptıktan sonra, Tanrı'nın lütfuyla kurtulacağımızı biliyoruz."},{"vNo":"24 ","txt":"Ve Mesih'e inanmakla birlikte, Musa yasasını da tutuyoruz ve yasa yerine getirilinceye dek Mesih'i sarsılmaz bir bağlılıkla bekleyeceğiz."},{"vNo":"25 ","txt":"Çünkü yasa bu amaçla verildi; dolayısıyla yasa bizim için öldü ve iman ettiğimiz için biz Mesih'te dirildik; yine de verilen emirlerden dolayı yasayı tutuyoruz."},{"vNo":"26 ","txt":"Ve biz Mesih'ten konuşuruz, Mesih'te seviniriz, Mesih'i vaaz ederiz, Mesih hakkında peygamberlik eder ve peygamberliklerimizi yazarız; öyle ki çocuklarımız günahlarının bağışlanması için hangi kaynağa bakacaklarını bilsinler."},{"vNo":"27 ","txt":"Bu nedenle, çocuklarımız yasanın ölü olduğunu bilsin diye yasadan konuşuyoruz; ve onlar yasanın ölü olduğunu bilerek Mesih'teki yaşamı sabırsızlıkla bekleyebilir ve yasanın ne amaçla verildiğini bilebilirler. Ve yasa Mesih'le tamamlandıktan sonra, yasanın kaldırılması gerektiği zaman Mesih'e karşı yüreklerini katılaştırmamaları gerekir."},{"vNo":"28 ","txt":"Ve şimdi işte, ey halkım, sizler çok dik kafalı insanlarsınız; bu nedenle yanlış anlamayın diye sizlere açık bir şekilde konuştum. Ve konuştuğum sözler sizlere karşı tanıklık edecektir; çünkü sözlerim herkese doğru yolu öğretmek için yeterlidir; çünkü doğru yol Mesih'e inanmak ve O'nu inkâr etmemektir; çünkü O'nu inkâr etmekle, yasayı ve peygamberleri de inkâr etmiş olursunuz."},{"vNo":"29 ","txt":"Ve şimdi işte, size söylüyorum ki doğru yol Mesih'e inanmak, O'nu inkâr etmemektir; ve Mesih, İsrail'in Kutsalı'dır; bu nedenle O’nun önünde diz çökmeli ve var gücünüzle, aklınızla ve kuvvetinizle ve bütün ruhunuzla O'na ibadet etmelisiniz; ve eğer bunu yaparsanız, hiçbir şekilde dışarı atılmazsınız."},{"vNo":"30 ","txt":"Ve gerektiği ölçüde, Musa'ya verilen yasa tamamlanıncaya kadar, Tanrı'nın kurallarını ve kutsal törenlerini yerine getirmelisiniz."}]}