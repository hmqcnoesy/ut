{"heading":"Ro renana rej ļōmņak m̧ool eo epen—Ļōm̧aro nejin Liai rej m̧areiki kōrā ro nejin Ishmael—Liaona eo ej tōl iaļ eo aer ilo āneen jem̧aden—Ennaan ko jān Irooj rej jeje ioon Liaona eo jān iien n̄an iien—Ishmael ej mej; baam̧le eo an ej aln̄ūrn̄ūr kōn kaen̄tanaan ko. Iturinļo̧k 600–592 M.K.","prevAbbr":"1-ne","prevNo":15,"nextAbbr":"1-ne","nextNo":17,"chapterTitle":"1 Nipai 16","verses":[{"vNo":"1 ","txt":"Im kiiō ālikin men kein, ke n̄a, Nipai, iaar kōjjem̧ļo̧k aō kōnono n̄an ļōm̧aro jeiū, lo raar ba n̄an eō: Kwaar kōnono n̄an kōm men ko reppen, eļapļo̧k jān eaar maron̄ ineki."},{"vNo":"2 ","txt":"Im ālikin men kein, iaar ba n̄an er bwe iaar jeļā ke iaar kōnono men ko reppen ņae ro renana, ekkar n̄an m̧ool eo; im ro rejim̧we iaar kōwānōk er, im kam̧ool bwe rej aikuj naaj lōn̄jak ilo raan eo āliktata; kōn menin, eo ewōr ruōn ej ļōmņak m̧ool eo epen, bwe ej m̧wijit er n̄an itulowatata."},{"vNo":"3 ","txt":"Im kiiō ro jeiū, eļan̄n̄e kom̧ ar jim̧we im kar kōņaan eo̧ron̄ m̧ool eo, im jab ettoļo̧k jān e, bwe kom̧in maron̄ etetal jim̧we im̧aan Anij, innām kom̧ ban kar aln̄ūrn̄ūr kōn m̧ool eo, im ba: Kwōj kōnono men ko reppen ņae kōm."},{"vNo":"4 ","txt":"Im ālikin men kein, n̄a, Nipai iaar kōketak ļōm̧aro jeiū, kōn aolep aō maron̄, n̄an kōjparok kien ko an Irooj."},{"vNo":"5 ","txt":"Im ālikin men kein, raar kōttāik er im̧aan Irooj; jon̄an n̄a eaar wōr aō lan̄lōn̄ im kōjatdikdik eļap kōn er, bwe renaaj etetal ilo iaļ ko rejim̧we."},{"vNo":"6 ","txt":"Kiiō, aolep men kein iaar ba im kōm̧m̧an ke jema eaar jokwe ilo juon im̧ōn kōppād ilo kom̧laļ eo ņa etan Lemuel."},{"vNo":"7 ","txt":"Im ālikin men kein, n̄a, Nipai, iaar bōk juon iaan kōrā ro nejin Ishmael n̄an pālleō; im barāinwōt, m̧aan ro jeiū raar bōk kōrā ro nejin Ishmael n̄an pāleer; im barāinwōt Zoram eaar bōk kōrā eo erūttotata nejin Ishmael n̄an pāleen."},{"vNo":"8 ","txt":"Im āindein jema eaar kajejjet aolep kien ko an Irooj ko kar liļo̧k n̄an e. Im barāinwōt, n̄a, Nipai, iaar jeraam̧m̧an otem jeraam̧m̧an jān Irooj."},{"vNo":"9 ","txt":"Im ālikin men kein, ainikien Irooj eaar itok n̄an jema ilo bon̄, im jiron̄ e bwe ilo raan eo ilju ej aikuj ilo̧k n̄an āne jem̧aden."},{"vNo":"10 ","txt":"Im ālikin men kein, jema eaar jerkak ilo jibbon̄ im ilo̧k n̄an kōjām in im̧ōn kōppād eo, eaar kanooj ilbōk ke eaar lo ioon laļ juon ball edoulul eo wāween kōm̧anm̧ane eaar eļtan pā ko rekapeel; im eaar kōm̧m̧an jān brass. Im ilowaan ball in eaar ruo pā reddik; im juon eaar jitōn̄ļo̧k iaļ eo kōm aikuj kar etal ie ilo āne jem̧aden."},{"vNo":"11 ","txt":"Im ālikin men kein, kōm ar aini ippān doon jabdewōt men ko kōm aikuj kar būki n̄an āne jem̧aden, im aolep bwein aikuj ko Irooj eaar litok n̄an kōm; im kōm ar bōk ine ko otemjej bwe maron̄ būkiļo̧k n̄an āne jem̧aden."},{"vNo":"12 ","txt":"Im ālikin men kein, kōm ar būki im̧ōn kōppād ko am im ilo̧k n̄an āne jem̧aden, im kijoone reba Leman."},{"vNo":"13 ","txt":"Im ālikin men kein, kōm ar ito-itak ium̧win emān raan ko, enan̄inļo̧k iturōk-turearļo̧k, kōm ar kajutak im̧ōn kōppād ko am; im kōm ar ņa etan ijin Sazer."},{"vNo":"14 ","txt":"Im ālikin men kein, kōm ar bōk lippo̧ņ ko am im m̧ade ko am, im ito-itak ilo āne jem̧aden n̄an kakidudu kijen baam̧le ko am; im ālikin am kar kakidudu kijen baam̧le ko am kōm ar bar ro̧o̧lļo̧k n̄an baam̧le ko am ilo āne jem̧aden, n̄an jikin in Sazer. Im kōm ar ilo̧k ilo āne jem̧aden, ļoore ejja iaļ eo wōt, ilo̧k wōt ijo ekimuur tata ilo āne jem̧aden in, eo eaar pād itōrerein peļaak ko iturin Lom̧aļo Ekilmir."},{"vNo":"15 ","txt":"Im ālikin men kein, kōm ar ito-itak ium̧win elōn̄ raan ko, kakijen ilo iaļ in am, kōn lippo̧ņ ko am im m̧ade ko am im kōn buo ko buōm im buwat ko am."},{"vNo":"16 ","txt":"Im kōm ar ļoore iaļ ko ball eo eaar jitōn̄i, ko raar tōl kōm ilo m̧ōttan ko rekimuur ilo āne jem̧aden."},{"vNo":"17 ","txt":"Im ālikin am kar ito-itak ium̧win elōn̄ raan ko, kōm ar kajutaki im̧ōn kōppād ko am ium̧win jidik iien, bwe kōmin maron̄ bar kakkije im kakijenļo̧k n̄an baam̧le ko am."},{"vNo":"18 ","txt":"Im ālikin men kein, n̄a, Nipai, iaar ilo̧k in kakidudu kijem, lo, iaar bwilo̧ke lippo̧ņ eo aō, eo eaar kōm̧m̧an jān lukkuun steel; im ālikin iaar ruje lippo̧ņ eo aō, lo, m̧aan ro jeiū raar ļōkatip ippa kōnke ejamin maron̄ bar jerbal lippo̧ņ eo aō, bwe kōm ar bōk ejjeļo̧k m̧ōn̄ā."},{"vNo":"19 ","txt":"Im ālikin men kein, kōm ar ro̧o̧lļo̧k kōn ejjeļo̧k m̧ōn̄ā n̄an baam̧le ko am, im kōnke kōm ar kanooj mōk, kōn ito-itak eo aer, raar lukkuun en̄taan kōn aer kōņaan kijeer."},{"vNo":"20 ","txt":"Im ālikin men kein, Leman im Lemuel im ļōm̧aro nejin Ishmael raar jino aer kanooj ellotaan, kōn en̄taan im liaajlo̧ļ ko aer ilo āne jem̧aden; im barāinwōt jema eaar jino ellotaan ņae Irooj an Anij; aaet, im raar aolep kanooj inepata, jon̄an raar ellotaan ņae Irooj."},{"vNo":"21 ","txt":"Kiiō ālikin men kein, n̄a, Nipai, iaar barāinwōt liaajlo̧ļ ippān m̧aan ro jeiū kōnke ejamin maron̄ bar jerbale lippo̧ņ eo aō, im lippo̧ņ ko aer raar jako to ko aer, eaar jino kanooj pen, aaet, kōn menin kōm ar jab maron̄ ellolo m̧ōn̄ā."},{"vNo":"22 ","txt":"Im ālikin men kein, n̄a, Nipai, eaar ļap aō kōnono n̄an m̧aan ro jeiū, kōnke raar bar kapene burueer, em̧ool n̄an jon̄an eo rej ellotaan e Irooj aer Anij."},{"vNo":"23 ","txt":"Im ālikin men kein, n̄a, Nipai iaar kōm̧m̧an jān aļaļ juon lippo̧ņ, im jān juon aļaļ ejim̧we, juon m̧ade, kōn menin iaar kōpālpel eō kōn lippo̧ņ im m̧ade, kōn buwat im kōn dekā ko. Im iaar ba n̄an jema: Ia inaaj etal in kakijen tok ie?"},{"vNo":"24 ","txt":"Im ālikin men kein, eaar kajjitōk ippān Irooj, bwe er raar kōttāik er kōn naan ko aō; bwe iaar jiron̄ er elōn̄ men kōn aolep kajoor eo ilo n̄a."},{"vNo":"25 ","txt":"Im ālikin men kein, ainikien Irooj eaar itok n̄an jema; im eaar kanooj kauweiki kōn an ellotaan ņae Irooj, jon̄an kar bōklaļļo̧k ijoko rem̧wilaļ in būrom̧ōj."},{"vNo":"26 ","txt":"Im ālikin men kein, ainikien Irooj eaar ba n̄an e: Reilo̧k n̄an ball eo, im lali men ko kar jeje."},{"vNo":"27 ","txt":"Im ālikin men kein, jema eaar loi men ko kar jei ioon ball eo, eaar kanooj mijak im wūdiddid, im barāinwōt m̧aan ro jeiū im m̧aan ro nejin Ishmael im ro pāleem̧."},{"vNo":"28 ","txt":"Im ālikin men kein, n̄a, Nipai, iaar lo bwe pā ko reddik ko raar pād ilo ball eo, raar jerbal ekkar n̄an tōmak im niknik im eo̧ron̄ eo am n̄an i."},{"vNo":"29 ","txt":"Im eaar wōr barāinwōt ioer juon ennaan ekāāl, eo eaar pidodo kōnono jān e, eo eaar letok n̄an kōm meļeļe kōn iaļ ko an Irooj; im ennaan in eaar oktak jān iien n̄an iien, ekkar n̄an tōmak im niknik eo kōmij wūjlepļo̧k n̄an e. Im āindein kōm ar lo bwe kōn men ko reddik Irooj emaron̄ kwaļo̧k men ko reļļap."},{"vNo":"30 ","txt":"Im ālikin men kein, n̄a, Nipai, iaar wanlōn̄ļo̧k n̄an ioon toļ eo, ekkar n̄an jitōn̄ ko kar litok ioon ball eo."},{"vNo":"31 ","txt":"Im ālikin men kein, iaar m̧an kidu ko rawiia, jon̄an iaar lo m̧ōn̄ā n̄an baam̧le ko am."},{"vNo":"32 ","txt":"Im ālikin men kein, iaar ro̧o̧lļo̧k n̄an im̧ōn kōppād ko am, inekiļo̧k kidu awiia ko iaar m̧ani; im kiiō ke raar lo bwe iaar bōkļo̧k m̧ōn̄ā, ekōjkan aer kar kanooj m̧ōņōņō! Im ālikin men kein, raar kōttāik er im̧aan Irooj, im raar leļo̧k aer kam̧m̧oolol n̄an e."},{"vNo":"33 ","txt":"Im ālikin men kein, kōm ar bar ilo̧k ilo etal in am, ito-itak enan̄in āinwōt ilo jinoin; im ālikin am kar ito-itak ium̧win elōn̄ raan ko kōm ar bar kajutak im̧ōn kōppād ko am, bwe kōmin maron̄ pād jidik iien."},{"vNo":"34 ","txt":"Im ālikin men kein, Ishmael eaar mej, im kar kallib ilo jikin eo ņa etan Nahom."},{"vNo":"35 ","txt":"Im ālikin men kein, kōrā ro nejin Ishmael raar kanooj būrom̧ōj, kōn jako eo an jemāer, im kōn liaajlo̧ļ ko aer ilo āne jem̧aden; im raar ellotaane jema, kōnke eaar bōktok er jān āneen Jerusalem, im ba: Jemām e mej; aaet, im kōm ar jebwābwe eļap ilo āne jem̧aden, im kōm ar en̄taan kōn eļap liaajlo̧ļ, kwōle, maro, im mōk; im ālikin en̄taan kein kōm naaj jako ilo āne jem̧aden kōn kwōle."},{"vNo":"36 ","txt":"Im āindein raar ellotaane jema, im barāinwōt ņae eō; im raar kōņaan bar ro̧o̧lļo̧k n̄an Jerusalem."},{"vNo":"37 ","txt":"Im Leman eaar ba n̄an Lemuel im barāinwōt n̄an ļōm̧aro nejin Ishmael: Lo, jen m̧ane jemād, im barāinwōt in jatid Nipai, eo eaar e make bōkjab bwe en ad irooj im ad rikaki, ro rerūtto jein em̧m̧aan."},{"vNo":"38 ","txt":"Kiiō, eaar ba bwe Irooj eaar kōnono ippān, im barāinwōt enjeļ ro raar loļo̧k im katak ippān. A lo, jejeļā bwe ej m̧oņe kōj; im ej ba n̄an kōj men kein, im ej kōm̧m̧an elōn̄ men ko kōn m̧oņ ko, bwe en maron̄ pinej mājed, ej ļōmņak, bōlen, bwe emaron̄ tōlļo̧k kōj n̄an jet āne jem̧aden reruwamāejet; im ālikin eaar tōlļo̧k kōj, eaar ļōmņak in kōm̧m̧an bwe en kiin̄ im juon irooj ioer, bwe en maron̄ kōm̧m̧an ekkar n̄an an ankilaan im an kōņaan. Im ilo wāween in ļeo jeiū Leman eaar pukwōj burueer n̄an illu."},{"vNo":"39 ","txt":"Im ālikin men kein, Irooj eaar pād ippām, aaet, em̧ool ainikien Irooj eaar itok im eaar kōnono elōn̄ naan ko n̄an er, im kar kanooj kauweik er; im ālikin kar kauweik er ainikien Irooj eaar kōjelļo̧k aer illu, im raar ukeļo̧k jān jero̧wiwi ko aer, jon̄an Irooj eaar kōjeraam̧m̧an kōm kōn bar m̧ōn̄ā, bwe kōmin jab jako."}]}