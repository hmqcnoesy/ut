{"heading":"Morena o tlaa phutha gape Iseraele ka malatsi a bofelo—Lefatshe le tlaa fisiwa ka molelo—Batho ba tshwanetse go latela Keresete go tila letsha la molelo le magala. E ka nna dingwaga di le 544 go ya go di le 421 pele ga ga Keresete.","prevAbbr":"jacob","prevNo":5,"nextAbbr":"jacob","nextNo":7,"chapterTitle":"Jakobe 6","verses":[{"vNo":"1 ","txt":"Mme jaanong, bonang, bakaulengwe ba me, jaaka ke lo reile ka re ke tlaa porofita, bonang, se ke seporofiti sa me—gore dilo tse moporofiti yo Sinose a di buileng, mabapi le ntlo ya Iseraele, tse mo go tsone a neng a ba tshwantshanya le setlhare sa motlhware sa gae, ka boammaaruri di tlaa diragala."},{"vNo":"2 ","txt":"Mme letsatsi le a tlaa bayang seatla sa gagwe gape la bobedi go phutha gape batho ba gagwe, ke letsatsi, ee, le nako ya bofelo tota, e batlhanka ba Morena ba tlaa tsamayang mo thateng ya gagwe, go otla le go kgaola dikala tsa tshimo ya gagwe ya mofine; mme morago ga moo bokhutlo bo tla ka bofefo."},{"vNo":"3 ","txt":"Mme go segofaditswe jang ba ba dirileng ka tlhoafalo mo tshimong ya gagwe ya mofine; mme go futsitswe jang ba ba tlaa latlhelwang mo lefelong la bone! Mme lefatshe le tlaa tshubiwa ka molelo."},{"vNo":"4 ","txt":"Mme Modimo wa rona o kutlwelobotlhoko jang go rona, gonne o gakologelwa ntlo ya Iseraele, mmogo medi le dikala; mme o thapolola pele diatla tsa gagwe go bone ka letsatsi lotlhe; mme ke batho ba ba melala e e gagametseng le kganetso; mme go lekana le jaaka bontsi jo bo tlaa sekeng bo thatafatse dipelo tsa bone bo tlaa bolokwa mo motseng wa bogosi jwa Modimo."},{"vNo":"5 ","txt":"Ka jalo he, bakaulengwe ba me ba ba rategang, ke lo kopa ka mafoko a tlhoafalo gore lo ikotlhae, mme lo tle ka maikaelelo a a tletseng a pelo, mme lo ngaparele go Modimo jaaka a ngaparetse go lona. Mme fa letsogo la gagwe la kutlwelobotlhoko le santse le thapololetswe go ya go lona mo leseding la letsatsi, lo se thatafatse dipelo tsa lona."},{"vNo":"6 ","txt":"Ee, tsatsi leno, fa lo ka utlwa lentswe la gagwe, lo se thatafatse dipelo tsa lona; gonne ka goreng lo tlaa swa?"},{"vNo":"7 ","txt":"Gonne bonang, morago ga lo sena go otlwa ka lefoko la Modimo le le molemo letsatsi lotlhe, a lo tlaa ntsha maungo a a bosula, gore lo kgaolwe mme lo latlhelwe mo molelong?"},{"vNo":"8 ","txt":"Bonang, a lo tlaa gana mafoko a? A lo tlaa gana mafoko a baporofiti; a mme lo tlaa gana mafoko otlhe a a builweng mabapi le Keresete, morago ga bontsi jo bo kana bo buile ka ga gagwe; mme lo ganetse lefoko la ga Keresete le le molemo, le thata ya Modimo, le mpho ya Mowa o o Boitshepho, mme lwa timola Mowa o o Boitshepho, mme lwa ikgatlha ka thulaganyo e kgolo ya thekololo, e e diretsweng lona?"},{"vNo":"9 ","txt":"A ga lo itse gore fa lo ka dira dilo tse, gore thata ya thekololo le tsogo, e e leng mo go Keresete, e tlaa lo tlisa go ema ka ditlhong le molato o o boitshegang fa pele ga setilo sa Modimo?"},{"vNo":"10 ","txt":"Mme go ya ka fa thateng ya tshiamiso, gonne tshiamiso ga e kake ya ganelwa, lo tshwanetse go ya mo letsheng leo la molelo le magala, o kgabo ya one e sa timogeng, le o mosi wa one o tlhatlogelang godimo ka metlha le metlha, letsha la molelo le magala le e leng botlhoko le khutsafalo e e sa feleng."},{"vNo":"11 ","txt":"O jaanong foo jalo, bakaulengwe ba me ba ba rategang, ikotlhaeng lona, mme lo tsene ka kgoro e e pitlaganeng, mme lo tswelele ka tsela e e tshesane, go fitlhelela lo bona botshelo jo bosakhutleng."},{"vNo":"12 ","txt":"O nnang botlhale; ke ka tlhola ke bua eng gape?"},{"vNo":"13 ","txt":"La bofelo, ke lo sadisa sentle, go fitlhelela re kopana fa pele ga setilo se se itumedisang sa Modimo, setilo se se rathang baleofi ka poitshego le poifo tse di boitshegang. Amene."}]}