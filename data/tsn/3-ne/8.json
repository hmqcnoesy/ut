{"heading":"Matsubutsubu, dithoromo tsa lefatshe, melelo, difefo, le dikgoberego di rurifatsa papolo ya ga Keresete mo sefapaanong—Batho ba le bantsi ba a senngwa—Lefifi le apesa lefatshe malatsi a le mararo—Bao ba ba setseng ba hutsafalela phelelo ya bone. E ka nna mo ngwageng wa Morena wa 33 go ya go wa 34.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nifae 8","verses":[{"vNo":"1 ","txt":"Mme jaanong go ne ga diragala gore go ya ka fa pegong e e kwadilweng ya rona, mme re itse pego e e kwadilweng ya rona gore e le boammaaruri, gonne bonang, e ne e le monna yo o tshiamo le tlhamalalo yo o neng a tshegetsa pego e e kwadilweng—gonne o ne ka boammaaruri a dira dikgakgamatso di le dintsi mo leineng la ga Jesu; mme go ne go se monna ope yo o neng a ka dira kgakgamatso mo leineng la ga Jesu fa e se fela a ne a tlhatswitswe karolwana nngwe le nngwe go tswa mo boikeping jwa gagwe—"},{"vNo":"2 ","txt":"Mme jaanong go ne ga diragala gore, fa e le gore go ne go sena phoso e e dirilweng ke monna yo mo go baleng ga nako ya rona, ngwaga wa masome a mararo le boraro o ne o fetile;"},{"vNo":"3 ","txt":"Mme batho ba simolola go lebelela ka tlhoafalo e kgolo sesupo se se neng se filwe ke moporofiti Samuele, Moleimene, ee, go nako e go neng go tlaa nna lefifi sebaka sa malatsi a le mararo mo godimo ga sefatlhogo sa lefatshe."},{"vNo":"4 ","txt":"Mme go ne ga simolola go nna le dipelaelo tse dikgolo le manganga gareng ga batho, go sa kgathalesege gore ditshupo tse dintsi jaana di ne di filwe."},{"vNo":"5 ","txt":"Mme go ne ga diragala mo ngwageng wa masome a mararo le bone, mo kgweding ya ntlha, mo letsatsing la bone la kgwedi, go ne ga tsoga phefo e kgolo, e e jaaka nngwe e e iseng eke e itsiwe mo lefatsheng lotlhe."},{"vNo":"6 ","txt":"Mme go ne gape go na le matsubutsubu a magolo a a boitshegang; mme go ne go na le tladi e e boitshegang, mo e leng gore e ne ya tshikhinya lefatshe lotlhe jaaka e kete le ne le le gaufi le go fatoga ka bogare."},{"vNo":"7 ","txt":"Mme go ne go na le magadima a a bogale mo go feteletseng, jaaka a a iseng ake a itsiwe mo lefatsheng lotlhe."},{"vNo":"8 ","txt":"Mme motse wa Sarahemola o ne wa kapa molelo."},{"vNo":"9 ","txt":"Mme motse wa Moronae o ne wa nwela mo boteng jwa lewatle, mme banni ba one ba ne ba betwa ke metsi."},{"vNo":"10 ","txt":"Mme lefatshe le ne la tsholetsegela godimo mo motseng wa Moronaeha, gore mo boemong jwa motse go ne ga nna thaba e kgolo."},{"vNo":"11 ","txt":"Mme go ne go na le tshenyego e kgolo e e boitshegang mo lefatsheng le le go ya borwa."},{"vNo":"12 ","txt":"Mme bonang, go ne go na le tshenyego e kgolo e e boitshegang go feta mo lefatsheng le le go ya bokone; gonne bonang, sefatlhogo sotlhe sa lefatshe se ne sa fetoga, ka ntlha ya matsubutsubu le difefo, le ditladi le dikgadima, le go roroma mo go feteletseng ga lefatshe lotlhe;"},{"vNo":"13 ","txt":"Mme ditsela tse dikgolo di ne tsa thubeba, mme ditsela tse di lekalekanang di ne tsa senyega mme mafelo a a borethe a le mantsi a ne a nna magwata."},{"vNo":"14 ","txt":"Mme metse e mentsi e megolo e e bonalang e ne ya nwela, mme e mentsi e ne ya ša, mme e mentsi e ne ya tshikhinyega go fitlhelela dikago tsa yone di wela fa fatshe, mme banni ba yone ba ne ba swa, mme mafelo a ne a sala e le matlotla."},{"vNo":"15 ","txt":"Mme go ne go na le metse mengwe e e neng ya sala; mme tshenyego ya yone e ne e le kgolo mo go feteletseng, mme go ne go le ba le bantsi mo go yone ba ba neng ba swa."},{"vNo":"16 ","txt":"Mme go ne go le bangwe ba ba neng ba tsewa mo sefefong; mme kwa ba ileng ga go motho ope yo o itseng, fa e se fela ba itse gore ba ne ba tsewa."},{"vNo":"17 ","txt":"Le jalo sefatlhogo sa lefatshe lotlhe se ne sa senyega, ka ntlha ya matsubutsubu, le ditladi, le dikgadima, le go roroma ga lefatshe."},{"vNo":"18 ","txt":"Mme bonang, mafika a ne a kgaogana ka bogara; a ne a thubegela mo sefatlhogong sa lefatshe lotlhe, mo e leng gore a ne a fitlhelwa ka diphatlonyana a a tlhubegileng, le mo makeketeng le mo matshwagong, mo sefatlhong sotlhe sa lefatshe."},{"vNo":"19 ","txt":"Mme go ne ga diragala gore fa ditladi, le dikgadima, le setsuatsue, le matsubutsubu, le go roroma ga lefatshe di sena go ema—gonne bonang, di ne tsa nna e ka nna sebaka sa dioura di le tharo; mme go ne ga buiwa ke bangwe gore nako e ne e le telele go feta; le fa go ntse jalo, dilo tse dikgolo tse di boitshegang tse tsotlhe di ne tsa dirwa e ka nna mo sebakeng sa dioura tse tharo—mme go tswa foo bonang, go ne go na le lefifi mo sefatlhogong sa lefatshe."},{"vNo":"20 ","txt":"Mme go ne ga diragala gore go ne go na le lefifi le le golo mo sefatlhogong sotlhe sa lefatshe, mo e leng gore banni ba lone ba ba neng ba sa wa ba ne ba utlwa looto la lefifi;"},{"vNo":"21 ","txt":"Mme go ne go ka seke go nne le lesedi, ka ntlha ya lefifi, le fa e le dikerese, le fa e le dithotshe; le fa e le molelo o neng o ka seka wa gotsiwa ka dikgong tsa bone tse di siameng e bile di omeletse mo go feteletseng, gore go seka ga ba ga nna le lesedi gotlhelele;"},{"vNo":"22 ","txt":"Mme go ne ga seka ga bonwa lesedi lepe, le fa e le molelo, le e seng go pekenya, le fa e le letsatsi, le e seng ngwedi, le e seng dinaledi, gonne go ne go le go golo jalo meuwane ya lefifi e e neng e le mo sefatlhogong sa lefatshe."},{"vNo":"23 ","txt":"Mme go ne ga diragala gore le ne la nna sebaka sa malatsi a le mararo gore go ne go sena lesedi le bonwa; mme go ne go le khutsafala e kgolo le go goa le go lela gareng ga batho botlhe ka go tswelela; ee, go ne go le go golo go koma ga batho, ka ntlha ya lefifi le tshenyego e kgolo e e neng e tlile mo go bone."},{"vNo":"24 ","txt":"Mme mo lefelong lengwe ba ne ba utlwiwa ba lela, ba re: O fa re ne re ka bo re ikotlhaile pele ga letsatsi le legolo le le boitshegang le, mme jaanong foo bakaulengwe ba rona ba ka bo ba sadisitswe, mme ba ka bo ba sa šela mo motseng o mogolo oo Sarahemola."},{"vNo":"25 ","txt":"Mme mo lefelong le lengwe ba ne ba utlwiwa ba lela le go hutsafala, ba re: O gore re ka bo re ikotlhaile pele ga letsatsi le legolo le le boitshegang le, mme ra seka ra bolaya le go kgobotletsa ka matlapa baporofiti, mme ra ba leleka; jaanong foo bommaarona le barwadia rona ba ba ntle, le bana ba rona ba ka bo ba sadisitswe, mme ba sa kategela mo motseng o mogolo oo Moronaeha. Mme jalo go kuwa ga batho go ne go le go golo le go boitshega."}]}