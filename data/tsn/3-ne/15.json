{"heading":"Jesu o bolela gore molao wa ga Moše o diragaditswe mo go ene—Banifae ke dinku tse dingwe tse ka ga tsone a buileng kwa Jerusalema—Ka ntlha ya boikepi, batho ba Morena ba ba mo Jerusalema ga ba itse ka ga dinku tse di phatlaletseng tsa Iseraele. E ka nna mo ngwageng wa Morena wa 34.","prevAbbr":"3-ne","prevNo":14,"nextAbbr":"3-ne","nextNo":16,"chapterTitle":"3 Nifae 15","verses":[{"vNo":"1 ","txt":"Mme jaanong go ne ga diragala gore fa Jesu a sena go khutlisa dipuo tse a latlhela matlho a gagwe mo tikologong mo matshwititshwiting, mme a ba raya a re: Bonang, lo utlwile dilo tse ke di rutileng pele ga ke tlhatlogela kwa go Ntate; jalo he, mang yo o gakologelwang dipuo tse tsa me, mme a di dira, ene ke tlaa mo tsosa ka letsatsi la bofelo."},{"vNo":"2 ","txt":"Mme go ne ga diragala gore fa Jesu a sena go bua mafoko a a lemoga gore go ne go le bangwe gareng ga bone ba ba neng ba gakgametse, mme ba ipotsa se a tlaa se batlang mabapi le molao wa ga Moše; gonne ba ne ba sa tlhaloganye puo e e reng dilo tse dikgologolo di fetile, le gore dilo tsotlhe di nnile diša."},{"vNo":"3 ","txt":"Mme a ba raya a re: Se gakgamaleng gore ke lo reile ka re dilo tse dikgologolo di fetile, le gore dilo tsotlhe di nnile diša."},{"vNo":"4 ","txt":"Bonang, ke lo raya ke re molao o diragaditswe o o neng o filwe Moše."},{"vNo":"5 ","txt":"Bonang, ke ene yo o neileng molao oo, mme ke ene yo o dirileng kgolagano le batho ba me Iseraele; jalo he, molao o diragaditswe mo go nna, gonne ke tlile go diragatsa molao; jalo he o na le phelelo."},{"vNo":"6 ","txt":"Bonang, ga ke senye baporofiti, gonne bontsi jotlhe jo bo sa diragadiwang mo go nna, ammaaruri ke a lo raya, jotlhe bo tlaa diragadiwa."},{"vNo":"7 ","txt":"Mme ka ntlha ya gore ke rile go lona gore dilo tse dikgologolo di fetile, ga ke senye tseo tse di builweng mabapi le dilo tse di tlaa tlang."},{"vNo":"8 ","txt":"Gonne bonang, kgolagano e ke e dirileng le batho ba me ga e a diragadiwa yotlhe; mme molao o o neng o neilwe go Moše o na le bokhutlo mo go nna."},{"vNo":"9 ","txt":"Bonang, ke molao, le lesedi. Lebang go nna, mme lo itshoke go ya kwa bokhutlong, mme lo tlaa tshela; gonne go ene yo o itshokang go ya kwa bokhutlong ke tlaa naya botshelo jo bosakhutleng."},{"vNo":"10 ","txt":"Bonang, ke lo neile ditaelo; jalo he tshegetsang ditaelo tsa me. Mme se ke molao le baporofiti, gonne ka boammaaruri ba pakile ka ga nna."},{"vNo":"11 ","txt":"Mme jaanong go ne ga diragala gore fa Jesu a sena go bua mafoko a, o ne a re go bao ba ba lesome le bobedi ba a neng a ba tlhophile:"},{"vNo":"12 ","txt":"Lo barutwana ba me; mme lo lesedi go batho ba, ba e leng masalela a ntlo ya ga Josefe."},{"vNo":"13 ","txt":"Mme bonang, le ke lefatshe la boswa jwa lona; mme Rara o le neile go lona."},{"vNo":"14 ","txt":"Mme ga go na ka nako epe Rara a mphileng taelo gore ke di bolele go bakaulengwe ba lona kwa Jerusalema."},{"vNo":"15 ","txt":"Le e seng ka nako epe Rara o neng a mpha taelo gore ke bolele go bone mabapi le merafe e mengwe ya ntlo ya Iseraele, ba Rara a ba eteletseng pele go tswa mo lefatsheng."},{"vNo":"16 ","txt":"Go le kana Rara o ntaetse, gore ke bolele go bone."},{"vNo":"17 ","txt":"Gore dinku tse dingwe ke na natso tse e seng tsa lesaka le; le tsone ke tshwanetse go di tlisa, mme di tlaa utlwa lentswe la me; mme go tlaa nna le lesaka le le lengwe, le modisa a le mongwe."},{"vNo":"18 ","txt":"Mme jaanong, ka ntlha ya go gagamala melala le tlhoka tumelo ba ne ba seka ba tlhaloganya lefoko la me; jalo he ke ne ka laelwa gore ke seka ka tlhola ke bua sepe ke Rara mabapi le selo se go bone."},{"vNo":"19 ","txt":"Mme, ammaaruri, ke lo raya ke re Rara o ntaetse, mme ke se bolela go lona, gore lo ne lwa kgaoganngwa go tswa gareng ga bone ka ntlha ya boikepi jwa bone; jalo he ke ka ntlha ya boikepi jwa bone gore ga ba itse sepe ka lona."},{"vNo":"20 ","txt":"Mme ammaaruri, ke lo raya gape ke re merafe e mengwe Rara o e kgaogantse go tswa mo go bone; mme ke ka ntlha ya boikepi jwa bone gore ga ba itse ka bone."},{"vNo":"21 ","txt":"Mme ammaaruri ka re go lona, gore ke lona bone ba ka bone ke rileng: Dinku tse dingwe ke na le tsone tse e seng tsa lesaka le; tsone le tsone ke tshwanetse go di tlisa, mme di tlaa utlwa lentswe la me; mme go tlaa nna le lesaka le le lengwe, le modisa a le mongwe."},{"vNo":"22 ","txt":"Mme ba ne ba seka ba ntlhaloganya, gonne ba ne ba gopola e ne e le Baditšhaba; gonne ba ne ba sa tlhaloganye gore Baditšhaba ba tlaa sokololwa ka thero ya bone."},{"vNo":"23 ","txt":"Mme ba ne ba seka ba ntlhaloganya gore ke rile ba tlaa utlwa lentswe la me; mme ba ne ba seka ba ntlhaloganya gore Baditšhaba ga ba kitla ka nako epe ba utlwa lentswe la me—gore ga ke na go itshupa go bone fa e se ka Mowa o o Boitshepho."},{"vNo":"24 ","txt":"Mme bonang, mmogo lo utlwile lentswe la me, e bile lo mpone; mme lo dinku tsa me, mme lo balelwa gareng ga bao ba Rara a ba mphileng."}]}