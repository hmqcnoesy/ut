{"heading":"Lihae o gakolola le go segofatsa dikokomana tsa gagwe—O a swa mme a fitlhwa—Nifae o galalela mo bomolemong jwa Modimo—Nifae o baya tshepho ya gagwe mo Moreneng ka metlha. E ka nna dingwaga di le 588 go ya go di le 570 pele ga ga Keresete.","prevAbbr":"2-ne","prevNo":3,"nextAbbr":"2-ne","nextNo":5,"chapterTitle":"2 Nifae 4","verses":[{"vNo":"1 ","txt":"Mme jaanong, nna, Nifae, ke bua mabapi le diporofito tse ka tsone ntate a buileng, mabapi le Josefe, yo o neng a tseelwa kwa Egepeto."},{"vNo":"2 ","txt":"Gonne bonang, o ne ka boammaaruri a porofita mabapi le peo ya gagwe yotlhe. Mme diporofito tse a di kwadileng, ga di dintsi tse dikgolo. Mme o ne a porofita mabapi le rona, le ditshika tsa rona, tse di tlang; mme di kwadilwe mo dipapetlaneng tsa borase."},{"vNo":"3 ","txt":"Ka jalo he, morago ga ntate a sena go dira bokhutlo jwa go bua mabapi le diporofito tsa ga Josefe, o ne a bitsa bana ba ga Leimene, barwawe, le barwadie, mme a ba raya a re: Bonang, barwaaka, le barwadiake, ba e leng barwa le barwadia ngwanake wa ntlha, ke ka re gore lo ka naya tsebe go mafoko a me."},{"vNo":"4 ","txt":"Gonne Morena Modimo o rile: Go lekana le jaaka lo ka tshegetsa ditaelo tsa me, lo tlaa tswelela mo lefatsheng; mme go lekana le jaaka lo ka seka lwa tshegetsa ditaelo tsa me, lo tlaa kgaolwa fa pele ga me."},{"vNo":"5 ","txt":"Mme bonang, barwa le barwadiake, ga ke kake ka ya tlase kwa lebitleng la me fa e se ke tlogele tshegofatso mo go lona; gonne bonang, ke itse gore fa lo ka godisiwa ka tsela e le tshwanetseng go e tsamaya, ga lo kitla lo fapoga mo go yone."},{"vNo":"6 ","txt":"Ka jalo he, fa e le gore lo ka hutsiwa, bonang, ke tlogela tshegofatso ya me mo go lona; gore khutso e ka tsewa go tswa mo go lona, mme ya arabiwa mo ditlhogong tsa batsadi ba lona."},{"vNo":"7 ","txt":"Ka jalo he, ka ntlha ya tshegofatso ya me Morena Modimo ga a kitla a lo letla gore lo tle lo nyelele; ka jalo he, o tlaa nna kutlwelobotlhoko go lona le peo ya lona ka metlha."},{"vNo":"8 ","txt":"Mme go ne ga diragala gore morago ga ntate a dira bokhutlo jwa go bua le barwa le barwadia Leimene, a dira gore barwa le barwadia Lemuele ba tsisiwe fa pele ga gagwe."},{"vNo":"9 ","txt":"Mme a bua go bone, a re: Bonang, barwaaka le barwadiake, ba lo leng barwa le barwadia morwaake wa bobedi; bonang ke lo tlogelela tshegofatso e e tshwanang e ke e tlogetseng go barwa le barwadia Leimene; ka jalo he, ga lo kitla lo nyelediwa gotlhelele; mme kwa bokhutlong peo ya lona e tlaa segofadiwa."},{"vNo":"10 ","txt":"Mme go ne ga diragala gore fa ntate a sena go dira bokhutlo jwa go bua le bone, bonang, o ne a bua le barwa Išemaele, ee, le tota botlhe ba ntlo ya gagwe."},{"vNo":"11 ","txt":"Mme morago ga a sena go dira bokhutlo jwa go bua le bone, o ne a bua le Seme, a re: Go segofaditswe wena, le peo ya gago; gonne o tlaa tsaya lefatshe go nna boswa jwa gago jaaka morwarraago Nifae. Mme peo ya gago e tlaa balelwa le peo ya gagwe; mme o tlaa tshwana le jaaka morwarraago le peo ya gago jaaka peo ya gagwe; mme o tlaa segofadiwa mo malatsing otlhe a gago."},{"vNo":"12 ","txt":"Mme go ne ga diragala morago ga ntate, Lihae, a sena go bua le ba ntlo ya gagwe botlhe, go ya ka fa maikutlong a pelo ya gagwe le Mowa wa Morena o o neng o le mo go ene, o ne a gola go tsofala. Mme go ne ga diragala gore a swe, mme a fitlhwa."},{"vNo":"13 ","txt":"Mme go ne ga diragala gore malatsi a se mantsi morago ga loso lwa gagwe, Leimene le Lemuele le barwa Išemaele ba ne ba ntšhakgaletse ka ntlha ya dikgalemo tsa Morena."},{"vNo":"14 ","txt":"Gonne nna, Nifae, ke ne ka patelesega go bua go bone, ka fa lefokong la gagwe; gonne ke ne ke buile dilo di le dintsi go bone, ga mmogo le ntate, pele ga loso lwa gagwe; bontsi jwa dipuo tseo di kwadilwe mo dipapetlaneng tse dingwe tsa me; gonne karolo e e ditso thata di kwadilwe mo dipapetlaneng tse dingwe tsa me."},{"vNo":"15 ","txt":"Mme mo go tse ke kwala dilo tsa botho jwa me, le bontsi jwa mafoko a Modimo a a kwadilweng a a gabilweng mo dipapetlaneng tsa borase. Gonne botho jwa me bo itumela mo mafokong a Modimo a a kwadilweng, mme pelo ya me e a akanyetse ka boteng, mme e a kwalela thutego le poelo ya bongwanake."},{"vNo":"16 ","txt":"Bonang, botho jwa me bo itumela mo dilong tsa Morena; mme pelo ya me e tsweletse go akanyetsa ka boteng dilo tse ke di bonyeng le go di utlwa."},{"vNo":"17 ","txt":"Le fa go ntse jalo, go sa kgathalesege bomolemo jo bogolo jwa Morena, mo go mpontsheng ditiro tsa gagwe tse dikgolo tse di gakgamatsang, pelo ya me e a khutsa: O monna wa khutsafalo yo ke leng ene! Ee, pelo ya me e hutsafala ka ntlha ya nama ya me; botho jwa me bo utlwa botlhoko ka ntlha ya boikepi jwa me."},{"vNo":"18 ","txt":"Ke dikaganyeditswe, ka ntlha ya dithaelo le dibe tse ka motlhofo di ntshwenyang."},{"vNo":"19 ","txt":"Mme fa ke eletsa go ipela, pelo ya me e koma ka ntlha ya dibe tsa me; le fa go ntse jalo, ke itse yo mo go ene ke tshephileng."},{"vNo":"20 ","txt":"Modimo wa me o ntse a le boikaego jwa me; o nketeletse pele mo dipogisegong tsa me mo nageng; mme o mpabaletse mo metsing a a boteng jo bogolo."},{"vNo":"21 ","txt":"O ntladitse ka lorato lwa gagwe, le mo go jeweng ga nama ya me tota."},{"vNo":"22 ","txt":"O tlhakatlhakantse baba ba me, go ba dira gore ba rorome fa pele ga me."},{"vNo":"23 ","txt":"Bonang, o utlwile selelo sa me mo motshegareng, mme o mphile kitso ka dipono mo nakong ya bosigo."},{"vNo":"24 ","txt":"Mme mo motshegareng ke godile ka tshosologo mo thapelong e kgolo fa pele ga gagwe; ee, lentswe la me ke le rometse godimo kwa godimo; mme baengele ba fologela tlase mme ba direla go nna."},{"vNo":"25 ","txt":"Mme mo diphukeng tsa Mowa wa gagwe mmele wa me o ne wa rwalelwa kwa godimo ga dithaba tse di godimo mo go feteletseng. Mme matlho a me a bone dilo tse dikgolo, ee, le tota tse dikgolo mo monneng; jalo he, ke ne ka iletswa gore ke seka ka di kwala."},{"vNo":"26 ","txt":"O jaanong, fa ke bone dilo tse dikgolo jalo, fa Morena mo boingotlong go bana ba batho a etetse batho ka kutlwelobotlhoko e kgolo jaana, ke eng pelo ya me e tshwanetse go lela le botho jwa me bo nne mo mokgatsheng wa kutlobotlhoko, mme nama ya me e ntatlhegele le thata ya me e ngotlege ka ntlha ya dipogisego tsa me?"},{"vNo":"27 ","txt":"Mme ke eng ke tshwanetse go ineela mo sebeng, ka ntlha ya nama ya me? Ee, ke eng ke tshwanetse go neela tsela dithaelo, gore moleofi a nne le phatlha mo pelong ya me go senya kagiso ya me le go bogisa botho jwa me? Ke eng ke tenegile ka ntlha ya mmaba wa me?"},{"vNo":"28 ","txt":"Tsoga, botho jwa me! Se tlhole o akgega mo sebeng. Ipele, O pelo ya me, mme o se tlhole o o fa phatlha go mmaba wa botho jwa me."},{"vNo":"29 ","txt":"Se tenege gape ka ntlha ya baba ba me. Se koafatse thata ya me ka ntlha ya dipogisego tsa me."},{"vNo":"30 ","txt":"Ipele, O pelo ya me, mme o kuwe go Morena, mme o re: O Morena, ke tlaa go baka ka metlha; ee, botho jwa me bo tlaa ipela mo go wena, Modimo wa me, le lefika la poloko ya me."},{"vNo":"31 ","txt":"O Morena, a o tlaa rekolola botho jwa me? A o tlaa nkgolola go tswa mo diatleng tsa baba ba me? A o tlaa ntira gore ke ka roroma mo go bonaleng ga sebe?"},{"vNo":"32 ","txt":"A dikgoro tsa molete di tswalwe ka tswelelo fa pele ga me, ka ntlha ya gore pelo ya me e thubegile le mowa wa me o gamuketseng! O Morena, a o se tswale dikgoro tsa tshiamo ya gago fa pele ga me gore ke ka tsamaya mo tseleng ya mokgatšha o o kwa tlase, gore ke ka tlhoafala mo tseleng e e lobala!"},{"vNo":"33 ","txt":"O Morena, a o tlaa ntikaganyetsa go dikologa mo purapureng ya tshiamo ya gago! O Morena, a o tlaa dira tsela ya phelelo ya me fa pele ga baba ba me! A o tlaa tlhamalatsa tsela ya me fa pele ga me! A ga o kitla o baya sekgopi mo tseleng ya me—mme gore o phepafatse tsela fa pele ga me, mme o se thibe tsela ya me, mme ditselana tsa baba ba me."},{"vNo":"34 ","txt":"O Morena ke tshepile mo go wena, mme ke tlaa tshepha mo go wena ka metlha. Ga ke kitla ke baya tshepho ya me mo letsogong la nama; gonne ke itse gore go hutsitswe ene yo o bayang tshepho ya gagwe mo letsogong la nama. Ee, go hutsitswe ene yo o bayang tshepho ya gagwe mo mothong kgotsa yo o dirang nama letsogo la gagwe."},{"vNo":"35 ","txt":"Ee, ke itse gore Modimo o tlaa naya ka bopelontle go yoo yo o kopang. Ee, Modimo wa me o tlaa mpha, fa ke sa kopa ka phosego; jalo he ke tlaa tsholeletsa lentswe la me kwa go wena; ee, ke tlaa kua go wena, Modimo wa me, lefika la tshiamo ya me. Bona, lentswe la me ka metlha le tlaa tlhatlogela go wena, lefika la me le Modimo wa me o o senang bokhutlo. Amene."}]}