{"heading":"Iseraele o tlaa kgobokanngwa mme o tlaa ipelela boikhutso jwa dingwaga tse di sekete—Lusifa o ne a kobiwa go tswa kwa legodimong ka ntlha ya boingaolo—Iseraele o tlaa fenya Babilone (lefatshe)—Tshwantsha Isaia 14. E ka nna dingwaga di le 559 go ya go di le 545 pele ga ga Keresete.","prevAbbr":"2-ne","prevNo":23,"nextAbbr":"2-ne","nextNo":25,"chapterTitle":"2 Nifae 24","verses":[{"vNo":"1 ","txt":"Gonne Morena o tlaa nna le kutlwelobotlhoko mo go Jakobe, mme o sa ntse a tlaa tlhopha Iseraele, mme a ba beye mo lefatsheng le e leng la bone; mme batswakwa ba tlaa kopanngwa le bone, mme ba tlaa ngaparela ntlo ya ga Jakobe."},{"vNo":"2 ","txt":"Mme batho ba tlaa ba tsaya mme ba ba tlisa kwa lefelong la bone; ee, go tswa kgakala kwa dikhutlong tsa lefatshe; mme ba tlaa boela kwa mafatsheng a bone a tsholofetso. Mme ntlo ya Iseraele e tlaa ba rua, mme lefatshe la Morena e tlaa nna la batlhanka le malata; mme ba tlaa ba tsaya ditshwarwa go bao ba ba neng ba le ditshwarwa go bone; mme ba tlaa busa godimo ga bagateledi ba bone."},{"vNo":"3 ","txt":"Mme go tlaa diragala mo letsatsing leo, gore Morena o tlaa go naya boikhutso, go tswa mo khutsafalong ya gago, le go tswa mo poifong ya gago, le go tswa mo bokgobeng jo bo thata jo ka jone o neng wa dirwa gore o direle."},{"vNo":"4 ","txt":"Mme go tlaa diragala mo letsatsing leo, gore wena o tlaa tsaya seane se, kgatlhanong le kgosi ya Babilone, mme o re: Go tlile jang gore mogateledi a eme, motse wa gauta o eme!"},{"vNo":"5 ","txt":"Morena o robile thobane ya baleofi, thobane ya bogosi ya babusi ba bone."},{"vNo":"6 ","txt":"Ene yo o iteileng batho mo kgalefong ka kiteo e e tswelelang, ene yo o neng a busa ditšhaba mo tšhakgalong, o tshwentswe mme ope ga a kgoreletse."},{"vNo":"7 ","txt":"Lefatshe lotlhe le ikhuditse, e bile le didimetse; ba thubega mo kopelong."},{"vNo":"8 ","txt":"Ee, ditlhare tsa feiye di ipela mo go wena, le gape masetara a Lebanone, di re: Fa e sale o beiwa fatshe ga go moremi yo o tsileng kgatlhanong le rona."},{"vNo":"9 ","txt":"Molete go tswa kwa tlase o tshikhintswe ka ntlha ya gago go kopana le wena kwa go tleng ga gago; o fuduwa baswi ka ntlha ya gago, le dikgosi tsotlhe tsa lefatshe tota; o emeleditse go tswa mo ditilong tsa bogosi tsa bone, dikgosi tsotlhe tsa ditšhaba."},{"vNo":"10 ","txt":"Botlhe ba tlaa bua ba re go wena: A le wena o nnile bokoa jaaka rona? A le wena o tshwana le rona?"},{"vNo":"11 ","txt":"Boitlotlomatso jwa gago bo tlisitswe tlase kwa lebitleng; modumo wa diletso tsa gago ga o utlwiwe; seboko se thapologile ka fa tlase ga gago, mme diboko di go apesitse."},{"vNo":"12 ","txt":"O ole jang kwa legodimong, O Lusifa, morwa wa moso! A o digetswe fa fatshe, yo o neng a koafatsa ditšhaba!"},{"vNo":"13 ","txt":"Gonne o rile mo pelong ya gago: Ke tlaa tlhatlogela mo legodimong, ke tlaa tlhatlosetsa setilo sa puso ya me kwa godimo ga dinaledi tsa Modimo; ke tlaa nna gape mo thabeng ya phuthego, mo dithoko tsa bokone;"},{"vNo":"14 ","txt":"Ke tlaa tlhatlogela kwa godimo ga bogodimo jwa maru; ke tlaa nna jaaka Mogodimo dimo."},{"vNo":"15 ","txt":"Mme o tlaa tlisiwa tlase kwa moleteng, kwa dithoko tsa lehuti."},{"vNo":"16 ","txt":"Bao ba ba go bonang ba tlaa leba ka bosesane mo go wena, mme ba tlaa go akanyetsa, mme ba tlaa re: A yo ke ene monna yo o dirileng lefatshe gore le rorome, yo o neng a tshikhinya metse ya magosi?"},{"vNo":"17 ","txt":"Le go dira lefatshe jaaka naga, mme a senya metse ya lone, mme a seka a bula matlo a magolegwa a gagwe?"},{"vNo":"18 ","txt":"Dikgosi tsotlhe tsa ditšhaba, ee, botlhe ba bone, ba robetse mo kgalalelong, mongwe le mongwe wa bone mo ntlong ya gagwe."},{"vNo":"19 ","txt":"Mme wena o latlhetswe kwa ntle ga lebitla la gago jaaka kala e e bodiabole, le masalela a bao ba ba bolailweng, ba tlhabilwe ka tšhaka, ba ba yang tlase kwa matlapeng a lehuti; jaaka setoto se se gatilweng ka dinao."},{"vNo":"20 ","txt":"Wena ga o na go kopanngwa le bone mo phitlhong, gonne o sentse lefatshe la gago mme wa bolaya batho ba gago; peo ya badira-bosula ga e kitla e tumisiwa."},{"vNo":"21 ","txt":"Baakanya kganyaolo ya bana ba gagwe ka ntlha ya boikepi jwa borraabo, gore ba seka ba tsoga, le fa e le go rua lefatshe, le fa e le go tlatsa sefatlhogo sa lefatshe ka metse."},{"vNo":"22 ","txt":"Gonne ke tlaa ema kgatlhanong le bone, go bua jalo Morena wa Masomosomo, le go kgaola go tswa Babilone leina, le masalela, le morwa, le setlogolo, go bua Morena."},{"vNo":"23 ","txt":"Gape ke tlaa e dira seruiwa sa kgapu, le megobe ya metsi, mme ke tlaa e feela ka lefeelo la tshenyo, go bua Morena wa Masomosomo."},{"vNo":"24 ","txt":"Morena wa Masomosomo o ikanne, a re: E le ruri jaaka ke akantse, jalo go tlaa diragala; mme jaaka ke ikaeletse, jalo go tlaa ema—"},{"vNo":"25 ","txt":"Gore ke tlaa tsisa Moasiria mo lefatsheng la me, le mo dithabeng tsa me ke mo gataka ka fa tlase ga lenao; jaanong foo jokwe ya gagwe e tlaa ba tlogela, mme mokgweleo wa gagwe o tlaa tswa mo magetleng a bone."},{"vNo":"26 ","txt":"Se ke maikaelelo a a ikaeletsweng mo lefatsheng lotlhe; mme se ke seatla se se thapolotsweng mo ditšhabeng tsotlhe."},{"vNo":"27 ","txt":"Gonne Morena wa Masomosomo o ikaeletse, mme ke mang yo o tlaa phimolang? Mme seatla sa gagwe se thapolotswe, mme ke mang yo o tlaa se busang?"},{"vNo":"28 ","txt":"Mo ngwageng o kgosi Ahase a suleng ka one, go ne go le mokgweleo o."},{"vNo":"29 ","txt":"Se ipele wena, Filisitia yotlhe, gonne thobane ya gagwe ene yo o neng a lo itaya e robegile; gonne go tswa moding wa noga, go tlaa tswa kake, mme leungo la gagwe e tlaa nna noga e e fofang ya molelo."},{"vNo":"30 ","txt":"Mme ngwana wa ntlha wa bahumanegi o tlaa ja, mme batlhoki ba tlaa rapama fatshe mo tshireletsong; mme ke tlaa bolaya modi wa gago ka tlala, mme o tlaa bolaya masalela a gago."},{"vNo":"31 ","txt":"Goa, O kgoro; lela, O motse, wena, Filisitia yotlhe, o phatlaladitswe; gonne go tlaa tla go tswa kwa bokone mosi, mme ope o tla bo a se nosi mo nakong ya gagwe e e beilweng."},{"vNo":"32 ","txt":"Go tlaa arabang jaanong foo barongwa ba ditšhaba? Gore Morena o thaile Sione, mme bahumanegi ba batho ba gagwe ba tlaa tshepa mo go yone."}]}