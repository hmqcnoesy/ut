{"heading":"Տիրոջ այգին (Իսրայելը) կդառնա ամայի և նրա ժողովուրդը կցրվի – Վայեր կգան նրանց վրա իրենց ուրացած և ցրված վիճակում – Տերը դրոշակ կբարձրացնի և կժողովի Իսրայելը – Համեմատեք Եսայիայի Ե: Մոտ 559–545թթ. Ք.ծ.ա.:","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Նեփի 15","verses":[{"vNo":"1 ","txt":"Եվ ապա կերգեմ ես իմ սիրելիի համար սիրեկանիս երգը նրա այգու մասին: Իմ սիրելին մի այգի ունի մի շատ մրգառատ բլրի վրա:"},{"vNo":"2 ","txt":"Եվ նա ցանկապատեց այն և դուրս թափեց այնտեղի քարերը և տնկեց այն ամենաընտիր որթատունկերով. և կառուցեց մի աշտարակ նրա մեջտեղում, և նաև հնձան սարքեց նրանում, և սպասեց, որ այն խաղող պիտի առաջ բերեր, և այն առաջ բերեց վայրի խաղող:"},{"vNo":"3 ","txt":"Եվ արդ, ո՜վ Երուսաղեմի բնակիչներ և Հուդայի մարդիկ, ես աղաչում եմ՝ դատ արեք իմ և իմ այգու միջև:"},{"vNo":"4 ","txt":"Էլ ի՞նչ պետք է արված լիներ իմ այգում, որ ես չեմ արել նրա մեջ: Ուստի, երբ ես սպասում էի, որ այն առաջ բերեր խաղող, այն առաջ բերեց վայրի խաղող:"},{"vNo":"5 ","txt":"Եվ արդ, այժմ ես պատմեմ ձեզ, թե ինչ կանեմ իմ այգու հետ,– ես կհանեմ նրա ցանկապատը և այն պիտի ուտվի ամբողջովին. և ես կքանդեմ նրա պատը և այն ոտնակոխ կարվի:"},{"vNo":"6 ","txt":"Եվ ես այն խոպան կթողնեմ. այն չի էտվի, ոչ էլ կփորվի. և այնտեղ ցախ ու փուշ կբուսնի. ես նաև հրամայելու եմ ամպերին, որ անձրևներ չանձրևեն նրա վրա:"},{"vNo":"7 ","txt":"Քանզի Զորաց Տիրոջ այգին Իսրայելի տունն է և Հուդայի մարդիկ՝ նրա հիանալի տնկիները. և նա սպասում էր դատաստանի, և ահա՝ ճնշում. արդարության, բայց, ահա՝ մի աղաղակ:"},{"vNo":"8 ","txt":"Վա՜յ նրանց, ովքեր տունը տան են կցում, մինչև որ տեղ չլինի, որպեսզի նրանք կարողանան մենակ տեղավորվել երկրում:"},{"vNo":"9 ","txt":"Իմ ականջին, ասաց Զորաց Տերը, անշուշտ, շատ տներ ամայի կլինեն և մեծ ու գեղեցիկ քաղաքներ՝ առանց բնակչի:"},{"vNo":"10 ","txt":"Այո, տաս ակր այգին մեկ մար կտա, և մեկ քոռ սերմը մեկ արդու կտա:"},{"vNo":"11 ","txt":"Վա՜յ նրանց, որ վեր են կենում վաղ առավոտյան, որպեսզի կարողանան թունդ խմիչքի հետևից գնալ, որ շարունակում են մինչև գիշեր, և գինին բորբոքում է նրանց:"},{"vNo":"12 ","txt":"Եվ քնար ու տավիղ, և թմբուկ ու սրինգ, և գինի կա նրանց խնջույքներում. բայց նրանք հաշվի չեն առնում Տիրոջ գործը, ոչ էլ գնահատում են նրա ձեռքի աշխատանքը:"},{"vNo":"13 ","txt":"Այդ պատճառով է իմ ժողովուրդը գերության գնացել, որովհետև նրանք հասկացողություն չունեն. և նրանց պատվավոր մարդիկ սովատանջ են և նրանց բազմությունը՝ ծարավից տոչորված:"},{"vNo":"14 ","txt":"Այդ պատճառով, դժոխքը լայնացրել է իրեն և բացել իր երախն անչափ. և նրանց փառքը ու նրանց բազմությունը, նրանց շքեղությունը և նա, որ հրճվում է, իջնելու են դրա մեջ:"},{"vNo":"15 ","txt":"Եվ ռամիկ մարդը ցած կբերվի, և հզոր մարդը կխոնարհեցվի, և ամբարտավանի աչքերը կխոնարհեցվեն:"},{"vNo":"16 ","txt":"Բայց Զորաց Տերը կբարձրանա դատաստանով, և Աստված, որ սուրբ է, կսրբագործվի արդարությունով:"},{"vNo":"17 ","txt":"Այն ժամանակ ոչխարները կարածեն իրենց ձևով և պարարտների ամայի վայրերն օտարները պիտի ուտեն:"},{"vNo":"18 ","txt":"Վա՜յ նրանց, որ քաշում են անօրինությունն ունայնության պարաններով, և մեղքը՝ կարծես սայլի թոկերով."},{"vNo":"19 ","txt":"Որ ասում են. Թող նա արագացնի, շտապեցնի իր գործը, որ մենք կարողանանք տեսնել այն. և թող Իսրայելի Սուրբի խորհուրդը մոտենա և գա, որպեսզի մենք կարողանանք իմանալ այն:"},{"vNo":"20 ","txt":"Վա՜յ նրանց, որ չարը բարի են կոչում և բարին՝ չար, որ խավարը դնում են լույսի տեղ, և լույսը՝ խավարի տեղ, որ դառը դնում են քաղցրի տեղ և քաղցրը՝ դառի:"},{"vNo":"21 ","txt":"Վա՜յ իրենց աչքում իմաստունին և իրենց իսկ կարծիքով՝ խելամիտին:"},{"vNo":"22 ","txt":"Վա՜յ գինի խմելում զորեղին և մարդկանց, որ ուժեղ են թունդ խմիչք խառնելում."},{"vNo":"23 ","txt":"Ովքեր արդարացնում են ամբարիշտին պարգևի համար և հեռացնում են արդարի արդարությունը նրանից:"},{"vNo":"24 ","txt":"Հետևաբար, ինչպես կրակը լափում է հարդը, և բոցը խժռում է մղեղը, նրանց արմատը կլինի փտածություն, և նրանց ծաղիկները փոշու պես վեր կգնան. որովհետև նրանք դեն նետեցին Զորաց Տիրոջ օրենքը և արհամարհեցին Իսրայելի Սուրբի խոսքը:"},{"vNo":"25 ","txt":"Այդ պատճառով է բռնկվել Տիրոջ բարկությունն իր ժողովրդի դեմ, և նա մեկնել է իր ձեռքը նրանց դեմ և զարկել է նրանց. և բլուրները դողում էին, և նրանց դիակները բզկտված էին փողոցների մեջտեղում: Այս բոլորի պատճառով նրա բարկությունը չի անցել, բայց նրա ձեռքը դեռ մեկնված է:"},{"vNo":"26 ","txt":"Եվ նա դրոշակ կբարձրացնի հեռու ազգերին, և նա կսուլի նրանց երկրի ծայրից. և ահա, նրանք պիտի գան սրընթաց արագությամբ՝ ոչ ոք չի հոգնի, ոչ էլ կսայթաքի նրանց միջից:"},{"vNo":"27 ","txt":"Ոչ մեկը չի ննջի կամ քնի, ոչ էլ նրանց մեջքի գոտին կարձակվի, ոչ էլ կոշիկների կապը կկտրվի."},{"vNo":"28 ","txt":"Որոնց նետերը սուր կլինեն, և բոլոր նրանց աղեղները սրած, և նրանց ձիերի սմբակները կհամարվեն կայծքարի պես, և նրանց անիվները՝ ինչպես մրրիկ, նրանց մռնչյունը՝ առյուծի պես:"},{"vNo":"29 ","txt":"Նրանք կմռնչան կորյունների պես. այո, նրանք կմռնչան և կհափշտակեն զոհին և հեռու կտանեն ապահով, և ոչ ոք չի ազատի:"},{"vNo":"30 ","txt":"Եվ այն օրը նրանք կմռնչան նրանց դեմ, ինչպես ծովի շառաչը. և եթե նրանք նայեն երկրին, կտեսնեն խավար և կսկիծ, և լույսը խավարած է նրա երկինքներում:"}]}