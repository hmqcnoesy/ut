{"heading":"Mosiah e siyeg e gafgow ni yibe tay ngoyiy me chiyliy ni nga un pigpig ngoyiy ni ta'areb rogon—Alma nib wayin nge aningeg i pagael ni fak Mosiah e ra gayed rogon ni ngar gatheayed fare Galasia—Ba angel e m'ug ngoraed nge yoeg ngoraed ni ngar tileged e pi ngongol roraed nib kireb—Alma e ni gechig nag nge ma'ay—Gubin e gidii' ma thingar ni gargeleg raed bayay ni nge yog ni ngar thap gaed—Alma nge fapi pagael ni fak Mosiah e ra weliyed e pi thin nib fel'. Nap'an 100–92 M.K.","prevAbbr":"mosiah","prevNo":26,"nextAbbr":"mosiah","nextNo":28,"chapterTitle":"Mosiah 27","verses":[{"vNo":"1 ","txt":"Me yibi buch ni fapi gafgow ni un tay ko fare galasia, ni irin' fa pi'in ni de michaen'raed ngak' Somoel e ri almarin me tabab gidii'en e galasia ko nonnon, ma yaed be nonnon ngak' e pi tiyugang' roraed ni aram fan; me chel fapi tiyugang' ko galasia ngar nonnon gaed nib togopluw ngak' Alma. Ere Alma e fek e re oloboch nem iyaen ngak' e pilung roraed, i Mosiah. Ere Mosiah e ra puruy' gaed e pi priest rok'."},{"vNo":"2 ","txt":"Me yibi buch ni pilung i Mosiah e wereg e thin nge garar u dakean ga'angin yang e binaw nib liyeg raed, ni be yoeg ni pi'in de michaen' e dab kur gathibthib niged e pi'in ni yaed gidii'en fare galasia rok' Got."},{"vNo":"3 ","txt":"Ma arame bay ba motochiyel u ga'angin fare galasia ni ngan chuweg e pa'an gafgow nigey u fithik'raed, ni gubin e gidii' ma nge paer ni ta'areb rogon;"},{"vNo":"4 ","txt":"Ni nga dabra paged e uf'uf ara si'uf'uf nge yibi gatheay e gapas roraed; ya nge gubin e gidii' ma nge t'ufeg e cha' ni bugul yoror rok' ni boed ir, ni yaed be muruwel nga pa'raed ni fan ko paer roraed."},{"vNo":"5 ","txt":"Arragon, nge gubin e pi priest nge sensey roraed ma ngar muruwel gaed nga pa'araed ni fan ko paer roraed, u fithik' gubin ban'en ma kemus ni yigo' m'ar, ara gafgow e nge tileg raed; ere bachan e pinn'ey ni kar rin'ed, mar sug gaed ko murnguy rok' Got."},{"vNo":"6 ","txt":"Ma arame tabab bayay e gapas nga dakean fare nam; ma gidii' e arame tabab ko yo'or iyaen, mar tabab gaed ko garar u dakean e fayleng, arragon, iyaen nga lan e lelu'och nge lan e yimuch, nge lan e ngek nge lan e ngael, ma yaed be dumow na'un ni gagang' u dakean e binaw ma yaed be ngongoliy lan e binaw ni gubin yang u dakean e nam."},{"vNo":"7 ","txt":"Ma fare Somoel e paer roraed nge mon'og nagraed, mar manged bogi gidii' nib yo'or ma yaed ba fala'ab."},{"vNo":"8 ","txt":"Chiney e fapi pagael ni fak Mosiah yaed ba ma'athuk nga fithik' fa pi'in ni de mich Somoel u wun'raed; nge kureb e pi pagael ni fak Alma e ku bay u fithikraed, ni kanoeg Alma ngak', ni fithingan e chitamangin; machane, i mang bee' nib mo'on nib kireb mab taliyoer ko liyos. Ma bee' nib mo'on nib yo'or e thin ni mayoeg, mab yo'or e sabaenbaen ni tay ngak' fapi gidii'; ere bo'or e gidii' ni wawliyraed ngar rin'ed e pi denen ni ma rin'."},{"vNo":"9 ","txt":"Me yaeni paer ni be magawon nag e mon'og ko fare galasia rok' Got; ni be iring gum'ircha'en e pi gidii'; ni be k'aring e male'eg thin nga fithik' fapi gidii'; me bing kanawo'en ngak' fare to'ogor rok' Got ni nge gagyeg nag gelingin nga dakeanraed."},{"vNo":"10 ","txt":"Ere chiney e yibi buch u nap'an ni be yaen ni nge gatheay fare galasia rok' Got, ya ki iyaen iyaen nib mamith ni yaed fapi pagael ni fak Mosiah ni yaed be gay rogon ni ngar gatheayed fare galasia, ma ngar wawliyed nga kireb fapi gidii' rok' Somoel, nib togopluw ko fapi motochiyel rok' Got, ara fare pilung—"},{"vNo":"11 ","txt":"Ma boed ni kugog ngomed faram, nap'an ni yaed be yaen iyaen ni yaed be togopluw ngak' Got, musap gaed, fare angel rok' fare Somoel e yibi m'ug ngoraed; me yib nga but' ni gowa yib u fithik' e maguleng; me non nib gaa' laman ni boed ga'angin lingan e dirra', ni rurug e fayleng ni yaed be sak'iy u dakean."},{"vNo":"12 ","txt":"Ma ri balyangaen'raed nib gel, ma arame ra awgaed riy nga but', ma dar nanged fan e pi thin ni weliy ngoraed."},{"vNo":"13 ","txt":"Machane ki non ngoraed nib gaa' laman bayay, nibe ga'ar: Alma, mu suwon ngalang mag sak'iy nga m'on, ya mangfan ni gabe gafgow nag fare galasia rok' Got? Ya fare Somoel e ke ga'ar: Ireray e galasia rog, ni bay gu tabolngin nag; ma dariy ban'en ni nra tileg, ma kemus ni yigo' denen ko gidii' rog."},{"vNo":"14 ","txt":"Ma ku bayay, fare angel e ga'ar: Musap, fare Somoel e ke rung'ag e pi meybil ko gidii' rok', nge ku pi meybil ko tapigpig rok', ni Alma, ni'ir e chitamam; ya ke meybil u fithik' e mich ni fan ngom ni gomanga yog ni ngam nang fare llowaen' ni mornga'agen e tin riyul'; ere, aray fan ni kugub ni nggu micheg ngom fare gelingin nge mat'awon Got, ni nge yog, ni pi meybil ko pi tapigpig rok' e ngan pii' e fulweg riy u rogon e mich roraed."},{"vNo":"15 ","txt":"Ere chiney e musap, rayog ni nge maerwaer u wun'um fare Got? Ya musap, gathi lamag e ke rurug e fayleng? Ma kuda mur guyeg ni gubay u p'oewchem? Ma gag e kan l'ugeg kugub rok' Got."},{"vNo":"16 ","txt":"Ere chiney e gube ga'ar ngom: Mman, mag tay u wun'um fare kalbus ntay ngak' e pi chitamam u lan fare binaw nu Helam, ngo lan fare binaw ku Nephi; mag tay u wun'um u rogon fini fel' e pin'en ni rin' ni fan ngoraed; ya ur moyed u kalbus, me chuwegraed riy. Ere chiney e gube yoeg ngom, Alma, mman ngam rin' e tirom ban'en, ma dab kum gay rogon ni ngam gatheay fare galasia, ni nge yog nni pii' e fulweg ko pi meybil roraed, ma biney e dab kum rin' ni woed ni gomanga gaba'adag ni ngam rin' ni bachan e ngan chuwegem riy."},{"vNo":"17 ","txt":"Me yibi buch ni ireray e pi yu bugithin ni tomur ni yoeg fare angel ngak' Alma, ma arame yaen."},{"vNo":"18 ","txt":"Ere chiney e Alma nge pi'in ni yaed bay rok' e ra awgaed bayay nga but', ni ke balyangaen'raed nib gel; ya kar guyed ba angel rok' Somoel nga oewchraed; me non nib gaa' laman ni boed ga'angin i lingan e dirra', ni rurug e fayleng; mar nanged ni dariy ban'en nra yog ni nge rurug e fayleng me murur ni gowa nge pil nge wer ma kemus ni yigo' fare gelingin Got e rayog riy."},{"vNo":"19 ","txt":"Ere chiney e fare balyangaen' ni tay Alma e rib gel, me ma'ay, ma dakiyog ni nge bing l'ugun; arragon, me m'ay gelingin, ni mus nga pa' ma dakiyog ni nge mithmitheg; ere fa pi'in ni ur moyed rok' e rafeked, mar feked ya dakiyog ni nge ayuweg ir, ni aram rogon nge mada' ko ngiyal' ni kan moleg nga but' u p'oewchen e chitamangin."},{"vNo":"20 ","txt":"Min weliy ngak' e chitamangin gubin e pin'en ni ke buch roraed; ma chitamangin e ri falfalaen', ya manang ni ireray fare gelingin Got."},{"vNo":"21 ","txt":"Ere yoeg ni nge mo'olung e gidii' nga ta'abang ni gomanga yog ni ngar guyed ko mang e ke rin' fare Somoel ni fan ngak' fare pagael ni fak, nge fan ngak' fa pi'in ni ur moyed rok'."},{"vNo":"22 ","txt":"Me yoeg ni pi priest e ngar mukun gaed nga ta'abang; mar tabab gaed i baley nag e abich roraed, ma ngar meybil gaed ngak' fare Somoel ni Got roraed ni nge bing l'ugun Alma, ni nge yog ni non, mangki yog ni sul gelingin pa' nge ay—ni gomanga yog ni mab oewchen fapi gidii' ngar guyed mar nanged mornga'agen fal'ngin nge rir rok' Got."},{"vNo":"23 ","txt":"Me yibi buch u tomuren ni kar baley niged e abich roraed ma kar meybil gaed u langgin l'agruw e rran nge l'agruw e nep', me sul gelingin pa' nge ay Alma, me sak'iy ngalang me tabab ko numon ngoraed, ni be yoeg ngoraed ni nge pagaen'raed:"},{"vNo":"24 ","txt":"Ya, i ga'ar, kug kalngan'ug ko pi denen rog, ma ke bayuliyeg fare Somoel; musap gaed kan gargelegeg ko fare Kan ni Thothup."},{"vNo":"25 ","txt":"Ma fare Somoel e ga'ar ngog: Dabi balyangaen' gubin e gidii', arragon, ni pumo'on nge ppin, nge gubin e pi nam, nge pi mfen, nge pi thin, nge gidii', ya thingar ni gargeleg raed bayay; arragon, ngar manged fak Got, ni kar chuw gaed ko falwok nu fayleng nge rangi dodow ni gafgow, ngar thap gaed nga bangi dodow nib mat'aw, ni ke bayuliyraed Got, ma kar manged pagael nge ppin ni fak;"},{"vNo":"26 ","txt":"Ere aray rogon ni ngar manged boech e yafos nib bie'ch; ma fa'anra dab rrin'ed ni aray rogon, ma dabiyog ni ngar thap gaed nga gil'ilungun Got."},{"vNo":"27 ","txt":"Gube yoeg ngomed, ni fa'anra gathi aray rogon, ma thingar ni chuwegraed; ma gumnang ni aray rogon, ya gag, ma ni guy rogon ni ngan chuwegeg."},{"vNo":"28 ","txt":"Machane, tomuren ni kug waen u fithik' e gafgow ni kirbaen', mug kalngan'ug ko ngiyal' ni ke chugur ni nggum', ma fare Somoel e guy u fithik' e murnguy rok', nib t'uf ni nge chuwegeg u fithik' ba nifiy ni manechubog, mug mang fak Got."},{"vNo":"29 ","txt":"Ya'el rog e kan bayuliy ke chuw u fithik' e gafgow ni amith nge m'agan e denen. 'Ug moy u muloew nib lumor; ma chiney e kug guy fare tamilang rok' Got ni rib fel'. Ya'el rog e pir'eg e gafgow ni amith ni gubinfen; machane kan chuwegeg u fithik', ere ya'el rog e ke chuw u fithik' e amith."},{"vNo":"30 ","txt":"Kug fek yathin e Tabiyul rog, mug keru'uy e pin'en ni weliy e pi chitamangdaed; machane chiney, nra yog ni ngar guyed ni ra yib, ma kubay u waen' gubin e gidii' nge pin'en ni sunmiy, ma ra m'ug ngak' gubin e gidii'."},{"vNo":"31 ","txt":"Arragon, ma gubin e gidii' ma ra ragbug nga but', nge gubin e yunmon ma ra pogofay u p'oewchen. Arragon, ko bin tomur e rran, u nap'an ni gubin e gidii' ni yaedra sak'iy nge pufthin nagraed, ma fin arame bay roeged ni ir Got; ma fin arame bay roeged, ni pi'in ni ur pired u fayleng ni de michaen'raed ngak' Got, e ke dugil ba gechig ni gubinechubog nib mat'aw nga dakeanraed; ma bay ra da'ada' gaed, ma yaed be t'on, mar lul' gaed nga lan dagurraed ni murus nge tamra' u tanggin e gachin ko chachngar rok'."},{"vNo":"32 ","txt":"Ere chiney e yibi buch ni Alma e tabab ko ngiyal' ney iyaen nga m'on i fil e machib ko fapi gidii', nge fa pi'in ni ur moyed rok' Alma u nap'an ni m'ug fare angel ngoraed, ni yaed be yaen u dakean e nam ni ga'angin yang, ni yaed be weliy ko gubin e gidii' e pin'en ni kar rung'aged ma kar guyed, ma yaed be machib nag fare thin rok' Got u fithik' e gafgowaen', ni be gafgow nagraed e pi'in ni dariy e mich roraed, mar m'aed nga pa' bo'or iyaed."},{"vNo":"33 ","txt":"Machane yug aram rogon gubin e pinn'ey, ma baga' e gapasaen' nra pii'ed ko galasia, ma yaed be gelnag e mich ko pi chongin e galasia, ma yaed be pii' e athamgil nga laniyaen'raed u fithik' e gum'aen' nge muruwel nib gel ni ngar fol gaed ko pi motochiyel rok' Got."},{"vNo":"34 ","txt":"Ma aningeg i yaed riy e fapi pagael ni fak Mosiah; ni fithingraed e Ammon, nge Aron, nge Omner, nge Himni; ireray fithingan fapi pagael ni fak Mosiah."},{"vNo":"35 ","txt":"Mar milekag gaed u dakean ga'angin yang fare binaw nu Zarahemla, ngu fithik' gubin fapi gidii' ni yaed bay u tane lung ko fare pilung i Mosiah, ni ri yaed be athamgiliy rogon ni ra yog ni ngar yal'uweged gubin e pi gafgow ni kar tayed ko fare galasia, ni yaed be pogofay nag gubin e pi denen roraed, ma yaed be weliy gubin e pin'en ni kar guyed, ma yaed be weliy fan fapi prophecy nge pi chep nib thothup ngak' gubin e pi'in ni yaed ba'adag ni ngar rung'aged."},{"vNo":"36 ","txt":"Ere ra manged talin e muruwel u pa' Got ni ngar feked e gidii' nib yo'or iyib ko fare llowaen' ni mornga'agen e tin riyul', arragon, ni ngar nanged mornga'agen fare Tabiyul roraed."},{"vNo":"37 ","txt":"Ma ri falaen' Somoel ngoraed! Ya ra weliyed ni bay e gapas; ma yaed be weliy e pi thin nib fel' nib mangil; ma yaed be yoeg ni fare Somoel e ire suwon e lung."}]}