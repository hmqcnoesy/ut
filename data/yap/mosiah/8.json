{"heading":"Ammon e machib nag fapi gidii' rok' Limhi—I fil mornga'agen fare riliw' nge aningeg yang i plates ko Jaredite—Chep ni kakrom e rayog i piliyeg e thin riy rok' e pi tathogthog ban'en u dakean—Dariy ba tawa'ath nib gaa' ko liwne thogthog. Nap'an 121 M.K.","prevAbbr":"mosiah","prevNo":7,"nextAbbr":"mosiah","nextNo":9,"chapterTitle":"Mosiah 8","verses":[{"vNo":"1 ","txt":"Me yibi buch u tomuren ni ke mu' fare pilung i Limhi ko numon ngak' e pi gidii' rok', ya bo'or bogi ban'en ni weliy ngoraed ma buch'uw riy e gu yoloey nga langgin e kaney e babyor, i yog ngak' gubin e pi gidii' rok' bogi ban'en ni mornga'agen pi walagraed ni ur moyed u lan fare binaw nu Zarahemla."},{"vNo":"2 ","txt":"Me yoeg ngak' Ammon ni nge sak'iy ngalang u p'oewchen fare ulung i gidii', nge weliy ngoraed ni yaed gubin e n'en ni ke buch rok' pi walagraed u nap'an ni chuw Zeniff ko farengi binaw nge yibi mada' ko ngiyal' ni'ir e ke chuw ko farengi binaw."},{"vNo":"3 ","txt":"Ma ki yoeg ngoraed e tin tomur e thin ni fil fare pilung i Benjamin ngoraed, me weliy fan ngak' fapi gidii' rok' fare pilung i Limhi, ni nge yog nra nanged fan gubin e pi thin ni ke yoeg."},{"vNo":"4 ","txt":"Me yibi buch u tomuren ni ke mu' i rin' gubin e pinn'ey, me yoeg pilung i Limhi ko fare ulung i gidii' ni ngar suloed, me yoeg ni yaed gubin nra bee' me sul nga tabinaew rok'."},{"vNo":"5 ","txt":"Me yibi buch ni yoeg ni fapi plates ni bay e chep riy ni mornga'agen e gidii' rok' ko ngiyal' in'en ni kar chuw gaed ko fare binaw nu Zarahemla, e ngan fek iyib nga p'oewchen Ammon, ni nge yog ni bi'eg."},{"vNo":"6 ","txt":"Chiney, e chingiyal' in'en ni bi'eg Ammon fare chep, ma fare pilung e ba'adag ni nge nang ni fa'anra yog ni nge piliyeg e thin riy, ma Ammon e yoeg ngak' ni dabiyog rok'."},{"vNo":"7 ","txt":"Me ga'ar fare pilung ngak': Bachan e kirbaen' rog ko gafgow nibe tay e gidii' rog, ma kug l'oeg aningegi ragag nge dalip e gidii' rog ni nga ranoed nga lan wuru' e binaw, ni gomanga yog nra pir'eged fare binaw nu Zarahemla, ni gomanga yog nug wenig gaed ngak' e pi walagmaed ngar chuweged gamaed u tanpa' e pi to'ogor romaed."},{"vNo":"8 ","txt":"Mar malog gaed u lan wuru' e binaw nib yo'or e rran, machane ur fol gaed, ma dar pir'eged fare binaw nu Zarahemla mar suloed ko giney e binaw, ma tomuren ni kar malekag gaed u dakean bangi binaw nib sug e lupath riy, ma tomuren ni kar pir'eged bangi binaw nib sug yilen e gidii' riy, nge gamanman u dakean, ma kub sug u dakean e na'un ni ke puthputh nga but' ni gubin mit, nge tomuren ni kar pir'eged bangi binaw niki immoy nib sug dakean ko gidii' ni boed urngin fayu ulung i gidii' ku Israel."},{"vNo":"9 ","txt":"Ere ireray e mich ni pinn'ey ni kar weliyed e ba riyul', ni kar feked iyib riliw' nge aningeg yang i plates nib sug e yol u dakean ni kan ker, ni yuyang i gol."},{"vNo":"10 ","txt":"Ma musap gaed, kur feked iyib yuyang i breastplate, nib gaa' yang, ma ni fal'eg ko brass nge copper, nrib fel' rogon."},{"vNo":"11 ","txt":"Nge ku bayay, ra feked iyib e sayden, ni ke m'ing koelingin, ma sayden riy e ki longuy e t'ay; ma dariy bee' ko rangi binaw nem nra yog ni nge piliyeg e thin riy ara pi yol ni kan ker nga dakean fapi plates. Ere gube ga'ar ngom: Rayog ni ngam piliyeg fan?"},{"vNo":"12 ","txt":"Ma kug be ga'ar ngom bayay: Gamnang bee' nra yog ni nge piliyeg e thin? Ya gu ba'adag ni pi chep ney e nga ni piliyeg nge yib ni thin rodaed; ya, sana, yaedra pii' e llowaen' ngodaed u mornga'agen e pi'in ni ke magaey ko fapi gidii' ni kan lii'raed, ni arame gin ni yibe pi chep ney riy; ara sana, yaedra pii' ngodaed ba llowaen' u mornga'agen e pi gidii' ney ni kan lii'raed; ma gu ba'adag ni nggu nang ko mang tapgin e yam' ni kar tayed."},{"vNo":"13 ","txt":"Ere Ammon e ga'ar: Rrayog ni nggu weliy ngom, O pilung, mornga'agen bee' nib mo'on ni'ir e rayog ni nge piliyeg e thin ko fapi chep; ya bay ban'en rok' nra sap riy, me piliyeg e thin ko gubin e pi chep ni ke kakrom; ma ba tawa'ath ni yib rok' Got. Ma pinn'em e kanoeg ni mama'en e piliyeg thin, ma dariy bee' ni rayog ni nge sap riy ma kemus ni fa'anra kan chiyliy ngak', ma fa'anra chey ni sap riy ma ra yim'. Ma cha'an ni kan chiyliy ngak' ni nge sap ko pinn'em, ireram e cha' ni kanoeg nib tathogthog ban'en u dakean."},{"vNo":"14 ","txt":"Ma musap gaed, fare pilung ko fapi gidii' ni yaed bay u lan fare binaw nu Zarahemla e bee' nib mo'on ni kan chiyliy ngak' ni nge rin' e pinn'ey, ma ire bay rok' e re tawa'ath ney ni ke pii' Got."},{"vNo":"15 ","txt":"Ma fare pilung e yoeg ni bee' nib tathogthog ban'en u dakean e baga' ko profet."},{"vNo":"16 ","txt":"Ma Ammon e yoeg ni tathogthog ban'en u dakean e bee' nib tayi'iy ma ku ba profet; ma kub tawa'ath nib gaa' ni gathi yug demutrug bee' ma ra yog ngak', kemus ni fa'anra bay rok' fare gelingin Got, ma dariy bee' nra yog ngak'; e gelingin nib gel ma kemus ni fa'anra pii' Got ngak'."},{"vNo":"17 ","txt":"Machane bee' nib tathogthog ban'en u dakean e rayog ni nge nang e tin ke thimur ban'en, nge ku tin ni bay yib ban'en, ma u dakeanraed e yira yi'iy nag gubin ban'en riy, ara, chirogon, e pin'en nib simithmith mornga'agen e yaedra nang, nge pin'en nib miith e ra yib nga tamilang, nge pin'en ni dannang mornga'agen e yira nang roraed, ma kuyra nang roraed boech ban'en ni gomanga boech ma dab nnang."},{"vNo":"18 ","txt":"Ireray rogon ni Got e bing wo'en ko gidii', nu dakean e mich, ma ra yog ni ngan ngongoliy e ma'ang'ang riy; ere, ke mang bee' nib ga'fan ngak' e gidii' rok'."},{"vNo":"19 ","txt":"Ere chiney, e nap'an ni ke mu' Ammon i yoeg e pi thin ney ma fare pilung e ri falfalaen' ni rib gel, me oge magaer ngak' Got, nibe ga'ar: Dar maerwaer u wun'ug ban'en nib miith ni bay ko yungi plates ney, nge pi mama'en e piliyeg thin ney e dar maerwaer u wun'ug nni t'aer midlen ngan tay ni fan ko ngan tamilngeg gubin e tin nib miith ban'en mab riyul' ngak' e gidii'."},{"vNo":"20 ","txt":"O arib mangil e pi muruwel rok' fare Somoel, ma rib n'uw nap'an ni gum'aen' u puluwon e gidii' rok'; arragon, ma rib malmit nge minaen' e gidii' ko tirok' ban'en; ya dabra gayed e gonop, ara ra adaged ni nge gagyeg nagraed."},{"vNo":"21 ","txt":"Arragon, yaed e boed rograed ba saaf ni malboch nibe miil rok' e cha' nib tagafaliy e gamanman, mar garar gaed, ma yibe tuluf raed, ma be longuy raed e gamanman nu mapan."}]}