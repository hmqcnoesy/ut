{"heading":"Ammon e pir'eg farengi binaw nu Lehi-Nephi, ni Limhi e pilung riy—Gidii' rok' Limhi e ra manged kalbus ngak' fapi Lamanites—Limhi e weliy chipin e gidii' roraed—Ba profet ni (Abinadi) e yoeg ni Kristus e ir Got nge Chitamangin gubin ban'en—Pi'in ni yaedra garareg e kireb e yaedra pir'eg e yoko', ma pi'in ni yaedra tay e pagaen' roraed ngak' Somoel e yaedra thap. Nap'an 121 M.K.","prevAbbr":"mosiah","prevNo":6,"nextAbbr":"mosiah","nextNo":8,"chapterTitle":"Mosiah 7","verses":[{"vNo":"1 ","txt":"Ere chiney, e yibi buch u tomuren ni ke ululiy fare pilung i Mosiah e gapas u langgin dalip e duw, me adag ni nge nang mornga'agen fapi gidii' ni ka ranoed ngar pired ko farengi nam nu Lehi-Nephi, ara lan e binaw nu Lehi-Nephi; ya pi gidii' ney e dariy ban'en ni kar rung'aged roraed u nap'an ni ranoed ngar chuw gaed ko fare binaw nu Zarahemla; i paer nike magaf laniyaen' ngoraed."},{"vNo":"2 ","txt":"Me yibi buch ni pilung i Mosiah e yoeg ni ragag nge nel' e pumo'on roraed nib gel e nga ranoed ko farengi nam nu Lehi-Nephi, ni ngar nanged mornga'agen pi walagraed."},{"vNo":"3 ","txt":"Me yibi buch u nap'an ni rebo rran riy mar tabab niged e yaen, ni bay bee' roraed ni Ammon, ni bee' nib mo'on nib gel mab yargael, ma bee' ni gidii' ku Zarahemla; ma ku ire gaa' roraed."},{"vNo":"4 ","txt":"Ere chiney, e dar nanged e gin ni ngar sor gaed ngay u lan wuru' e binaw ni nga ranoed ko farengi nam nu Lehi-Nephi; ere ra malog gaed nib yo'or e rran u lan wuru' e binaw, ni aningeg i ragag e rran ni kar malog gaed."},{"vNo":"5 ","txt":"Ma tomuren ni kar malog gaed ni aningeg i ragag e rran mar baed nga bangi falang, ni bay nga lelu'och ko fare binaw nu Shilom, ma ireram e gin nra n'ufed e tent roraed riy."},{"vNo":"6 ","txt":"Ma Ammon e fek dalip i walagen, ni fithingraed e Amaleki, Helem, nge Hem, ma ranoed nga lan farengi binaw ku Nephi."},{"vNo":"7 ","txt":"Ma musap gaed, ra mada' niged fare pilung ko fapi gidii' ni ur moyed u lan fare binaw rok' Nephi, ngo lan fare binaw rok' Shilom; make liyegraed e pi matanag ko fare pilung, min fekraed, ngan m'ag raed, ma nin' raed nga kalbus."},{"vNo":"8 ","txt":"Me yibi buch u tomuren ni ke gaman e l'agruw e rran yaed u kalbus min fekraed bayay nga p'oewchen fare pilung, min pithig e m'ag roraed; mar sak'iy gaed u p'oewchen fare pilung, me pii' mat'awraed ara chiyliy ngoraed, ni ngar pii'ed e fulweg ko duwer ni nge fith ngoraed."},{"vNo":"9 ","txt":"Me ga'ar ngoraed: Musap gaed, I gag Limhi, ni fak Noah, ni ir fak Zeniff, ni'ir e yib ko fare binaw nu Zarahemla ni nge tafnay e giney e binaw, ni bangi binaw ni tafen e pi chitamangraed, nni pilung nag u lungun fapi gidii'."},{"vNo":"10 ","txt":"Ere chiney, e gu ba'adag ni nggu nang ko mangfan ni damur rus gaed ni kam baed nga to'ben e re binaw ney, u nap'an ni gag, nug bay nge pi matanag rog u wuru' e garog?"},{"vNo":"11 ","txt":"Ere chiney, e ireray fan ni kug pag ni ngan taymed ni dab mm'aed, ni nge yog ni ngug fithmed, ara dangay ma kug pag e pi matanag rog ney ngar lii'ed gimed ngam m'aed. Ere mu nonaed."},{"vNo":"12 ","txt":"Ere chiney, e nap'an ni guy Ammon ni kan pii' mat'awon ni nge non, me kan nga m'on nge siro' ngak' fare pilung; me bagbag u but' ngalang bayay me ga'ar: O pilung, ri gub falfalaen' u p'oewchen Got e bin daba' ney e rran ni kugub fos, ma kam pii' mat'awog ni nggu non; ere bay gugay rogon nggu non u fithik' e athamgil."},{"vNo":"13 ","txt":"Ya kug nang ni fa'an gomanga gam nangeg ma dab mu pag ngan m'ag e tiney e gaf ngog. Ya gag Ammon, ma gag bee' ko binaw nu Zarahemla, ma kugub nga wuru' e binaw nu Zarahemla ni gube gay mornga'agen pi walagmaed, ni Zeniff e fekraed nga wuru' e re binaw nem."},{"vNo":"14 ","txt":"Ere chiney, e yibi buch u tomuren ni ke rung'ag Limhi fapi thin rok' Ammon, mari falfalaen' ni rib gel, me ga'ar: Chiney, e kar gunang ni pi walageg ni ur moyed u lan fare binaw nu Zarahemla e kuyaed ba fos. Ere chiney, e nggu falfalaen'; ma nge rebo rran riy mug guy rogon e gidii' rog ngar falfalaen' gaed boech."},{"vNo":"15 ","txt":"Ya musap, kad manged sib rok' fapi Lamanites, ma kan tax nagdaed ni kad gafgow gaed riy. Ere chiney, e musap gaed, pi walagdaed e bay ra chuweged gadaed u kalbus rodaed, ara u tanpa' fapi Lamanites, ma ngad manged sib roraed; ya kub fel' ni ngad manged sib rok' fapi Nephites ko bin ba'aray ni nga ud pii'ed e tax ko fare pilung ko Lamanites ni bachan e nge yog ni nga ud pired u fithik' e gapas."},{"vNo":"16 ","txt":"Ere chiney, e pilung ni Limhi e yoeg ko pi matanag rok' ni dab kur m'aged Ammon ara walagen, machane guy rogon ni ngar suloed ko farengi falang ni bay ko lelu'och u Shilom, ngar feked walagraed nga lan fare binaw, ni nge yog nra abich gaed, min garbad, mar toffan gaed ko milekag ni kar tayed; ya bayo'or ban'en ni kar gafgow gaed riy; ya kar gafgow gaed ko mak'iy, balel, nge magaer."},{"vNo":"17 ","txt":"Ere chiney, e yibi buch ni rebo rran riy me pii' fare pilung i Limhi ba babyor ni ke yoloey ni nge nang gubin e gidii' rok', ni gomanga yog nra kunuyed yaed nga temple, ni ngar rung'aged e pi thin ni nge weliy ngoraed."},{"vNo":"18 ","txt":"Me yibi buch u nap'an ni kar kunuyed yaed nga ta'abang me non ngoraed ni ga'ar: O gimed, e pi gidii' rog, mu puged oewchmed ngalang ma ngam gapaseged laniyaen'med; ya musap gaed, fare ngiyal' inn'em e ke chugur ngay, ara daki palog nga orel, ma kad chuw gaed u tanpa' e pi to'ogor rodaed, ni yug aram rogon ni ke reb abdaed i lemnag ni ngad chuw gaed, ma dar yog, ere machane ba mich u wun'ug ni kubay ta'abyay e guruboch ni ngad tayed."},{"vNo":"19 ","txt":"Ere, mu puged oewchmed ngalang, mi gimed falfalaen', mu tayed e pagaen' romed ngak' Got, ngak' fare Got ni'ir fare Got rok' Abraham, nge Isaac, nge Jacob; nge ku arragon, ni fare Got ni'ir e fek fapi gidii' ku Israel nga wuru' fare nam nu Egypt, me bucheg ni ngar th'aebed farengi day ni Red Sea nga barba' u dakean e buut' nib malik', me duruw'iy raed ko manna ni nga dabra m'aed u wuru' e binaw; ma kub yo'or boech ban'en ni rin' ni fan ngoraed."},{"vNo":"20 ","txt":"Nge ku bayay, ku ireram fare Got ni fek e pi chitamangdaed nga wuru' fare nam nu Jerusalem, ma i yororiy ma be ayuweg e gidii' rok' iyib ke mada' ko chiney; ere musap gaed, ri bachan e pi denen rodaed nge pi ngongol rodaed nib kireb me fek daed iyib ngad manged sib."},{"vNo":"21 ","txt":"Ma gimed gubin ni mich riy e biney e rran, ni Zeniff, ni'ir e mang pilung ko pi gidii' ney, ni bachan e yigi gel i lemnag rok' ni nge tafna' tafen e pi chitamangin, ere ni baen nag ko pi sabaenbaen nge sasaliyeb rok' fare pilung i Laman, ni'ir e ra michmich gow pilung ni Zeniff, me pag nge milfan nga lan pa' ni nge tafna' bayang ko binaw, ara fare binaw nu Lehi-Nephi, nge fare binaw nu Shilom; nge binaw nib liyeg iyaen—"},{"vNo":"22 ","txt":"Ma gubin e pinn'ey ni rin', e ri bachan e nge fek e pi gidii' ney nga tanpa' ara ngar manged sib rok'. Ere musap gaed, gadaed ko ngiyal' inn'ey e gadaed be pii' puluwon e tax ngak' fare pilung ko fapi Lamanites, ni balay ko corn rodaed, nge barley rodaed, nge gubin e grain rodaed ni gubin mit, nge baley u urngin i pifak e saaf rodaed nge garbaw rodaed; nge ku baley ko gubin e tin ni bay rodaed, ara chugum rodaed e ngad pii'ed u rogon ni be athpeg rodaed fare pilung ko Lamanites, ara dangay ma yafos rodaed e ngad pii'ed."},{"vNo":"23 ","txt":"Ere chiney, gathi kaygi gel e gafgow ko biney ni yibe rin' ngodaed? Ma gathi biney e kirbaen' rodaed, ni kaygi gel? Ere chiney e musap gaed, ri ireray tapgin e kirbaen' ni ngad tayed."},{"vNo":"24 ","txt":"Arragon, gube yoeg ngomed, ni ri ireray tapgin i fan ni thingari kirbaen' daed; ya musap gaed ke uw urngin pi walagdaed ni kan lii'raed kar m'aed, ma kan pu'oeg racha'raed ni dariy fan, ma gubin e pinn'ey ni ke buch e bachan e denen."},{"vNo":"25 ","txt":"Ya fa'an gomanga pi gidii' ney e dar mul gaed nga fithik' e denen ma fare Somoel e dabi pag ni nge yibi awe biney e gafgow ni buchbuchaen' ngoraed. Machane musap gaed, dabra motoyil gaed ngar fol gaed ko thin rok'; ere yibi sum bogi male'eg thin nga fithik'raed, ma ri almarin ngar cham gaed nga ur lii'ed yaed ngar m'aed."},{"vNo":"26 ","txt":"Nge ba profet rok' Somoel ni kar lii'ed ke yim'; arragon, bee' nib mo'on rok' Got ni'ir e mel'eg, ni'ir e yoeg ngoraed e pi denen roraed ni ubchiya' nge pi fananikan roraed, me prophesy nag bogi ban'en nib yo'or ni bay yib, arragon, ni boed e wub rok' Kristus."},{"vNo":"27 ","txt":"Nge ku bachan e ke yoeg ngoraed ni Kristus e ir fare Got, fare Chitamangin gubin ban'en, me yoeg nra m'ug ni boed ya'an bee' nib mo'on, ma ireram rogon ya'an e gidii' nni sunmiy ko somm'on; ara ngan pingeg iyoeg, ma, i yoeg ni gidii' e ni sunmiy ni boed ya'an Got, mare Got nem e ra yib nga fithik' e gidii' u fayleng, nra sum ni bay doewngin ni ufin nge racha', me yaen u dakean e fayleng—"},{"vNo":"28 ","txt":"Ere chiney, ri bachan e ke yoeg e biney, ere rilii'ed nge yim'; ma kub yo'or boech ban'en ni ur rin'ed ni'ir e fek e damomuw rok' Got nga dakeanraed. Ere, minii' e pi'aroraed ni ke balyangaen' ni yaed be lemnag ni kar manged sib, ma yibe gechig nagraed ko pi gafgow ni ubchiya'?"},{"vNo":"29 ","txt":"Ya musap gaed, fare Somoel e ga'ar: Dabgu gapaseg laniyaen' e gidii' rog u lan e re rran ni yaed be rin' e ngongol ni kireb; ma bay gu magawon nag e pi wo' roraed ni nga dab kur mon'og gaed; nge pi ngongol roraed e bayi mang magawon nib woldabchey nga m'on roraed."},{"vNo":"30 ","txt":"Ma ku bayay, i ga'ar: Fa'anra gidii' rog e ngar yunged e kireb ma yaedra t'aer fitiru' e wa'amngin e gechig riy u pa' e yoko'; ma wengan ni ra yib riy e boed e yub."},{"vNo":"31 ","txt":"Ma ku bayay, i ga'ar: Fa'anra gidii' rog e ngar yunged e kireb ma yaedra pir'eg fare nifngin e ngek, ni'ir e ma yibnag e mogothgoth nib papay."},{"vNo":"32 ","txt":"Ere chiney, musap gaed, fare michmich rok' Somoel e ke mugu'ul, ma kan gechig nagmed ke kirbaen'med."},{"vNo":"33 ","txt":"Machane fa'anra gimed ra chel ngam sap gaed ngak' Somoel u polo' i gum'ircha'med, mi gimed tay e pagaen' romed ngak', mi gimed pigpig ngak' u fithik' e l'agaen' romed, ni fa'an gimed ra rin' e renn'ey, ma ra rin', u rogon nib m'agaen' ngay ma ba'adag, ni nge chuwegmed u tanpa' e pi to'ogor romed."}]}