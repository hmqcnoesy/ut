{"heading":"Pi Gidii'en Got e ra manged e pagael nge ppin ni fak Kristus u dakean e mich—Ma arame kan kii'eg raed u dakean fithingan Kristus—Pilung ni Benjamin e ning chilen ngoraed ni ngar dugiliyed yaed mar pired ni dabra mithmith gaed u fithik' e pi muruwel nib mangil. Nap'an 124 M.K.","prevAbbr":"mosiah","prevNo":4,"nextAbbr":"mosiah","nextNo":6,"chapterTitle":"Mosiah 5","verses":[{"vNo":"1 ","txt":"Ere chiney, yibi buch u nap'an fare pilung i Benjamin e kenon ni aray rogon ko gidii' rok', me mal'og nga fithik'raed, ya ba'adag ni nge nang ni fa'anra ke michaen' e gidii' rok' ko fapi thin ni ke weliy ngoraed."},{"vNo":"2 ","txt":"Ma yaed gubin nra nonaed nib gaa' lamraed u ta'abang, ni yaed be ga'ar: Arragon, be mich u wun'maed fapi thin ni kam weliy ngomaed; nge ku arragon, ni gamaed manang ni rib mutrug mab riyul', ni bachan fare Kan ni Thothup rok' Somoel ni Gubin ma ra yog rok', ni'ir e ke gagyeg nagmaed kug thil gaed, ara lan e pi gum'ircha' romaed, ni ke chuweg romaed e athap ko ngongol ni kireb, ma ke adag laniyaen' maed ni nggu ululiyed i rin' e tin nib fel' ban'en."},{"vNo":"3 ","txt":"Ma gamaed, nri ka gamaed, e ku arragon ngomaed, nu dakean fare fal'ngin Got, nge pi thogthog ko fare Kan ni Thothup rok', e ke tamilang laniyaen' maed riy ko n'en ni bay yib; ma fa'anra ba t'uf ni ngan rin', ma rayog ni nggu prophesy niged gubin ban'en."},{"vNo":"4 ","txt":"Ma fare mich ni bay romaed u mornga'agen fapin'en ni ke yoeg fare pilung romaed ngomaed e ire ke yognag ngomaed e biney e llowaen', ni ireray e gin ni be falaen'maed riy u fithik' e falfalaen' nib gel."},{"vNo":"5 ","txt":"Ma rib m'agaen' maed ngay ni nggu fal'eged e m'ag u thilmaed Got ni nggu rin'ed e tin ba'adag, ma gamaed fol ko pi motochiyel rok' u fithik' gubin ban'en nibe chiyliy ngomaed, u gubin e pi rran romaed ni kubay, ni nge siy gu feked nga dakeanmaed ba gechig ni dabi m'ay bi'id, ni boed ni ke yoeg fare angel, ni gomanga siy gu unumed ko fare kap ko damomuw rok' Got."},{"vNo":"6 ","txt":"Ere chiney, ireray e fapi thin rok' fare pilung i Benjamin ni ba'adag ni ngar rin'ed: ere ga'ar ngoraed: Kam weliyed e thin ni guba'adag; nge re m'ag ni kam tayed e ba m'ag nib mat'aw."},{"vNo":"7 ","txt":"Ere chiney, e bachan e fare m'ag ni kam tayed ma arame ngan piningmed ni bitir rok' Kristus, ni pagael ni fak, nge ppin ni fak; ya musap gaed, biney e rran e kam thap gaed ngak' kam chitamangyed; ya kamoeged ni pi gum'ircha' romed e kethil u dakean e mich romed u fithingan; ere, kam sum gaed rok' ma kam manged pagael nge ppin ni fak."},{"vNo":"8 ","txt":"Ma dakean e re ngachal ney e ke puf rogmed riy, ma dakuriy rebe ngachal ngab yang nra yog ni nge puf rogmed riy. Dakuriy reb e fithingan ngab yang ni gimed ra thap riy; ere, gu ba'adag ni thingar mu feked nga dakeanmed fithingan Kristus, ni gimed gubin e pi'in ni kam fal'eged e m'ag u thilmed Got ni thingar mu fol gaed nge mada' nga tomuren e yafos romed."},{"vNo":"9 ","txt":"Ma bay yibi buch ni pi'in nra rin' e renn'ey e yira pir'eg u ba'ni mat'aw i pa' Got, ya ra nang e re fithingan ni yira pining u dakean; ya yira pining u dakean fithingan Kristus."},{"vNo":"10 ","txt":"Ere chiney e rra yibi buch, ni cha' ni dabi fek nga dakean fare fithingan Kristus e thingar ni pining ngo yug rebe fithingan; ere, ra pir'eg ir u ba'ni gilaey' i pa' Got."},{"vNo":"11 ","txt":"Ma gu ba'adag ni thingar kum tayed u wun'med, ni ireray e re fithingan ni kugog ni gura pii' ngomed ni dariy bangiyal' ni ngan chuweg, ma kemus nu dakean e ngongol ni kireb; ere, mu kol chiya' gaed ni nga dab mu rin'ed e ngongol nib kireb, me siy ni chuweg fare fithingan u gum'ircha'med."},{"vNo":"12 ","txt":"Gube yoeg ngomed, nug ba'adag ni thingar mu tayed u wun'med ni ngam cha'ariyed fare fithingan ni kan yoloey ni gubin e ngiyal' u lan gum'ircha'med, ni nge yog ni nga dab ni pir'egmed u ba'ni gilaey' i pa' Got, machane gimed ra rung'ag mi gimed nang e re fithingan ni yira pining med u dakean, nge re fithingan nra pining ngomed."},{"vNo":"13 ","txt":"Ya bu'uw rogon me nang bee' nib mo'on fare masta ni dawori pigpig ngak', ma bee' ni denang, ma kub palog ko pi tafnaey nge pi lem u gum'ircha'en?"},{"vNo":"14 ","txt":"Nge ku bayay, ba mat'aw ni nge fek bee' ba donkey ni fak e cha' ni buguliyoror rok', nge tay rok' ni dab ki sulweg? Gube ga'ar ngomed, Dangay; ku dabi pag ni nge un ko abich u fithik' e pi saaf rok', machane nge tuluf nga palog, nge yaen nge chuw. Gube yoeg ngomed, ni ku aram rogon ni nge paer u fithik'med ni fa'anra dam nanged e re fithingan ni ngan piningmed u dakean."},{"vNo":"15 ","txt":"Ere, guba'adag ni ngam miyuluy gaed ma dab mu worwar gaed, ma gubin e ngiyal' ni ngam rin'ed e pi muruwel nib mangil, ya Kristus, ni fare Somoel ni Got ni Gubin ma ra yog rok', e gomanga gabliymed ngak', ni gomanga yog ni fekmed nga tharmiy, ni gomanga yigi yog ni ngam thap gaed me yog ngomed e yafos ni gubinfen, u dakean fare gonop, nge gelingin, nge justice, nge murnguy rok' e cha' ni sunmiy gubin ban'en, u tharmiy ngu fayleng, ni'ir e Got ko urngin ban'en. Amen."}]}