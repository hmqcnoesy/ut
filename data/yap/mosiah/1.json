{"heading":"Pilung Benjamin e fil ngak' e pi pagael ni fak fare thin nge pi prophecy rok' e pi chitamangraed—Taliw roraed nge fini fel' e paer roraed e ku'un cha'ariy ni bachan fapi chep ni kan cha'ariy u dakean fapi yungi plate nib thilthil—Mosiah e ni mel'eg ni nge mang pilung min pag gafalngin ngak' fapi chep nge ku boech ban'en. Nap'an 130–124 M.K.","prevAbbr":"w-of-m","prevNo":1,"nextAbbr":"mosiah","nextNo":2,"chapterTitle":"Mosiah 1","verses":[{"vNo":"1 ","txt":"Ere chiney e dakuriy e male'eg thin u lan farengi nam ni polo' nu Zarahemla, u fithik'raed ni gubin e gidii' nib mang ngak' fare pilung ni Benjamin, ere fare pilung i Benjamin e pir'eg e gapas u lan gubin e pi rran rok' ni ke magaey."},{"vNo":"2 ","txt":"Me yibi buch ni immoy dalip i pagael ni fak; me pining fithingraed ni Mosiah, nge Helorum, nge Helaman. Me guy rogon ni ngan fil ngoraed gubin e pi thin rok' e pi chitamangin, ni gomanga yog ni ngar manged gidii' nib tamilang laniyaen'raed; ni gomanga yog nra nanged mornga'agen fapi yi'iy ni'ir e kii' i weliy e pi chitamangraed mornga'agen, ni'ir e thap ngoraed u pa' fare Somoel."},{"vNo":"3 ","txt":"Ma ki fil ngoraed mornga'agen fapi chep ni'ir e kan ker nga dakean fapi plate ni brass, ni be ga'ar: Pi fakag ni pumo'on, gu ba'adag ni thingar mu tayed u wun'med ni manga boech ni gathi bachan e yungi plates ney, ni'ir e bay riy e pi chep ney nge pi motochiyel ney, ma dabisiy ni kad gafgow gaed u fithik' e minaen', ni aram rogon iyib nge mada' ko ngiyal' ney, ni dab dannanged e tin riyul' rok' Got nib miith."},{"vNo":"4 ","txt":"Ya dariy liyiben ma rayog rok' e chitamangdaed, i Lehi, ni nge tay u waen' gubin e pinn'ey, ni nge fil ngak' e pi bitir rok', ni fa'an gomanga dariy e ayuw ko pi plates ney riy; ya ire ni fil ngak' e thin ko Egyptian ere rayog rok' ni nge poey e pi yol ney ni kan ker, me fil ngak' e pi bitir ni fak, ni nge yog nra filed ngak' e pi bitir roraed, ere arame mugu'ul e pi motochiyel rok' Got, ni aram rogon iyib nge mada' ko ngiyal' ney."},{"vNo":"5 ","txt":"Gube yoeg ngomed, pi fakag, manga boech ni gathi bachan e pinn'ey, ni kan ayuweg ma kan cha'ariy nga pa' Got, ni nge yog ni ngad poeyed ma gaed nang fan e tin riyul' rok' nib miith, me yog ni nga i paer ni gubin e ngiyal' e pi motochiyel rok' u p'oewchdaed, ma ku aram rogon ngak' e pi chitamangdaed ni ku rayog ni ngar malog gaed ko mich, ma ku rayog ni ngad boeded fa pi'in walagdaed, ni fapi Lamanites, ni yaed e dariy ban'en ni yaed manang u mornga'agen e pinn'ey, ara ku aram rogon ni de mich u wun'raed ni un machib nag ngoraed, ya bachan e pi yalen rok' e pi chitamangraed, ni demat'aw."},{"vNo":"6 ","txt":"O gimed e pi pumo'on ni fakag, gu ba'adag ni thingar mu tayed u wun'med ni pi thin ney e bariyul', nge ku arragon e pi chep ney nib riyul'. Ere musap gaed, ku arragon ko fapi plates rok' Nephi, ni'ir e bay riy fapi chep nge pi thin rok' e pi chitamangdaed ni aram ko ngiyal' nra chuw gaed u Jerusalem nge mada' ko chiney, ma bogi ban'en nib riyul'; ma gadaed manang nib riyul' ya bay rodaed u p'oewchdaed."},{"vNo":"7 ","txt":"Ere chiney, gimed e pumo'on ni fakag, gu ba'adag ni thingar mu tayed u wun'med ni ngam yul'yul' gaed ngay i poey, ni gomanga yog ni fel' rogmed riy; ma gu ba'adag ni thingar mu fol gaed ko fapi motochiyel rok' Got, ni gomanga yog ni ngam mon'og gaed u dakean farengi nam nrogon fapi michmich ni tay Somoel ngak' e pi chitamangdaed."},{"vNo":"8 ","txt":"Ma kub yo'or boech ban'en ni fil fare pilung i Benjamin ngak' fapi pagael ni fak, ni dan yoloey nga langgin e biney e babyor."},{"vNo":"9 ","txt":"Me yibi buch u tomuren ni ke mu' fare pilung i Benjamin i machib nag fapi pagael ni fak, ma be pilibthir iyaen, ma arame guy ni dab ki n'uw nap'an make yim' min upnguy e but' nga oewchen; ere, lemnag nib m'ag ni thingari pii' e lung ngak' reb fapi pagael ni fak."},{"vNo":"10 ","txt":"Ere, min fek Mosiah iyib ngak'; ma ba'aray e pi thin ni weliy ngak', ni ga'ar: Fakag, gu ba'adag ni ngam wereg e thin u dakean ga'angin e gi nam ney u fithik' gubin e pi gidii' ney, ara pi gidii' nu Zarahemla, nge pi gidii' rok' Mosiah ni'ir e be paer ko gi nam ney, ni nge yog nra mukun gaed nga ta'abang; ya ra gabul ma bay guweliy ko pi gidii' rog ney ni gur e pilung nge mitethin ko pi gidii' ney, ni gur e, fare Somoel ni Got rodaed e ke pii'em ngomaed."},{"vNo":"11 ","txt":"Nge ku arragon, ni gura pii' ko pi gidii' ney ba ngachol, ni nge kii'eg raed ko gubin fapi gidii' ni chuwegraed Somoel ni Got ko farengi nam nu Jerusalem; ma gube rin' e pinn'ey ni bachan e kar pired ni yaed bogi gidii' nib yul'yul' ko pi motochiyel rok' Somoel."},{"vNo":"12 ","txt":"Ma kug pii' ngoraed ba ngachol ni dabi m'ay bi'id, ma kemus nu dakean e pi denen e ra m'ay riy."},{"vNo":"13 ","txt":"Arragon, nge ku arragon ni gube yoeg ngom, ni fa'anra pi gidii' ney ni rib t'uf rok' Somoel e yaedra mul nga fithik' e denen, mar manged gidii' ni kireb nge ta'iling, ma fare Somoel e ra pagraed, ni aram riy ni yaedra mo'owaer ni boed pi walagraed; ma arame dab ki ayuwegraed u dakean gelingin nib ma'ang'ang ma dariy e puluw riy, ni boed ni aram iyib ni i ayuweg e pi chitamangdaed."},{"vNo":"14 ","txt":"Ya gube yoeg ngom, ni fa'anra da i k'iyeg pa' nibe ayuweg e pi chitamangdaed mar dabi siy ni kar mulgaed nga lan pa' fapi Lamanites, ngar manged e pi ldoew ko fananikan roraed."},{"vNo":"15 ","txt":"Ere yibi buch u tomuren ni ke mu' fare pilung i Benjamin i yoeg e pinn'ey ngak' fak, me pii' ngak' mat'awon ni nge gagyeg nag gubin i mornga'agen e pi gam'ing u lan fare lung."},{"vNo":"16 ","txt":"Nge ku arragon, niki pii' ngak' mat'awon ni nge gagyeg nag fapi chep ni kan ker nga dakean fapi plates ni brass; nge ku fapi plates rok' Nephi; nge ku, farengi sayden rok' Laban, nge fare bat' ara tapowo', ni'ir e powi'iy e pi chitamangdaed iyaen u lan wuru' e binaw, ni'ir e fal'eg Somoel nga pa' ni nge yog nni powi'iyraed riy, ni yaed gubin u rogon e fol nge yul'yul' roraed ngak'."},{"vNo":"17 ","txt":"Ere, ngiyal' ni dar fol gaed e daki fel' rograed ma da kiyog ni mon'og e milekag roraed, ma arame ur suloed nga tomur, mada' ki flaen' Got ngoraed; Me ere yibi awe uyngol nge gafgow ni ubchiya' ngoraed, ni nge pug uran ngoraed e muruwel roraed."},{"vNo":"18 ","txt":"Ere chiney, yibi buch ni Mosiah e yaen nge yaen i rin' ni boed ni ke motochiyel nag e chitamangin ngak', me yoeg ngak' gubin fapi gidii' ni yaed ma paer u dakean e buut' nu Zarahemla ni ngar kunuyed yaed nga ta'abang, nga ranoed ko temple ngar rung'aged fapi thin, ni'ir e nge weliy e chitamangin ngoraed."}]}