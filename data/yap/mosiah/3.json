{"heading":"Pilung ni Benjamin e ki 'ul'ul ko mornga'ag rok'—Fare Somoel ni gubin ma ra yog rok' e ra machib u fithik' e gidii' u lan ba dowef—Racha' e ra yib u gubin e mt'uft'uf ko yalach u doew u nap'an nibe bayuliy fapi denen ko gidii' nu fayleng—Fithingan e kemus e re ngachol nra yog e thap riy—Gidii' e rayog ni nge pag e fekyath ngar manged Gidii'en u dakean fare Bayul—Fare amith nge gafgow ko pi tadenen e boed ba lupath i nifiy nge dramrom. Nap'an 124 M.K.","prevAbbr":"mosiah","prevNo":2,"nextAbbr":"mosiah","nextNo":4,"chapterTitle":"Mosiah 3","verses":[{"vNo":"1 ","txt":"Nge kub yay pi walageg, gu ba'adag ni ngam motoyil gaed, ya ku bay boech ni nggu weliy ngomed; ya musap gaed, bay boech ban'en ni nggog ngomed ni mornga'agen e tin ni bay yib."},{"vNo":"2 ","txt":"Nge pin'en ni nggog ngomed e bogi n'en ni ke yoeg ba angel rok' Got ngog. Ere ga'ar ngog: Mu'od, mug od, mug guy nib sak'iy u p'oewcheg."},{"vNo":"3 ","txt":"Me ga'ar ngog: Mu'od, ngam telim ko thin ni nggog ngom; ya musap, kugub ni nggog ngom fare mornga'ag ni mangil ni ma pii' e falfalaen'."},{"vNo":"4 ","txt":"Ya fare Somoel e ke rung'ag e pi meybil rom, make dugliy ni gab mat'aw, make l'ugeg ni nggog ngom ni nge yog ni ngam falfalaen'; ni nge yog ni nga moeg ngak' e pi gidii' rom, ning ki yog nra falfalaen' gaed boech."},{"vNo":"5 ","txt":"Ya musap, fare ngiyal' inn'em e beyib, ma daki palog nga orel, nu dakean e gelingin, ma fare Somoel ni Gubin Marayog Rok' ni'ir e ba suwey, ire immoy, ma bay e chiney, u gubinechuboeg ko gubinechuboeg, e ra yib nga but' u tharmiy nga fithik' e gidii', ma ra paer u lan ba dowef, ma bay yaen iyaen u fithik' e gidii', nga i rin' e ma'ang'ang, ni boed rogon e golnag e m'ar, faseg e yam', ayuweg e mugutgut nge yaen, pi ma'ew nge guy ban'en, nge biling nge rung'ag ban'en, me gol nag gubin mite m'ar."},{"vNo":"6 ","txt":"Ma ra tharbog nge chuw e pi mo'oniyan' ara pi thagith ni kireb ni yaed be paer u lan e gum'ircha' rok' e gidii'."},{"vNo":"7 ","txt":"Ere muguy, ra gafgow ko pi lumel, nge amith ko dowef, nge bilig, balel, nge magaer, ni aram rogon nge thum' ngaru' e gafgow nra yog ni nge tay e gidii', ma kemus ni yigo' yam'; ya musap, racha' e yib u gubin yang e mt'uft'uf ko yalach u doew, ere rib gel e amith ni tay ni bachan e pi denen ni ubchiya' nge pi fananikan ko gidii' rok'."},{"vNo":"8 ","txt":"Ma bay ni pining ni Yesus Kristus, ni fare Tir ni fak Got, ni fare Chitamangiy nu tharmiy ngu fayleng, ni Facha' ni sunmiy gubin ban'en aram ko somm'on; ma chitinngin rok' e yira pining ni Mary."},{"vNo":"9 ","txt":"Ere musap, ra yib ngak' e gidii' rok', ni gomanga yog ni nge thap e gidii' u dakean e michaen' roraed nga fithingan; ma aram rogon u tomuren gubin e pinn'ey ma bay ra sap gaed ngak' ni yug bee' nib mo'on, ma yaedra yoeg ni bay mo'oniyan' rok', ma bay ra gafgow niged, mar kuruth niged."},{"vNo":"10 ","txt":"Ma ra fos ko yam' ko bin dalip e rran; ere musap, ra sak'iy ni nge pufthin nag e gidii' nu fayleng; ere muguy gubin e pinn'ey ma yira rin' ni nge yog ni yibi aw ba pufthin nib mat'aw nga dakean e gidii'."},{"vNo":"11 ","txt":"Ere musap, racha'en e kura map' nib bayul ko fapi denen rok' e pi'in ni kar mul gaed ni bachan e denen rok' Adam, ni pi'in ni kar m'aed ni darnanged laniyaen' Got ngoraed, ara cha' ni denen ni darnang."},{"vNo":"12 ","txt":"Machane gafgow, gafgow ngak' e cha' ni'ir e manang ni be togopluw ngak' Got! Ya fare wo'en e thap e dabiyog ngak' bee' ni aram rogon ya kemus ni rayog riy u dakean e kalngaen' nge mich, ngak' fare Somoel i Yesus Kristus."},{"vNo":"13 ","txt":"Nge fare Somoel ni Got e ke l'oeg e pi profet rok' nib thothup nga fithik' gubin e gidii', ni nga roeged e pinn'ey ngak' gubin e mfen, nge nam, nge thin, ni aram riy ni gomanga enra michaen' ni Kristus e ra yib, ma ireram e picha' ni gomanga rayog ni nge chuw machaan e denen roraed, mar falaen' gaed u fithik' e falfalaen' ni rib gel, ni boed rogon ni fa'an manga ire bay roraed."},{"vNo":"14 ","txt":"Machane fare Somoel ni Got e guy ni gidii' rok' e bogi gidii' nib 'el'el laniyaen', me dugliy ngoraed ba motochiyel, ni fare motochiyel rok' Moses."},{"vNo":"15 ","txt":"Nge pow ni yo'or, nge ma'ang'ang, nge 'ang, nge pi foen ban'en ni dag ngoraed, ni mornga'agen e wub rok'; nge ku aram rogon ngak' e pi profet nib thothup ni kar weliyed ngoraed mornga'agen e wub rok';machane ra 'el'el niged gum'ircha'raed, ma dar nanged fan ni fare motochiyel rok' Moses e dabi yib fal'ngin ma kemus nu dakean fare bayul ni map' racha'en riy."},{"vNo":"16 ","txt":"Ma mus ni fa'an gomanga rayog ni nge denen e bitir nib achichig ma ku dabiyog ni yaedra thap; machane gube yoeg ngom ni yaed e bafel' wa'athraed; ya musap, u dakean Adam, ara dakean e rarogon, mar mul gaed, ere ku arragon ngoraed ni racha'en Kristus e bayuliy e denen roraed."},{"vNo":"17 ","txt":"Ma, kug be yoeg ngom, ni dakuriy rebe fithingan ni kan pii' ara kureb e kanawo' ara ban'en nra yog ni nge thap e gidii' riy, ma kari mus nu fithik' ngo dakean fare fithingan Kristus, ni fare Somoel ni Gubin Marayog Rok'."},{"vNo":"18 ","txt":"Ya musap, ir e ra pufthin nigey, ma pufthin nra tay e ba mat'aw; ma bitir nib madway e dabi gafgow nra yim' ni kab madway; ma gidii' e yaedra miliy e gechig nga dakeanraed ma kemus ni fa'an yaedra gumud niged yaed ngar boeded rogon e pi'in bitir, me michaen'raed ni fare wo'en e thap e immoy, ma bay e chiney, ma kubay yib, u fithik' ngo dakean fare bayul ni racha'en Kristus, ni fare Somoel ni Gubin Marayog Rok'."},{"vNo":"19 ","txt":"Ya gidii' nib fekyath e to'ogor rok' Got, ni ka'aram u nap'an e mul ni tay Adam, ma bayi paer riy ni aram rogon, ni dabi thil bi'id ma kemus ni fa'anra m'ag ir ko fare Kan ni Thothup, me pag e fekyath nge mang reb i gidii'en u dakean fare bayul rok' Kristus ni ir Somoel, me boed bee' nib bitir, ni ma fol, mab muding, mab gumud, mab gum'aen' mab sug ko murnguy, mab m'agaen' ngay ni nge fol u gubin ban'en nibe guy Somoel nib m'ag ni nge chiyliy ngak', ni boed rogon bee' nib bitir nib m'agaen' ni nge fol ko chitamangin."},{"vNo":"20 ","txt":"Ma, kug be yoeg ngom, ni fare ngiyal' inn'em e bay yib u nap'an ni ke garar fare llowaen' ni mornga'agen ba Tathapeg u dakean gubin e nam, nge mfen, nge thin, nge gidii'."},{"vNo":"21 ","txt":"Ere musap, nap'an nra taw e re ngiyal' inn'em, ma dariy bee' ni yira pir'eg ni dariy thibngin u p'oewchen Got, ma kemus ni yigo' pi'in bitir nib achichig, ngo dakean e kalngaen' nge mich, nga fithingan fare Somoel ni Got ni Gubin ma ra yoeg rok'."},{"vNo":"22 ","txt":"Ma kuboed e ngiyal' ney, ni kam fil ngak' e gidii' rom fapin'en ni'ir e ke motochiyel nag fare Somoel ni Got rom ngom, ni boed ni aram rogon ni dab kiyog ni ngan pir'eg raed ni da riy thibngiraed u mit Got, ma kemus ni woed rogon e thin ni kuggog ngom."},{"vNo":"23 ","txt":"Ere chiney e kuggog fapi thin ni'ir e ke motochiyel nag fare Somoel ni Got ngog."},{"vNo":"24 ","txt":"Ma aray rogon ni yoeg fare Somoel: Bay ra pired ni yaed bogi michriy nib tamilang nib togopluw ngak' e pi gidii' ney, ko fare rran ni ngan pufthin; ere yira pufthin nagraed, ni gubin e gidii' nira bee' ma rogon e pi muruwel rok', ko mangil fa ba kireb."},{"vNo":"25 ","txt":"Ere fa'anra yaed ba kireb ma bayi pag ngoraed ni ngar guyed nib buch faraed nge pi ngongol roraed nib kireb me k'aring e murus ngoraed, mar chuw gaed rok' Somoel nga ranoed ra awgaed nga fithik' e buchbuchaen' nge gafgow ni gechig ni dariy n'umngin i nap'an, u bangi ban'en ni dab kiyog ni yaedra chuw riy; ere kar miliyed e gechig nga dakeanraed."},{"vNo":"26 ","txt":"Ere, kar unumed ko fare kap ko damomuw rok' Got, nib justice ni dab kiyog i siyeg ni woed rogon ngak' Adam ni thingari mul ni bachan e ke kay fare wa'amngin nib mathngeluwol; ere, murnguy e dakuriy angin ngoraed ni manechubog."},{"vNo":"27 ","txt":"Ma gechig roraed e boed ba lupath ko nifiy nge dramrom, ni dramrom riy e dabi math, nge ath riy e be yaen ngalang ni dariy n'umngin i nap'an. Ni aray rogon ni motochiyel nag Somoel ngog. Amen."}]}