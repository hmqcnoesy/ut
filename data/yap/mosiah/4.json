{"heading":"Pilung ni Benjamin e ki 'ul'ul ko thin rok'—Wo'en e thap e yib ni bachan fare Bayul—Michaen'um ngak' Got mag thap—Muguy rogon ni ngan n'aeg fan e denen rom u dakean e yul'yul'—Mpii' boech e tirom ban'en ko pi'in gafgow—Mu rin' gubin ban'en u fithik' e gonop nge yaram. Nap'an 124 M.K.","prevAbbr":"mosiah","prevNo":3,"nextAbbr":"mosiah","nextNo":5,"chapterTitle":"Mosiah 4","verses":[{"vNo":"1 ","txt":"Ere chiney, yibi buch u nap'an ni ke mu' fare pilung i Benjamin i weliy e pi thin ney ni pii' fare angel rok' Somoel ngak', me chachngar u dakean fapi yu ulung i gidii', me guy ni kar awgaed nga dakean e buut', ya ke aw madguwon Somoel nga dakean raed."},{"vNo":"2 ","txt":"Ma kar guyed yaed u bangi ban'en ni tagil' e gafgow, ni kub sobut' ko ab nu fayleng. Ma yaed gubin mar yoer niged ta'ab n'en nib gaa' lamraed, ni yaed be ga'ar: O wurengan'um, nge yib angin fare bayul ko racha' rok' Kristus ni gomanga yog ni ngan n'aegfan e pi denen romaed, nge gum'ircha' romaed ni gomanga yog ni machalbog; ya ba michaen'maed ngak' Yesus Kristus, ni Fak Got, ni'ir e sunmiy e tharmiy nge fayleng, nge gubin ban'en; ni'ir facha' ni bay yib nga fithik' e gidii' nu fayleng."},{"vNo":"3 ","txt":"Me yibi buch u tomuren ni kar mu' gaed i yoeg e pi thin ney me yib fare Kan ni Thothup rok' Somoel nga dakean raed, mar sug gaed ko falfalaen', ni ke chuw machaan e pi denen roraed, me gapas laniyaen'raed, ni bachan e mich ni bay roraed ngak' Yesus Kristus ni'ir e bay yib, nnrogon e pi thin ni ke weliy fare pilung i Benjamin ngoraed."},{"vNo":"4 ","txt":"Ere pilung i Benjamin e ki bing l'ugun bayay nge non ngoraed, nibe ga'ar: Pi fager rog nge pi walageg, pi mfen rog nge gidii' rog, guba'adag ni ngam motoyil gaed ngog bayay, ni nge yog ni ngam rung'aged mi gimed nangfan e tin ni kubay e thin rog ni nggu weliy ngomed."},{"vNo":"5 ","txt":"Ya musap gaed, fa'anra fare na'ab romed nga fal'ngin Got ko ngiyal' ney e kam nanged riy ni gimed e dariy rogmed, nge gam'ingimed nge dodow ni kam taw gaed ngay—"},{"vNo":"6 ","txt":"Gube yoeg ngomed, fa'anra kam nanged fal'ngin Got, nge gelingin ni dariy e puluw riy, nge gonop rok', nge gum'aen' rok', nge gafgowaen' ni be tay rok' e gidii' nib n'uw nap'an; nge ku arragon, ni fare bayul ni tanmeg aram ko somm'on nni sunmiy e fayleng, ni ireray e gin ni gomanga rayog riy e thap ngak' e cha'an ra tay e pagaen' rok' ngak' Somoel, me yul'yul' i koel falan e pi motochiyel rok', me ululiy e paer u fithik' e mich nge yaeni mada' nga tomuren e yafos rok', gube yip' fan fare yafos ko dowef ni ra yim'—"},{"vNo":"7 ","txt":"Ere gube yoeg, ni ireray e re mo'on nra yog ni nge thap, u dakean fare bayul nni tanmeg ko somm'on nni sunmiy e fayleng ni fan ngak' gubin e gidii', ni cha' ni gomanga immoy ni ka'aram u nap'an ni mul Adam, ara cha' ni bay e chiney, ara cha' ni bay yib, ni arragon iyaen nge mada' nga tomuren e fayleng."},{"vNo":"8 ","txt":"Ma ireray e gin nra yog ni ngan thap riy. Ma dakuriy reb i wo'en e thap ngab yang ma kemus ni biney ni'ir e kan weliy mornga'agen; ara kubay boech e yalen ngab yang nra yog ni nge thap e gidii' riy, ya kemus ni pi yalen ni kugog ngomed."},{"vNo":"9 ","txt":"Nge michaen'med ngak' Got; me michaen'med ni ir, nge ire sunmiy gubin ban'en, u tharmiy ngu fayleng; ma nge michaen'med ngay ni gubin e gonop, nge gelingin ma bay rok', u tharmiy ngu fayleng; ma nge mich u wun'med ni gidii' e dabiyog ni nge nangfan urngin ban'en ni boed rogon nra yog rok' Somoel."},{"vNo":"10 ","txt":"Ma ku bayay, nge mich u wun'med ni thingar mu kalgaed ngaen'med ko pi denen romed mi gimed pii' keru'med ngay, ma ngam sobut' niged gimed u mit Got; mi gimed ning ngak' u fithik' e yul'yul' u gum'ircha'med ni nge n'aegfan romed; ere chiney, fa'anra ke mich e pinn'ey u wun'med ma ngam guyed rogon ngam fol gaed riy."},{"vNo":"11 ","txt":"Ma ku bayay gube yoeg ngomed ni boed ni kuggog ngomed faram ko somm'on, nap'an ni kam na'ab gaed ko rir rok' Got, ara fa'anra kam nanged fal'ngin ma kam rii'ed lamen e adag rok', make chuw machaan e pi denen romed, ni'ir e ke yib nag e falfalaen' ngomed ni polo', ere aram rogon ni gu ba'adag ni ngam tayed u wun'med, ma nge gubin e ngiyal' ma bay u wun'med, fal'ngin Got, nge gimed ni dariy fal'ngimed, nge fal'ngin nge gafgow nib n'uw nap'an ni ke tay ni fan ngomed, e gidii' ni dariy rogmed nga bang, mag gumud niged gimed nga fithik' e sobut'aen', ni gimed be pining fithingan Somoel ni gubin e rran, mi gimed paer ni kam chichi'iyed gimed u fithik' e mich ko ren'en ni bay yib, ni'ir e kan weliy kam rung'aged u l'ugun fare angel."},{"vNo":"12 ","txt":"Ere musap gaed, gube yoeg ngomed ni fa'an gimed rarin' e renn'ey ma gimed ra falfalaen', ma gimed ra sug ko t'ufeg rok' Got, me yog ni nga i m'ay machaan e denen romed; me gaa' e llowaen' romed ko fare rir rok' ni'ir e sunmiymed, ara fare llowaen' nib mat'aw mab riyul'."},{"vNo":"13 ","txt":"Ma dabi yib ngaen'med ni ngam gafgow niged gimed, machane ngam pired u fithik' e gapas, mi gimed pii' ngomed ni gimed gubin nra bee' ma rogon nib t'uf rok'."},{"vNo":"14 ","txt":"Ma dab mu paged pifakmed ngar m'aed ko bilig, ara ngar pired ni dariy e mad roraed; ara mu paged raed ngar th'aebed e pi motochiyel rok' Got, mar cham gaed, mar male'eg thin gaed, mar pigpig gaed ko fare mo'oniyan', ni'ir e fare masta ko denen, ara ire ya'el nib kireb ni'ir e kii' i weliy e pi chitamangdaed mornga'agen, ni'ir e togopluw ko gubin mit ban'en nib mat'aw."},{"vNo":"15 ","txt":"Machane ngam filed ngoraed ni nga ranoed ko pi wo'en e tin riyul' nge tamilngaen'; ngam filed ngoraed ni ngar t'ufeged yaed, ma ngar pigpig gaed ngoraed."},{"vNo":"16 ","txt":"Nge ku arragon, ni gimed e ngam ayuweged e pi'in nib t'uf e ayuw roraed; ma ngam pii'ed boech ban'en romed ngak' e cha' ni ke t'uf rok', ma dab mu paged bee' nib gafgow nge maen ngomed ma dab mu pii'ed ngak', mi gimed pag nge yaeni yim'."},{"vNo":"17 ","txt":"Ra yog ni ngam ga'ar gaed: Fare mo'on e ire ke gafgow nag ir; ere bay gu tay pa'ag rog, ma dab gu pii' ngak' e ggan rog, ara gu pii' ngak' boech ban'en rog ni nga dabki gafgow, ya gechig rok' e ba mat'aw—"},{"vNo":"18 ","txt":"Machane gube yoeg ngomed, O picha', ni en rarin' e biney e ireram e cha' nib t'uf rok' ni nge kalngaen'; ma fa'anra dabi kalngaen' ko n'en ni ke rin' ma ra gafgow ni dariy n'umngin nap'an, ma dariy e l'agaen' rok' nga gil'ilungun Got."},{"vNo":"19 ","txt":"Ya musap gaed, gathi gadaed gubin ma gafgow? Gathi gadaed gubin ma gadaed be taga' ngak' ta'abee', ni ir Got, ko gubin e pin'en ni bay rodaed, ko ggan nge mad, nge gol nge silber, nge gubin mite fala'ab ni bay rodaed ko urngin mit?"},{"vNo":"20 ","txt":"Ere musap gaed, ni mus ko ngiyal' ney, ma gimed be pining fithingan, ma gimed be wenig ngak' ni nge n'aeg fan e pi denen romed. Ma ke pagmed nga um wenig gaed ni dariy fan? Dangay; ke pu'oeg e Kan ni Thothup rok' nga dakeanmed, make guy rogon ni nge sug lan gum'ircha'med ko falfalaen', ma ke guy rogon ni nge tileg langmed ni nga dab kum nonaed, ere rib gel e falfalaen' romed."},{"vNo":"21 ","txt":"Ere chiney, e fa'anra Got, ni'ir e sunmiymed, ni'ir e gimed be taga' ngak' ko yafos romed nge gubin ban'en ni bay romed nge gimed, ma be pii' ngomed e tin ni gimed be ning ngak' nib mangil, u fithik' e mich, nib michaen'med ngay nra yog ngomed e tin ni gimed be ning, O ere, rib t'uf ni thingar mu pii'ed boech ban'en romed ngak' boech i gimed."},{"vNo":"22 ","txt":"Ma fa'an gimed ra guy laniyaen'med rok' bee' nibe ning boech ban'en romed ngomed ni nga dabki gafgow, mi gimed gathibthib nag, ma arame rib mat'aw e gechig romed ni fan e gimed betel e tiromed ban'en ni dab mu pii'ed boech ngak', ni bogi ban'en ni de milsuwon ngomed ya Got e ba milsuwon ngak', ni'ir e kub milsuwon e yafos romed ngak'; machane damur pii'ed e ayuw romed, ara mu kalgaed ngaen'med ko pin'en ni kam rin'ed."},{"vNo":"23 ","txt":"Gube yoeg ngomed, ni nge buch wa'athan e cha'anem, ya pin'en ni bay rok' e ra'un ngak' ko yam'; ere chiney e, gube yoeg e pinn'ey ngak' e pi'in ni yaed ba fala'ab ko tinu fayleng ban'en."},{"vNo":"24 ","txt":"Nge ku bayay, gube yoeg ngak' e pi'in gafgow, ni gimed e pi'in ni dariy ban'en romed, machane gimed ba gaman ko tin bay romed, nibe yog ni ngam afgaed riy u rebo rran ngo reb, gube yip' fan ngomed ni gimed gubin e pi'in ni gimed be siyeg e pi'in gafgow, ni bachan e dariy ban'en romed; gu ba'adag ni nga moeged u lan gum'ircha'med ni gabe ga'ar: Dagur pii' ya dariy rog, machane fa'anra bay rog ma gura pii'."},{"vNo":"25 ","txt":"Ere chiney, e fa'anra gimed be yoeg ni aray rogon u lan gum'ircha'med ma dariy thibngimed, ara danga' mab buch fanmed; ma gechig romed e ba mat'aw ya kam chagow niged e tin ni dariy romed."},{"vNo":"26 ","txt":"Ere chiney, riffan ko pinn'ey ni kug weliy ngomed—ni, fan ko nge yog ni m'ay machaan e pi denen romed u rebo rran ngo rebo rran, ni gomanga yog ni ngam maroed ni dariy thibngimed u p'oewchen Got—Gu ba'adag ni thingar mu pii'ed boech ban'en romed ngak' e pi'in gafgow, ni gubin e gidii' nra bee' ma be yaen u rogon e chu'uw ni bay rok', ni boed rogon ni ngan pii' gane pi'in be yim' ko mak'iy, ngan pii' e mad ko pi'in ni dariy e mad roraed, ngan nang salapen e pi'in nib m'ar min pii' ngoraed e tin nib t'uf roraed, ni fan ko ya'el nge fan ko dagur, ni boed rogon ni yaed ba'adag."},{"vNo":"27 ","txt":"Mi gimed guy rogon ni pinn'ey e ngan rin' u fithik' e gonop nge yaram; ya det'uf ni nge miil bee' nib mo'on nib machreg nga rogon gelingin. Nge ku bayay, rib t'uf ni thingari gonop, ni gomanga yog riy ni fek puluwon; ere, gubin ban'en ma thingar nrin' nib yaram."},{"vNo":"28 ","txt":"Ma guba'adag ni ngam tayed u wun'med, ni aromed u fithik'med ni ke fek ban'en rok' bee' nib bugul yoror rok' ni kura sulweg e thingari sulweg, ni boed rogon ni yoeg ni rarin', ara danga' ma gara denen; ma sana gur e gara k'aring e bugul yoror rom ngki denen."},{"vNo":"29 ","txt":"Nge bin tomur, e dabiyog ni ngog ngomed gubin ban'en u rogon e gin ni gimed ra denen riy; ya bay nib thilthil wo'en nge rarogon, ni rib yo'or ni dabiyog i thi'eg rog."},{"vNo":"30 ","txt":"Machane ba'aray chirogon ni rayog ni nggog ngomed, ni fa'anra dab mu kol ayuw gaed ngomed, nge pi tafnaey romed, nge pi thin romed, nge pi ngongol romed, mi gimed fol ko fapi motochiyel rok' Got, mi gimed 'ul'ul ko paer u fithik' e mich ko pin'en ni kam rung'aged ni mornga'agen fare wub rok' Somoel rodaed, ni aram rogon iyaen nge mada' nga tomuren e yafos romed, ma thingar mm'aed. Ere chiney, O picha', mu tayed u wun'med, me siy mm'aed."}]}