{"heading":"Rogon me aw ni Kristus e ir fare Chitamangiy nge fare Fak—Ra ngongoliy e bayul me fek machaan e pi denen ko gidii' rok'—Yaed nge gubin e pi profet nib thothup ma gidii' rok'—I yognag e foskoyam'—Bitir nib achichig e taferaed e yafos ni gubinfen. Nap'an 148 M.K.","prevAbbr":"mosiah","prevNo":14,"nextAbbr":"mosiah","nextNo":16,"chapterTitle":"Mosiah 15","verses":[{"vNo":"1 ","txt":"Ere chiney e Abinadi e ga'ar ngoraed: Gu ba'adag ni ngam nanged fan ni Got e ire ra yib nga but' nga fithik' e gidii', me bayuliy e gidii' rok'."},{"vNo":"2 ","txt":"Ma bachan e ra yib i paer ni bay doewngin ere bay ni pining ni fare Tir ni Fak Got, ere bay doewngin ni boed ni lemnag facha' ni Chitamangiy, ere ir fare Chitamangiy nge fare Fak—"},{"vNo":"3 ","txt":"Fare Chitamangiy, ni bachan e ire sum nga mayal u dakean fare gelingin ku Got; ma fare Fak, ni bachan fare dowef; ere aray rogon ni mang fare Chitamangiy nge Fak—"},{"vNo":"4 ","txt":"Ma yow ta'ab Got, arragon, ri fare Chitamangiy ni Gubinfen nu tharmiy ngu fayleng."},{"vNo":"5 ","txt":"Ere aray rogon ni fare dowef e aw nga tane gagyeg ko fare Kan ni Thothup, ara fare Fak ko fare Chitamangiy, ni yaed ta'ab Got, ni ra gafgow ko lumel, ma de pag ir nga pa' e lumel, machane pag nga un ku' nag, ma yibe gafgow nag, ma gidii' rok' e ra keru'uyed mar feked yathin."},{"vNo":"6 ","txt":"Ma tomuren gubin e pinn'ey, u tomuren ni ke rin' e ma'ang'ang nib yo'or u fithik' fapi gidii', ma bay ni powi'iy, arragon, ni ri boed ni yoeg Isaiah, ni boed rogon ba saaf nib ma'ay u p'oewchen e cha' ni ma puy bunu'en e gamanman ere dariy ban'en ni yoeg."},{"vNo":"7 ","txt":"Arragon, ni bay ni powi'iy, min kuruth nag, min lii' nge yim', ma fare dowef e bayi munguy nga pa' e yam', ma laniyaen' facha' ni Fak e ra m'ing nga laniyaen' facha' ni Chitamangiy."},{"vNo":"8 ","txt":"Ma aray rogon ni Got e ra chuwegey ko yam', ni bachan e ire yog ni chuweg ir ko yam'; make pii' ngak' facha' ni Fak e gelingin ni nge ngongoliy e bayul ni fan ko gidii'—"},{"vNo":"9 ","txt":"Me yaen nga tharmiy, mab sug ko wurengaen', mab sug ko murnguy ngak' e gidii'; make sak'iy nga thilraed e justice; ma ra chuwegey ko yam', ni fek nga dakean e denen roraed nge pi ngongol roraed nib kireb, me bayuliyraed, me ayliy e pi yalen e justice."},{"vNo":"10 ","txt":"Ere chiney e gube yoeg ngomed, minii' e pi'in ni yaedra yoeg ni yaed e mfen rok'? Musap gaed, gube yoeg ngomed, u nap'an ni ra pii' ir ni maligach ni fan ko denen ma ra guy e gidii' rok'. Ere chiney mang e kamoeged? Nge minii' e picha' ni ra mang gidii' rok'?"},{"vNo":"11 ","txt":"Musap gaed gube yoeg ngomed, ni enra rung'ag me fol ko thin rok' fapi profet, arragon, gubin fapi profet ni kar prophesy gaed ni mornga'agen fare wub rok' fare Somoel—Gube yoeg ngomed, ni pi'in ra fol ko thin roraed, me michaen'raed ni fare Somoel e ra bayuliy e gidii' rok', ma yaed be soen nag e re rran nem ni ngan n'aegfan e pi denen roraed, gube yoeg ngomed, ni ireray e picha' ni gidii' rok', ara yaedra tafna' fare gil'ilungun Got."},{"vNo":"12 ","txt":"Ya ireray e picha' ni denen roraed e kefek nga dakean; ireray e picha' ni ke yim' ni fan ngoraed, ni nge bayuliyraed ko pi ngongol roraed nib kireb. Ere chiney, gathi yaed e gidii' rok'?"},{"vNo":"13 ","txt":"Arragon, ma gathi yaed fapi profet, ni yaed gubin ma kar prophesy gaed, ni dawor ra mul gaed nga fithik' e ngongol ni kireb, gube yip' fan ngak' gubin e pi profet nib thothup ni ka'aram ni tabab e fayleng? Gube yoeg ngomed ni yaed e gidii' rok'."},{"vNo":"14 ","txt":"Ma ireray e picha' ni kar yog niged e gapas, nge picha' ni kar feked iyib e pi thin ko fel' nib mangil, nge picha' ni kar weliyed mornga'agen e thap; mar ga'ar gaed ngak' Zion: Got romed e suwon e lung!"},{"vNo":"15 ","txt":"Ma rib fel' usun u dakean e pi burey, rifrifan'ayraed!"},{"vNo":"16 ","txt":"Nge ku bayay, rib fel' usun u dakean e pi burey, rifrifan'ay e pi'in ni ku yaed be aw nag e gapas!"},{"vNo":"17 ","txt":"Nge ku bayay, rib fel' usun u dakean e pi burey, rifrifan'ay e pi'in ku yaed be aw nag e gapas nga tomuren e ngiyal' ney, arragon, ko ngiyal' ney iyaen e ngaram ma dariy n'umngin i nap'an."},{"vNo":"18 ","txt":"Ere musap gaed, gube yoeg ngomed, gathi kemus aray. Ya rib fel' usun u dakean e pi burey, rifrifan'ay facha' nra yib nag e thin nib fel', ni'ir e ma pii' e gapas, arragon, ni fare Somoel, ni'ir e ke bayuliy e gidii' rok'; arragon, ni'ir e ke thapeg e gidii' rok';"},{"vNo":"19 ","txt":"Ya fa'an manga boech ni dariy e bayul ni fal'eg ni fan ko gidii' rok', ni'ir e ni tanmeg aram ko somm'on ni sunmiy e fayleng, gube yoeg ngomed, fa'an manga boech ni gathi arragon, ma gubin e gidii' ma ra mathmit."},{"vNo":"20 ","txt":"Machane musap gaed, fare wolan e yam' e ra math' nge chuw, ma facha' ni Fak e ra suwey e lung, me thang wolbuwen e yam'; ere, ke yognag e foskoyam' ko pi yam'."},{"vNo":"21 ","txt":"Ma arame yib e foskoyam', ni'ir e bin m'on e foskoyam'; arragon, ni ba foskoyam' ko pi'in ni ke yim', nge pi'in be yim', nge pi'in ni bay yim', ni aram iyaen nge mada' ko ngiyal' nra fos Kristus ko yam'—ya aray rogon fithingan ni yira pining."},{"vNo":"22 ","txt":"Ere chiney, fare foskoyam' ko gubin fapi profet, nge gubin e pi'in ni ke michaen' ko thin roraed, ara gubin e pi'in ni kar fol gaed ko fapi motochiyel rok' Got, e yaedra un ko bin somm'on e foskoyam'; ere, yaed e tin somm'on e foskoyam'."},{"vNo":"23 ","txt":"Yaed e kan fasegraed ni ngar pired rok' Got ni'ir e ke bayuliyraed; ere aray rogon ni yog e yafos ni gubinfen ngoraed u dakean Kristus, ni'ir e th'aeb wolan e yam'."},{"vNo":"24 ","txt":"Ma ireray e pi'in ni yaed ba un ko bin somm'on e foskoyam'; ma ireray e picha' ni kar m'aed u m'on ni nge yib Kristus, u fithik' e minaen' roraed, ma dan weliy mornga'agen fare thap ngoraed. Ere aray rogon ni fare Somoel e yib nag fare sulyarmen ko picha' ney; ma yaed ba un ko fabin somm'on e foskoyam', ara rayog ngoraed e yafos ni gubinfen, ni bachan e ke bayuliy raed fare Somoel."},{"vNo":"25 ","txt":"Nge pi'in bitir e ku rayog e yafos ni gubinfen ngoraed."},{"vNo":"26 ","txt":"Machane musap gaed, ngam rus gaed mi gimed t'on u p'oewchen Got, ya thingar mu t'on gaed; ya fare Somoel e dabi bayuliy e re miti gidii' ni ma togopluw ngak' mar m'aed nga fithik' e pi denen roraed; arragon, ni mus ngak' gubin e pi'in ni kar m'aed nga fithik' e pi denen roraed aram ko somm'on ni tabab e fayleng, nra lemniged ni ngar togopluw gaed ngak' Got, ni pi'in ni yaed manang fapi motochiyel rok' Got, ma dabra fol gaed riy; ere ireray e pi'in ni dabra uned ko bin somm'on e foskoyam'."},{"vNo":"27 ","txt":"Ere damur lemniged ni thingar mu t'on gaed ni murus? Ya wo'en e thap e dabiyog ni yog ngak' e mitnir e gidii'; ya fare Somoel e de bayuliy e mitnir e gidii'; arragon, ara rayog ni nge bayuliy Somoel e mitnir e gidii'; ya dabiyog ni nge fek yathin ir, ya dabiyog ni nge siyeg e justice ni aram rogon ni bay e gechig riy."},{"vNo":"28 ","txt":"Ere chiney e gube yoeg ngomed ni fare ngiyal' inn'em e bay yib, ni fare wo'en e thap rok' Somoel e bay noeg ngak' gubin e pi nam, mfen, thin nge gidii'."},{"vNo":"29 ","txt":"Arragon, Somoel, matanag rom e yaedra non nib gaa' lamraed; ni bay ur tang gaed u ta'abang; ya yaedra guy nga oewchraed, u nap'an ni fare Somoel e bay yib nag bayay fare Zion."},{"vNo":"30 ","txt":"Ma bay ra tolul gaed u fithik' e falfalaen', ma yaed be tang u ta'abang ni yaed ba ga'ar, gimed e pi yungi n'en nu Jerusalem ni kan gatheaymed; ya fare Somoel e ke fal'eg laniyaen' e gidii' rok', ma ke bayuliy yu Jerusalem."},{"vNo":"31 ","txt":"Fare Somoel e ke dag fal'ngin i pa' nib thothup u mit gubin e pi nam, nge gubin e gidii' ko tin tomur e rran e yaedra guy fare wo'en e thap rok' fare Got rodaed."}]}