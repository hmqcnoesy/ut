{"heading":"Gidii' rok' Limhi e lii'raed fapi Lamanites—Gidii' rok' Limhi e ra mada' gaed Ammon me michaen'—Ra weliyed ngak' Ammon mornga'agen riliw' nge aningeg yang i Plates ku Jaraedites. Nap'an 122–121 M.K.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"Mosiah 21","verses":[{"vNo":"1 ","txt":"Me yibi buch ni Limhi nge gidii' rok' e ra suloed ko fare binaw ku Nephi, ma kur tabab gaed bayay ko paer u lan farengi binaw u fithik' e gapas."},{"vNo":"2 ","txt":"Me yibi buch u tomuren ni bukun e rran ni ke yaen ma fapi Lamanites e ra tabab gaed bayay ko damomuw ni togopluw ngak' fapi Nephites, ma arame ra tabab gaed ko wub nga mathil ko binaw nib liyegraed."},{"vNo":"3 ","txt":"Ere chiney e dar thog rograed ni ngar lii'ed raed ngar m'aed, ni bachan fare michmich ni ke tay fare pilung roraed ngak' Limhi; machane yaedra bat nag linglingiraed, ma yaed be gagyeg nag mat'awngiraed u dakeanraed; mar tabab gaed i tay e chugum nib totomal nga dakean i keru'raed, man gafaliy raed ni boed ba donkey nib ma'ay—"},{"vNo":"4 ","txt":"Arragon, gubin e pinn'ey ma nrin' ni nge yog ni mugu'ul fare thin rok' Somoel."},{"vNo":"5 ","txt":"Ere chiney e pi gafgow ni kirbaen' rok' fapi Nephites e rib almarin, ma dariy rogon nra yog ni ngar chuweged yaed u pa'raed, ya fapi Lamanites e ra longbiyed raed ni ga'angin yang."},{"vNo":"6 ","txt":"Me yibi buch ni fapi gidii' rok' Nephi e ra tabab gaed ko nonnon ngak' fare pilung ni bachan e pi gafgow roraed; ma kur tabab gaed i lemnag ni nga ranoed ngak' fapi Lamanites ko mael. Mar k'arnged e chachalban ko fare pilung ko nonnon ni yaed be tay; ere pithig e thin ngoraed ni ngar rin'ed ni boed rogon ni yaed ba'adag."},{"vNo":"7 ","txt":"Ma arame ra kunuyed yaed nga ta'abang bayay, mar chuw gaed nga madan e mael roraed, ma ranoed ngak' fapi Lamanites ni ngar tulufed yaed ngar chuw gaed u dakean e binaw roraed."},{"vNo":"8 ","txt":"Me yibi buch ni fapi Lamanites e ragel gaed ngoraed, min tuluf raed ngar suloed, ma bo'or i yaed e nlii'."},{"vNo":"9 ","txt":"Ere ngiyal' ney e ri almarin e kirbaen' nge kalngaen' u fithik' fapi gidii' rok' Limhi, pi'in ni ppin e yaed be yoer nag pi figirngiraed, nge pi'in bitir e yaed be yoer nag e pi chitamangraed, nge pi'in walag ni pumo'on e yaed be yoer nag pi walagraed ni pumo'on."},{"vNo":"10 ","txt":"Ere chiney e rib yo'or e pi'in ni ppin ni ke yim' figirngiraed u dakean fare binaw, ma yaed be yoer ni gubin e rran, ya rib gel ba murus ni bachan fapi Lamanites ni ke yib i aw ngoraed."},{"vNo":"11 ","txt":"Me yibi buch ni pi miyoer roraed ni dar tal e k'aring e tin ni ke magaey ko fapi gidii' rok' Limhi ngar damomuw gaed ngak' fapi Lamanites; ma ranoed bayay ko mael, machane kur waer gaed bayay ngar suloed, ma kari gel boech e gafgow roraed ni bo'or i yaed e keyim'."},{"vNo":"12 ","txt":"Arragon, ma ku ranoed bayay ko yan dalip yay, ma kur gafgow gaed ni ku aram rogon; ma pi'in ni dan lii'raed e ra suloed bayay ko fare binaw ku Nephi."},{"vNo":"13 ","txt":"Mar sobut' niged yaed nge ta'areb tolngiraed ko but', mar paged yaed ngar manged sib, ma kur paged yaed nga un gafgow nagraed, ma yibe susuruyraed nga m'on ma yibe sulwegraed nga tomur, min gel nag e tomal ko tin ni yaed be fek nge muruwel roraed, u rogon ni ba'adag e pi to'ogor roraed."},{"vNo":"14 ","txt":"Mar m'ing niged yaed nge mus rogon faraed sobut'; ma riyaed be wenig ngak' Got; arragon, ni gubin e rran ni polo' ni ur meybil gaed ngak' Got ni nge chuwegraed u fithik' e gafgow nge kirbaen' roraed."},{"vNo":"15 ","txt":"Ere chiney e fare Somoel e isasaga'al ni nge motoyil me pii' e fulweg ko meybil roraed ni bachan e pi denen roraed; machane fare Somoel e motoyil ko meybil roraed, me tabab i munguy nag gum'ircha'en fapi Lamanites mar tabab gaed i ba'udeg e pi muruwel roraed; machane fare Somoel e de guy nib gamog ni nge chuwegraed u tanpa' e pi to'ogor roraed."},{"vNo":"16 ","txt":"Me yibi buch ni ra tabab gaed ko mon'og ni buch'uw ma buch'uw u lan fare binaw, mar tabab gaed i yung e awoch nib yo'or, mar chuguliyed e gamanman nge garbaw, ma dakur gafgow gaed ni bilig."},{"vNo":"17 ","txt":"Ma ngiyal' inn'ey e ke yo'or e pi'in nib ppin ngak' e pi'in pumo'on; ere pilung i Limhi e yoeg ni gubin e pumo'on ma ngar pii'ed e ayuw ni ggan ni fan ko fapi ppin nge bitir roraed ni ke yim' figirngiraed nge pi chitamangraed, ni nga dab kur m'aed ko bilig; ere biney e rrin'ed ni bachan e rib yo'or iyaed e keyim'."},{"vNo":"18 ","txt":"Chiney e fapi gidii' rok' Limhi e ruguyed rogon nra yog ni ngar kunuyed yaed nga ur pired ni yaed ta'ab ulung u ta'abang, mar matanagiyed e awoch roraed nge pi gamanman roraed;"},{"vNo":"19 ","txt":"Ma fare pilung e mus ngak' ma dar pagaen' ni nge yaen nga wuru' fare binaw, ma kemus ni fa'anra nge un e pi matanag rok' ngak', ya be rus ni richey me thap nga pa' fapi Lamanites."},{"vNo":"20 ","txt":"Me yoeg ni gidii' rok' e ngar matangiyed e binaw nib liyeg raed, ni gomanga yog nra koeled fapi priest ni kar miil gaed nga lan wuru' e binaw, ni yaed e kar iringed fapi ppin ni fak fapi Lamanites, ma ireram e n'en ni k'aring e gafgow nib almarin nga puluwraed."},{"vNo":"21 ","txt":"Ya yaed ba'adag ni ngar feked raed ni nge yog nra gechig niged raed; ya yaed be yib nga lan e binaw ku Nephi ni ke nep', mar feked e awoch roraed ma kub yo'or bogi ban'en nib t'uf roraed ni kur feked; ere rapoch gaed nga ur soen niged yaed."},{"vNo":"22 ","txt":"Me yibi buch ni dakuriy e wagaey u thilin fapi Lamanites nge fapi gidii' rok' Limhi, nge yaeni mada' ko ngiyal' ni Ammon nge pi walagen e kar baed nga lan fare binaw."},{"vNo":"23 ","txt":"Ma fare pilung e nap'an ni immoy u wuru' e garog ko fare binaw ni yaed e matanag rog, me pir'eg Ammon nge pi walagen; ma bachan e lemnag ni yaed fapi priest rok' Noah ere guy rogon ni ngan koelraed, min m'agraed, ma nin'raed nga kalbus. Ma fa'an gomanga yaed fapi priest rok' Noah make guy rogon ni ngan lii'raed ngar m'aed."},{"vNo":"24 ","txt":"Machane nap'an ni pir'eg ni gathi yaed, ya yaed pi walagen ni fapi Nephites, ni kar baed ko fare binaw nu Zarahemla, mari falfalaen' ni rib gel."},{"vNo":"25 ","txt":"Chiney e fare pilung i Limhi e mal'og, u m'on ko ngiyal' ni yib Ammon, ni l'oeg ini pumo'on ni ngar gayed fare binaw nu Zarahemla; machane dar pir'eged, mar malog gaed u lan wuru' e binaw."},{"vNo":"26 ","txt":"Machane, ra pir'eged ba binaw niki i paer e gidii' riy; arragon, ba binaw nib sug dakean ko yil ni ke malik'; arragon, bbinaw ni i paer e gidii' riy make mogothgoth; ere, bachan e ra lemniged ni ireram fare binaw nu Zarahemla, mar suloed ko fare binaw ku Nephi, mar taw gaed nga wuru' e binaw ni dawori yo'or e rran u m'on ni nge yib Ammon."},{"vNo":"27 ","txt":"Mar suloed ni bay ba chep ni kar feked ke un ngoraed, nib chep ni bay mornga'agen fapi gidii' riy ni kan pir'eg yilraed; ni kan ker nga dakean e plate ni wasey."},{"vNo":"28 ","txt":"Ere chiney e Limhi e ri falfalaen' bayay u nap'an ni ke nang rok' Ammon, ni pilung i Mosiah e bay ba tawa'ath rok' ni yib rok' Got, ni ireram e gin nra yog riy ni ngan piliyeg e thin ko fapi yungi pilet ni kan ker e yol nga dakean; arragon, nge Ammon e riki falfalaen'."},{"vNo":"29 ","txt":"Machane Ammon nge pi walagen e ki kirbaen'raed ni bachan e rib yo'or i walagraed ni kan lii'raed ngar m'aed;"},{"vNo":"30 ","txt":"Nge ku bachan e fare pilung i Noah nge priest rok' nra wawliyed fapi gidii' ngar rin'ed e denen nib yo'or mit nge ngongol ni kireb nib togopluw ngak' Got; maki kirbaen'raed ni bachan Abinadi ni ke yim'; nge ku bachan e chuw ni tay Alma nge fapi gidii' nra uned ngak', ni'ir e sunmiy ba galasia rok' Got u dakean e madangdang nge gelingin Got, ngo dakean e mich ko fapi thin ni ke weliy Abinadi."},{"vNo":"31 ","txt":"Arragon, ri kirbaen'raed ko mochuw nra tayed, ya dar nanged ko uw e kar miil gaed ngay. Chiney e manga boech ma kar uned ngoraed nib falaen' raed ngay, ya kuyaed ma kar fal'eged ba m'ag u thilraed Got ni ngar pigpig gaed ngak' mar fol gaed ko pi motochiyel rok'."},{"vNo":"32 ","txt":"Ere chiney ku nap'an e wub ni tay Ammon, ma fare pilung i Limhi e ki pii' ir nga ba m'ag u thilrow Got, nge ku boech e gidii' rok' nib yo'or, ni ngar pigpig gaed ngak' mar fol gaed ko pi motochiyel rok'."},{"vNo":"33 ","txt":"Me yibi buch ni fare pilung i Limhi nge boech e gidii' rok' nib yo'or e ra adaged ni ngan tawfe nagraed; machane dariy bee' ko rangi binaw nem ni ke pii' Got mat'awon. Nge Ammon e siyeg ni nga dabi tawfe nigey, ya be yaenaen' rok' ni'ir ba tapigpig ni demat'aw rogon."},{"vNo":"34 ","txt":"Ere dariy bingyal' ni ra yarmiyed yaed nib galasia, ere ur pired ni yaed be soen ma yaed be motoyil ko fare Kan ni Thothup rok' Somoel. Chiney e ur fineyed ni ngar boeded Alma nge pi walagen, ni'ir e miil nga lan wuru' e binaw."},{"vNo":"35 ","txt":"Ra adaged ni ngan tawfe nagraed ni nge micheg me mang mich riy nib m'agaen'raed ngay ni ngar pigpig gaed ngak' Got u polo' i gum'ircha'raed; machane ra yin'ed yaran e tawfe roraed; ma babyoren e tawfe roraed e bay fin un pii'."},{"vNo":"36 ","txt":"Ere chiney e gubin e pin'en nibe lemnag Ammon nge gidii' rok', nge fare pilung i Limhi nge gidii' rok', e ngar guyed rogon ni ngar chuw gaed u tanpa' fapi Lamanites ngu kalbus."}]}