{"heading":"Pifak Mulek u Zarahemla e ra manged Nephites—Ra nanged mornga'agen Alma nge mornga'agen Zeniff—Alma e tawfe nag Limhi nge gubiin gidii' rok'—Mosiah e pii' mat'awon Alma ni nge yarmiy fare Galasia rok' Got. Nap'an 120 M.K.","prevAbbr":"mosiah","prevNo":24,"nextAbbr":"mosiah","nextNo":26,"chapterTitle":"Mosiah 25","verses":[{"vNo":"1 ","txt":"Ere chiney e fare pilung i Mosiah e yoeg ni gubin fapi gidii' ma ngar mo'olung gaed nga ta'abang."},{"vNo":"2 ","txt":"Ngiyal' ney e deyo'or fapi Nephites, ara bo'or e pi'in ni pifak Nephi, ni woed urngin fapi gidii' nu Zarahemla, ni yaed pifak Mulek, nge pi'in ni kar uned ngak' nga lan wuru' e binaw."},{"vNo":"3 ","txt":"Ma deyo'or fapi gidii' ku Nephi nge fapi gidii' ku Zarahemla ni woed urngin fapi Lamanites; arragon, de chuchugur ni nge ta'areb urngiraed."},{"vNo":"4 ","txt":"Ere chiney e gubin fapi gidii' ku Nephi mar mo'olung gaed nga ta'abang, nge gubin fapi gidii' nu Zarahemla, mar mo'olung gaed nga ta'abang ni l'agruw ulung."},{"vNo":"5 ","txt":"Me yibi buch ni Mosiah e bi'eg, me yoeg ni ngan bi'eg, fapi chep rok' Zeniff ngak' e gidii' rok'; arragon, me bi'eg fapi chep rok' fapi gidii' ku Zeniff, u nap'an nra chuw gaed ko fare binaw nu Zarahemla nge mada' ko ngiyal' ni kar suloed bayay."},{"vNo":"6 ","txt":"Ma ki bi'eg fare babyor ku Alma nge pi walagen, nge gubin e pi gafgow roraed, u nap'an nra chuw gaed ko fare binaw nu Zarahemla nge mada' ko ngiyal' ni kar suloed bayay."},{"vNo":"7 ","txt":"Ma chiney, e nap'an ni mu' Mosiah i bi'eg fapi chep, ma gidii' rok' e rapired u lan fare binaw ni ke ginaen'raed me balyangaen'raed."},{"vNo":"8 ","txt":"Ya dar nanged ko mang e ngar lemniged; ya nap'an ni kar guyed fa pi'in ni kan chuwegraed u kalbus mar falfalaen' gaed ni rib gel."},{"vNo":"9 ","txt":"Ma bayay, nap'an nra lemniged mornga'agen e pi walagraed ni ke lii'raed fapi Lamanites mari kirbaen'raed, ere riyoer niged e kirbaen'."},{"vNo":"10 ","txt":"Ma bayay, nap'an nra lemniged fal'ngin Got, nge gelingin ni chuweg Alma nge pi walagen u tanpa' fapi Lamanites ngu kalbus, mar meybil gaed ngak' mar oged e magaer ngak' Got."},{"vNo":"11 ","txt":"Ma bayay, nap'an nra lemniged fapi Lamanites, ni yaed pi walagraed, nge pi denen roraed nge rangi dodow ni kar taw gaed ngay, me amith laniyaen'raed ni fan ko paer ko ya'el roraed."},{"vNo":"12 ","txt":"Me yibi buch ni pi'in bitir rok' Amulon nge pi walagen, ni yaed e kar la'engiyed fapi ppin ni fak fapi Lamanites, e defalaen' raed ko ngongol rok' e pi chitamangraed, ma kar dubuyed ni ngan pining fithingan e pi chitamangraed ngoraed, ere rafeked nga dakeanraed fithingan Nephi, ni gomanga yog nni piningraed ni bitir ku Nephi min uneg raed ko matha'eg ngak' e pi'in ni kanoeg e Nephites ngoraed."},{"vNo":"13 ","txt":"Ere chiney e gubin fapi gidii' nu Zarahemla e ni uneg raed ko matha'eg ngak' fapi Nephites, ma biney e nrin' ni bachan e fare lung e dariy bee' ni kan dugliy nga dakean ma kemus ni pi'in pifak Nephi."},{"vNo":"14 ","txt":"Ere chiney e yibi buch u nap'an Mosiah e mu' ko numon nge bi'eg babyor ko fapi gidii', me yoeg ni ba'adag ni Alma e ngki non boech ko fapi gidii'."},{"vNo":"15 ","txt":"Ere Alma e non ngoraed, u nap'an ni kar kunuyed yaed nga ta'abang ni yu' ulung nib gaa' suwon u but', me yanu rebo ulung ngo reb, ni be machib nag ngak' fapi gidii' e kalngaen' nge michaen' ngak' fare Somoel."},{"vNo":"16 ","txt":"Ere ning chilen ngak' fapi gidii' ku Limhi nge pi walagen, ni gubin e pi'in ni kan chuwegraed u kalbus, ni ngar tayed u wun'raed ni fare Somoel e ire chuwegraed u kalbus."},{"vNo":"17 ","txt":"Me yibi buch u tomuren ni Alma e ke fil bo'or ban'en ko fapi gidii', make mu' i weliy ngoraed, ma fare pilung i Limhi e ba'adag ni ngan tawfe nag; nge ku gubin e pi gidii' rok' ni yaed ba'adag ni ngan kun tawfe nagraed boech."},{"vNo":"18 ","txt":"Ere, Alma e yaen nga fithik' e raen nge tawfe nagraed; arragon, i tawfe nagraed ni boed rogon ni tawfe nag pi walagen u lan farengi raen ku Mormon; arragon, ma gubin e pi'in ni tawfe nagraed e ra manged gidii'en fare galasia rok' Got; ma biney e buch ni bachan e mich roraed ko fapi thin rok' Alma."},{"vNo":"19 ","txt":"Me yibi buch ni pilung i Mosiah e pii' mat'awon Alma ni nge yarmiy e pi galasia u ga'angin yang fare binaw nu Zarahemla; me pii' gelingin ni nge yibliy e pi priest nge pi sensey ni nge paer ko pi galasia ni gubin."},{"vNo":"20 ","txt":"Chiney e nrin' e biney ni bachan e kaygi yo'or fapi gidii' ni dab kiyog ni nge gagyeg nagraed ta'areb e sensey; ara yog ni yaed gubin mar rung'aged fare thin rok' Got u lan ta'ab ulung;"},{"vNo":"21 ","txt":"Ere ra kunuyed yaed nga ta'abang nib yoyo'or ulung u but', ni kanoeg ni galasia; ni gubin e galasia nra reb ma bay e priest nge sensey riy, ma rareb e priest ma be machib nag fare thin u rogon ni yoeg Alma."},{"vNo":"22 ","txt":"Ere aray rogon, ni yug aram rogon nib bo'or e galasia machane yaed ta'ab galasia, arragon, ni fare galasia rok' Got; ya dariy ban'en ni yibe machib nag u langgin gubin e pi galasia nem ma kemus ni kalngaen' nge michaen' ngak' Got."},{"vNo":"23 ","txt":"Ere chiney e medilip e galasia ni bay u lan fare binaw nu Zarahemla. Me yibi buch ni pi'in ni ba'adag ni ngar feked fithingan Kristus nga dakeanraed, ara fithingan Got, e yaedra un ko galasia rok' Got;"},{"vNo":"24 ","txt":"Ma yaed gubin nni piningraed ni gidii' rok' Got. Ma fare Somoel e pii' fare Kan ni Thothup rok' nga dakeanraed, min fal'eg wa'athraed, mar mon'og gaed u lan fare binaw."}]}