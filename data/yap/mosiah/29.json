{"heading":"Mosiah e lem me weliy ni pi tapuf-oloboch e bafel' ni nge yin' luwan e pilung—Pilung nide mat'aw e yaed ma wawliy e gidii' roraed nga fithik' e denen—Alma ni bitir e fapi gidii' e ra mel'eged ni nge mang e cha' ni pilung ko tapuf-oloboch—Ma ku'ire tolang ko priest ko fare Galasia—Alma ni Ilal nge Mosiah e ram'ow. Nap'an 92–91 M.K.","prevAbbr":"mosiah","prevNo":28,"nextAbbr":"alma","nextNo":1,"chapterTitle":"Mosiah 29","verses":[{"vNo":"1 ","txt":"Ere chiney nap'an ni ke rin' Mosiah e biney me pii' e thin nge garar u dakean e nam ni ga'angin yang, nga fithik' gubin e gidii', ni ba'adag ni nge nang laniyaen'raed u mornga'agen ko minii' e nge mang pilung roraed."},{"vNo":"2 ","txt":"Me yibi buch ni sul e thin ko gidii', ni yaed be ga'ar: Gamaed ba'adag Aron ni fakam ni nge mang pilung romaed nge gaa' romaed."},{"vNo":"3 ","txt":"Ma ngiyal' ney e ke yaen Aron ko fare binaw ku Nephi, ere fare pilung e dabiyog ni nge pii' ngak' fare lung; ara gomanga ra m'agaen' Aron ngay ni nge yaen ko lung; ara gomanga bay reb fapi pagael ni fak Mosiah nra m'agaen' ngay nge yaen ko lung."},{"vNo":"4 ","txt":"Ere fare pilung i Mosiah e pii' e thin bayay nga fithik' fapi gidii'; arragon, ni pii' e thin ni kan yoloey nge yaen nga fithik' fapi gidii'. Ma ba'aray e pi thin nni yoloey, ni ga'ar:"},{"vNo":"5 ","txt":"Musap gaed, O gimed e gidii' rog, ara pi walageg, ya aray rogon ni gube taymed, gu ba'adag ni ngam tafnaey niged e renn'ey ni'ir e kan piningmed ni ngam lemniged—ya gimed ba'adag ni nge yog bee' ni nge mang pilung romed."},{"vNo":"6 ","txt":"Chiney e gube yoeg ngomed ni cha' ni bay mat'awon ko fare lung e ke siyeg ir riy, ma dabi m'agaen' ngay ni nge yaen ko lung."},{"vNo":"7 ","txt":"Ma chiney e fa'anra ngan dugliy bee' ni nge yin' luwan, ma musap gaed rug be rus ngay nra sum e male'eg thin nga fithik'med. Ya minii' e manang rayog ni fakag, ni'ir e bay mat'awon ko fare lung, e nge thilyeg papngin nge damomuw me wawliy boech e pi gidii' ney ngar uned ngak', ni rayog ni nge sunmiy e mael nge togopluw nga fithik'med, ni'ir e ramang tapgin e pu'oeg racha' ni yo'or me thilyeg yalen fare Somoel, arragon, me gatheay e pi ya'el nge dagur ko gidii' ni yo'or."},{"vNo":"8 ","txt":"Ere chiney e gube yoeg ngomed ni ngad gonop gaed ma gadaed lemnag e pinn'ey, ya dariy mat'awngidaed ni ngad gatheayed fakag, ara bay mat'awngidaed ni ngad gatheayed yug bee' ni'ir e nge yin' luwan."},{"vNo":"9 ","txt":"Ma fa'anra fakag e rasul bayay ko uf'uf rok' nge pin'en nib m'ayfan me thilyeg e tafnaey rok' ko pin'en ni ke mu' i yoeg, me gay mat'awon ko fare lung, ni'ir e ra wawliy nge pi gidii' ney ngar denen gaed nib almarin."},{"vNo":"10 ","txt":"Ere chiney e ngad gonopiyed ma gaed sap nga m'on ko pinn'ey, ma gadaed rin' e bin nra yib nag e gapas ngak' e pi gidii' ney."},{"vNo":"11 ","txt":"Ere bay gu mang pilung romed u langgin e tin ni kubay ko pi rran rog; machane, ngad dugiliyed e pi tapuf-oloboch, ni ngar pufthin niged e pi gidii' ney nrogon e motochiyel rodaed; ma gaed bi'ech nag i yarmiy e pi gam'ing ko am ko pi gidii' ney, ya gadaed ra dugliy e pumo'on nib gonop ni ngar manged tapuf-oloboch, ni pi'in nra pufthin nag e pi gidii' ney u rogon e pi motochiyel rok' Got."},{"vNo":"12 ","txt":"Chiney e kab fel' ni Got e nge pufthin nag bee' ko bin ba'aray nib gidii' e nge pufthin nag, ya rogon ni ma pithig Got e oloboch e gubin e ngiyal' mab mat'aw, ma rogon ni ma pithig e gidii' e oloboch e gathi gubin e ngiyal' nib mat'aw."},{"vNo":"13 ","txt":"Ere, fa'anra gomanga rayog ni nge yog e pumo'on ngomed nib mat'aw ni nge mang pilung romed, ni yaedra yun'uy e pi motochiyel ku Got, mar pithiged e oloboch ko pi gidii' ney u rogon e pi motochiyel rok', arragon, fa'anra rayog ngomed e pumo'on ni nge mang pilung romed ni yaedra rin' ni woed ni rin' e chitamag i Benjamin ni fan ko pi gidii' ney—Gube yoeg ngomed, ni fa'anra rayog ning i paer riy ni aray rogon me'ere ra m'ag ni nge gubin e ngiyal' ma bay e pilung ni nge gagyeg nagmed."},{"vNo":"14 ","txt":"Ma ku arragon ngog ni kug muruwel u polo' i gelingin nge ba tafnaey ni ke yog ngog, ni nggu fil ngomed fapi motochiyel rok' Got, ma nggu yarmiy e gapas u ga'angin yang fare nam, ni nge yaeni aw ni dariy e mael ara male'eg thin, ara moro'ro', ara pa'an matgael, ara mathang pogofan, ara demutrug ko mang kireb;"},{"vNo":"15 ","txt":"Ma cha' ni rin' e kireb e kug gechig nag u rogon e oloboch ni ke bucheg, nrogon yalen fare motochiyel ni pii' e pi chitamangdaed ngodaed."},{"vNo":"16 ","txt":"Ere chiney e gube yoeg ngomed, ni bachan e demat'aw gubin e gidii', ere dem'ag ni nge yog ba pilung ngomed ara bogi pilung ni nge gagyeg nagmed."},{"vNo":"17 ","txt":"Ya musap gaed, rib almarin e kireb ni ma rin' e gidii' ni bachan ta'areb e pilung nib kireb, arragon, nge gafgow ni ubchiya' ni yima tay riy."},{"vNo":"18 ","txt":"Arragon, mu lemniged fare pilung i Noah, nge pi ngongol rok' rib kireb, nge pi ngongolen e fananikan rok', nge kupi ngongolen e kireb nge fananikan ko gidii' rok'. Ere muguyed rib almarin ba gafgow ni ubchiya' nra aw gaed nga fithik'; nge ku bachan e pi denen roraed min fekraed riy nga kalbus."},{"vNo":"19 ","txt":"Ma fa'an manga boech ni gathi bachan e ayuw rok' fare Tasunmiy nib sug ko gonop, ni bachan e yul'yul' ko kalngaen' roraed, ma kar pired u kalbus ni dariy liyiben mar chuw gaed nge yibi mada' ko chiney."},{"vNo":"20 ","txt":"Machane musap gaed, i chuwegraed ni bachan e ur m'ing niged yaed u p'oewchen; nge bachan e ur yul'yul' gaed ko meybil ngak' ere chuwegraed u tanpa' e pi to'ogor roraed; ere aray rogon ni ma muruwel Somoel nga gelingin u gubin e magagawon u fithik' e gidii', ni be k'iyeg pa' nib sug ko murnguy ngak' e pi'in ni kar tayed e pagaen' roraed ngak'."},{"vNo":"21 ","txt":"Ere musap gaed, chiney e gube yoeg ngomed, ni dabiyog ni ngam chuweged ba pilung nib kireb ko lung ma kemus nu dakean e togopluw ni almarin, nge pu'oeg racha' nib yo'or."},{"vNo":"22 ","txt":"Ya musap gaed, ire bay e tafagear rok' ni yaed ma 'uni rin' e kireb, ma ke liyeg e pi matanag rok'; ma ire ma dariy fan nag e pi motochiyel rok' e pi'in ni yaed be paer u pa'anfel' u p'oewchen; ma ire ma yit e pi motochiyel rok' Got nga but' me yaen u dakean;"},{"vNo":"23 ","txt":"Ma ire ma fal'eg e pi motochiyel, me pii' nga fithik' e gidii' rok', arragon, bogi motochiyel ni be ayuweg e ngongol rok' nib kireb; ma cha' ni dabi fol ko pi motochiyel rok' e ra guy rogon ngan lii' ngem'; ma pi'in ni yaedra togopluw ngak' e ral'oeg e salthaw rok' ngoraed ngar cham gaed, ma fa'anra yog rok' ma ra lii'raed ngar m'aed; ere aray rogon e pilung ni demat'aw ni ma thilyeg e pi yalen gubin e tin nib mat'aw."},{"vNo":"24 ","txt":"Ere chiney e musap gaed gube yoeg ngomed, ni de t'uf ni nge yib e mitney e ngongolen e fananikan ngomed."},{"vNo":"25 ","txt":"Ere, mu mel'eged nge yog ngomed u lungun e yo'or, e pi tapuf-oloboch, ni nge yog nni pithig e oloboch romed u rogon fapi motochiyel ni'ir e ke pii' e pi chitamangdaed ngomed, nib mat'aw, ni'ir e pii' Somoel ngoraed."},{"vNo":"26 ","txt":"Ma chiney e gathi ba yalen ni lungun e gidii' ni yo'or e nge dugliy ban'en ni demutrug ma dabi m'ag ko tin nib mat'aw; machane baga' ni lichen e gidii' e yaed ba'adag e tin ni demat'aw; ere biney e ngam fol gaed riy mi gimed tay ni nge mang motochiyel romed—ni ngam dugiliyed e pi gam'ing romed u lungun e gidii' ni yo'or."},{"vNo":"27 ","txt":"Ma fa'anra yaeni taw ko ngiyal' i n'en ni lungun e gidii' ni yo'or e be mel'eg e tin nib kireb, ma arame ngiyal' i n'en ni pi gechig rok' Got e bay yibi aw ngomed; arragon, ma arame ngiyal' i n'en ni bay yibi awnag e gafgow ngomed ni woed ni rin' ko somm'on ko rangi binaw ney."},{"vNo":"28 ","txt":"Ere chiney e fa'anra bay e tapuf-oloboch romed, ma dabra pithiged e oloboch romed nrogon e motochiyel ni kan pii', ma rayog ni ngam guyed rogon ni nge pithig e cha' ni pilung ko tapuf-oloboch."},{"vNo":"29 ","txt":"Ma fa'anra pi'in pilung ko tapuf-oloboch romed e darur pithiged e oloboch u yalen nib mat'aw, ma thingar mu guyed rogon ni nge mukun in, e tin nib sobut' ko pi tapuf-oloboch romed nga ta'abang, ngar pithiged e oloboch rok' e pi'in pilung ko pi tapuf-oloboch romed, u rogon lungun e gidii' ni yo'or."},{"vNo":"30 ","txt":"Ere gube chiyliy ngomed ni ngam rin'ed e pinn'ey u fithik' e madguw romed ngak' Somoel; ma gube chiyliy ngomed ni ngam rin'ed e tin ni ba'aray, ni dab mu tayed ni nge paer bee' nge mang pilung romed; ma fa'anra nge denen e pi gidii' ney mar rin'ed e pi ngongol nib kireb ma yaed e ngar feked riya'en."},{"vNo":"31 ","txt":"Ya musap gaed gube yoeg ngomed, ni pi denen ko gidii' ni yo'or e be sum ko pi ngongol ni kireb ko pi pilung roraed; ere pi ngongol roraed nib kireb e ngan gechig nag e pi pilung roraed riy."},{"vNo":"32 ","txt":"Ere chiney e guba'adag ni pa' ni ba'aray ni de ta'areb dodowen e gidii', e ngan chuweg u lan e re nam ney, ni rib gaa' nu fithik' e pi gidii' rog ney; machane guba'adag ni re nam ney e nge paer nib nam nib puf-mat'awoy riy, ma nge gubin e gidii' nra bee' ma nge falaen' nga mat'awon nge yalen ko gabin ni ta'ab rogon, u n'umngin i nap'an ni fare Somoel e be guy nib m'ag ni ngad pired riy ma gaed tafna' farengi nam, arragon, u n'umngin i nap'an ni bay rebi pifakdaed ni ka be paer u dakean farengi nam."},{"vNo":"33 ","txt":"Ma kub yo'or boech ban'en ni yoloey fare pilung i Mosiah nge yaen ngoraed, ni be tamilngeg ngoraed gubin e pi mo'omaw' nge magawon ko pilung nib mat'aw arragon, nge gubin e pi muruwel ni fan ko gidii' roraed, nge ku arragon ni gubin e pi nonnon ko fapi gidii' ko pilung roraed; me weliy ni gubin ngoraed."},{"vNo":"34 ","txt":"Me yoeg ngoraed ni pinn'ey e thingar ni chuweg; machane,rogon i gagyeg nag e paer e bay ko gidii' ni gubin, ni gubin e gidii' nra bee' ma nge rin' e girok' e muruwel riy."},{"vNo":"35 ","txt":"Ma ki tamilngeg ngoraed gubin i thibngin e muruwel ni yaedra pir'eg, rok' ba pilung ni demat'aw ni nge gagyeg nagraed;"},{"vNo":"36 ","txt":"Arragon, ma gubin e pi denen rok' nge ngongolen e fananikan rok', nge gubin e pi mael, nge pi male'eg thin, nge pu'oeg racha', nge moro'ro' nge yargael, nge denen ko pi gathar, nge gubin mit e denen ni dabiyog i weliy rogon—me yoeg ngoraed ni pinn'ey e thingar dab nrin', ya bogi ban'en nib togopluw ko fapi motochiyel rok' Got."},{"vNo":"37 ","txt":"Ere chiney e yibi buch, u tomuren ni ke mu' fare pilung i Mosiah i garareg e pinn'ey nga fithik' e gidii' rok' me michaen'raed nga fini riyul' e thin rok'."},{"vNo":"38 ","txt":"Ere ra feked laniyaen'raed ko pilung, mari m'agaen'raed ngay ni nge gubin e gidii' ma nge ta'areb rogon u dakean ga'angin yang e nam; arragon, ma nge gubin e gidii' ma nge m'agaen' ngay nra bee' ma ngan gechig nag ko pi kireb rok'."},{"vNo":"39 ","txt":"Ere, yibi buch nra kunuyed yaed nga ta'abang ni kar yu ulung gaed u dakean ga'angin yang e nam, ni nga roeged laniyaen'raed ko minii' e nge mang tapuf-oloboch roraed, ni nga i pithig e oloboch roraed u rogon fare motochiyel ni kan pii' ngoraed; ere ra falfalaen' gaed ni rib gel ni bachan e puf-mat'awon ni kan pii' ngoraed."},{"vNo":"40 ","txt":"Me gel e murnguy roraed ngak' Mosiah; arragon, mar liyoer gaed ngak' ni dariy bee' ni kar rin'ed ngak' ni aram rogon; ya da'ur sap gaed ngak' ni ir bee' nib tafalipa' ni be gay rogon e gin ni nge fel' rogon riy, arragon, ya chogow ni salpiy e ma gafgow nigey; ya ire dawori fael pa' ngoraed ko salpiy roraed, ara ki i falaen' i pu'oeg e racha'; machane ire ke yognag e gapas nga lan e nam, ma ke pii' mat'awon e gidii' rok' ni ngan chuwegraed ko gubin mit e kalbus; ere ra liyoer gaed ngak', arragon, ni rib gel, dabiyog i weliy rogon."},{"vNo":"41 ","txt":"Me yibi buch ni ur dugiliyed e pi tapuf-oloboch ni nge gagyeg nagraed, ara ngar pufthin niged raed u rogon e motochiyel; ma ur rin'ed e biney ni aray rogon u ga'angin yang fare nam."},{"vNo":"42 ","txt":"Me yibi buch ni Alma e kan dugliy ni nge mang e bin somm'on e pilung ko tapuf-oloboch, ma ku'ir facha' nib tolang ko priest, ya chitamangin e ke dugliy ko binem e liw, ma ke pii' ngak' e muruwel riy ni mornga'agen gubin e pi gam'ing ko fare galasia."},{"vNo":"43 ","txt":"Ere chiney e yibi buch ni Alma e iyaen u kanawo'en fare Somoel, ma be fol ko pi motochiyel rok', ma i puf-oloboch u yalen nib mat'aw, ma arame yaeni aw ni bay e gapas nib 'ul'ul u dakean ga'angin yang fare nam."},{"vNo":"44 ","txt":"Ere aray rogon ni tabab e gagyeg ko pi tapuf-oloboch u dakean ga'angin yang fare binaw nu Zarahemla, u fithik' gubin fapi gidii' ni kanoeg e Nephites ngoraed; ma Alma e ire bin somm'on e pilung ko tapuf-oloboch."},{"vNo":"45 ","txt":"Ere chiney e yibi buch ni yim' e chitamangin, ni ke gaman meruk i ragag nge l'agruw e duw rok', ni ke paer ni aram n'umngin i nap'an ni nge mugu'uliy fapi motochiyel rok' Got."},{"vNo":"46 ","txt":"Me yibi buch niki yim' Mosiah, ni ke gaman guyey nge dalip e duw ko lung rok', ma ke gaman nel' i ragag nge dalip e duw rok'; ni arame ke gaman lal miri'ay nge mereb e duw ko ngiyal' ni chuw Lehi u Jerusalem."},{"vNo":"47 ","txt":"Ma aray rogon ni mus e lung ko pilung ni i gagyeg fapi gidii' rok' Nephi u tanggin; ma arame me mus e pi rran rok' Alma, ni'ir e sunmiy e galasia roraed."}]}