{"heading":"Alma e michaen' me yoloey e pi thin rok' Abinadi—Abinadi e yim' ko nifiy—I prophesy nag mornga'agen e m'ar nge yam' ko nifiy nra tay e pi gidii' nra lii'ed nge yim'. Nap'an 148 M.K.","prevAbbr":"mosiah","prevNo":16,"nextAbbr":"mosiah","nextNo":18,"chapterTitle":"Mosiah 17","verses":[{"vNo":"1 ","txt":"Ere chiney e yibi buch u nap'an ni ke mu' Abinadi i yoeg e pi thin ney, ma fare pilung e yoeg ngak' fapi priest ni ngar koeled ngar feked ngar lii'ed nge yim'."},{"vNo":"2 ","txt":"Machane immoy bagyaed u fithik'raed ni fithingan e Alma, ku ir rebe gidii' rok' Nephi. Ma bee' ni kab pagael, ma i michaen' ko fapi thin ni weliy Abinadi, ya manang mornga'agen fare denen ni Abinadi e ke yoeg nib togopluw ngoraed; ere i wenig ngak' fare pilung ni nge dab ki puwaen' ngak' Abinadi, ma nge pag nge yaen u fithik' e gapas."},{"vNo":"3 ","txt":"Machane fare pilung e rigel e damomuw rok', me yoeg ni Alma e ngan fek ngan chuweg u fithik'raed, me l'oeg e pi tapigpig rok' ngak' ni ngar lii'ed nge yim'."},{"vNo":"4 ","txt":"Machane me miil roraed nge yaeni miith ma dar pir'eged. Ma nap'an ni be miith nib yo'or e rran me yoloey gubin fapi thin ni weliy Abinadi."},{"vNo":"5 ","txt":"Me yibi buch ni fare pilung e yoeg ni pi matanag rok' e ngar longbiyed Abinadi ngar feked; mar m'aged ngar tayed nga kalbus."},{"vNo":"6 ","txt":"Ma tomuren dalip e rran riy, ni kar mu' gaed fapi priest rok' ko puruy', me yoeg ni ngan fek bayay iyib nga p'oewchen."},{"vNo":"7 ","txt":"Me ga'ar ngak': Abinadi, kug pir'eged ban'en nib buch e roem riy, ere gur e bafel' ni nga mum'."},{"vNo":"8 ","txt":"Ya gur e kamoeg ni Got e ra yib nga but' nga fithik' e gidii'; ere chiney, e aray fan ni gur e ngan lii'em nga mum' ma kemus ni fa'an gara thilyeg fapi thin ni kamoeg nib kireb ni mornga'ageg nge gidii' rog."},{"vNo":"9 ","txt":"Ere ga'ar Abinadi ngak': Gube yoeg ngom, dabgu thilyeg fapi thin ni kug weliy ngom ni mornga'agen e pi gidii' ney, ya bogi thin nib riyul'; ma rogon me yog ni ngam nang fini riyul' e arfan ni kug pageg nga lani pa'am."},{"vNo":"10 ","txt":"Arragon, ma gura pageg nge mada' ko ngiyal' ni kugum', ma dabgu thilyeg fapi thin rog, ma bay ra pired ni ngar manged mich nib togopluw ngom. Ma fa'an gara lii'eg nggum' ma gara pu'oeg e racha' ni dariy tapgin, nge biney e kura paer ni mich nib togopluw ngom ko bin tomur e rran."},{"vNo":"11 ","txt":"Ere chiney e fare pilung i Noah e ri chugur ni nge pag nge yaen, ya ke rus ko thin rok'; ya ke rus ni ra gechig nag Got."},{"vNo":"12 ","txt":"Machane fapi priest e ra nonaed nib gaa' lamraed nib togopluw ngak', mar tabab gaed i dugliy e kireb nga dakean, ni yaed be ga'ar: Ke kireb nag thiin fare pilung. Ere fare pilung e ra k'arnged nge damomuw ngak', me pag ni ngan lii' nge yim'."},{"vNo":"13 ","txt":"Me yibi buch nra feked ngar m'aged, mu'ur toeyed ngak' yuthum i papa'ngin e gak'iy ni kan m'ag nga ta'abang, arragon, ni aram rogon nge mada' ko ngiyal' ni nge yim'."},{"vNo":"14 ","txt":"Ma ngiyal' ney u nap'an ni arame be yik' ko dramrom, me non ngoraed u fithik' e amith nib gaa' laman, nibe ga'ar:"},{"vNo":"15 ","txt":"Musap gaed, rogon ni kam rin'ed ngog, e bay yibi buch ni pifakmed e bayra guyed rogon ni nge yo'or e gidii' ni nge gafgow ko amith ni boed ni kug gafgow riy, ni boed rogon e pi amithngin e yam' u fithik' e nifiy; ma fan ni aray rogon e bachan e rib michaen'raed ko fare wo'en e thap rok' Somoel ni Got roraed."},{"vNo":"16 ","txt":"Ma bay yibi buch ni gimed ra gafgow ni amith ko gubin mite m'ar ni bachan e pi denen romed."},{"vNo":"17 ","txt":"Arragon, ma bay ni gafgow nagmed u gubin yang, ma bay ni tulufmed ngam garar gaed iyaen nga m'on nge sul nga tomur, ni boed rogon ba saaf ni tuluf e gamanman nib malboch mab tacham."},{"vNo":"18 ","txt":"Ma langgin e re rran nem e bay un gaymed, ma yira koelmed nge fekmed e pi to'ogor romed, ma arame bay mu gafgow gaed, ni boed rogon e gafgow ni kug tay, ni amithngin e yam' u fithik' e nifiy."},{"vNo":"19 ","txt":"Aray rogon ni Got e ra sulweg labgen ngak' e pi'in ni ma lii' e gidii' rok'. O Got, mu fek e ya'el rog."},{"vNo":"20 ","txt":"Ere ngiyal' ney, u nap'an ni Abinadi e ke yoeg e pi thin ney, me munguy ni ke awe fan rok', ni ke yim' ko nifiy; arragon, ni kan lii' ngem' ni bachan e dabi fek yathin fapi motochiyel rok' Got, ere ke micheg e thin rok' ko yam' ni tay."}]}