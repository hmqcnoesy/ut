{"heading":"Pi'in ni machalbog gum'ircha'en e rayog ngoraed fare thin rok' Got ko m'agaen'—Lamanite e yaedra mataw nge thilyeg rogon ko fapi Nephites—Jacob e tay chiylen ni nge dab un iling u muchugbil, nge dirngal ni galong, nge gubin e denen. Nap'an 544–421 M.K.","prevAbbr":"jacob","prevNo":2,"nextAbbr":"jacob","nextNo":4,"chapterTitle":"Jacob 3","verses":[{"vNo":"1 ","txt":"Machane musap gaed, gag, Jacob, e guba'adag ni nggu non ngomed e pi'in nib machalbog gum'ircha'en. Mu changar gaed ngak' Got nib dugil laniyaen'med, mi gimed meybil ngak' u fithik' e mich, me fal'eg laniyaen'med' u fithik' e pi kirbaen' romed, me wenig nagmed ko oloboch romed, me pii' e gechig nge yib nga but' ngak' e pi'in ni yaed be gay rogon ni ngar gafgow niged gimed."},{"vNo":"2 ","txt":"O gimed gubin e pi'in ni machalbog gum'ircha'en, mu puged oewchmed ngalang ngam thapeged fare thin ko m'agaen' rok' Got, mi gimed mur nag e murnguy ni falfalaen' rok', ya rayog, ni fa'anra dugil laniyaen'med ngak', ni gubinechubog."},{"vNo":"3 ","txt":"Machane, gafgow, nri gafgow, ngomed e pi'in ni de machalbog gum'ircha'en, ni gimed e pi'in ni gimed be rin' e ngongol ni dirngal e biney e rran u mit Got; ni fa'anra dab mu kalgaed ngaen'med ma bay gu kireb nag wa'athan e binaw nib fan ngomed; nge fapi Lamanites, ni dar rin'ed e ngognol ni dirngal ni boed rogmed, e yug aram rogon ni rib buch wa'athraed, ma yaedra gafgow nagmed nge mada' ko ngiyal' ni kam bilged t'ay e gafgow."},{"vNo":"4 ","txt":"Ma fare ngiyal' inn'em e be yib ni rib papay, ni fa'anra dab mu kalgaed ngaen'med ma bay rabaed ngar suweyed fare binaw ni tafen med, nge fare Somoel ni Got e ra powi'iy e pi'in nib mat'aw ngar chuw gaed u fithik'med."},{"vNo":"5 ","txt":"Musap gaed, fapi Lamanites ni walagmed, ni gimed be fananikayed yaed ni bachan e pi ngongol roraed nib dirngal nge fare wol ni kireb ni ke aw nga wuru' i doewraed, e kuyaed ba yal'uw buch'uw ngomed; ya dawor ra paged talin fare motochiyel rok' fare Somoel, ni fa'an ni pii' ngak' e chitamangdaed—ni thingari ra bee' ma ta'areb le'engin, ma dabra tugruw gaed, ma thingar dab ni rin' e ngongol ko gathar u fithik'raed."},{"vNo":"6 ","txt":"Ere chiney, re motochiyel ney e ngar fol gaed riy; ere, bachan e biney ni ngan rin', ni ngan fol ko re motochiyel ney, ma fare Somoel ni Got e dab ki gatheayraed, machane bayi wurengaen' ngoraed; ma bayi rebo rran mar pired ni bogi gidii' nifel' wa'athan."},{"vNo":"7 ","txt":"Musap gaed, pi figirngiraed e yaed ma t'ufeg pi le'engiraed, nge pi le'engiraed e yaed ma t'ufeg pi figirngiraed; nge pi figirngiraed nge pi le'engiraed e yaed ma t'ufeg e pi bitir roraed; ma michaen' roraed ni dariy nge fananikan roraed ngomed e bachan e denen rok' e pi chitamangraed; ere, ur fanam fel' gaed ngoraed, u mit fare Tasunmiy romed?"},{"vNo":"8 ","txt":"O pi walageg, gube rus ngay ni fa'anra dab mu kalgaed ngaen'med ko pi denen romed ma ra wechwech yalchen i doewraed ngomed, u nap'an ni yira fekmed iyaen nga mit fare gil'ilngun Got."},{"vNo":"9 ","txt":"Ere, ba motochiyel ni kug pii' ngomed, ni ir fare thin rok' Got, ni nge dab kum togopluw gaed ngoraed ni bachan e lumor u wuru' i doewraed; ara kudab kum togopluw gaed ngoraed ni bachan e pi ngongol roraed ni dirngal; machane thingari yib ngaen'med e tiromed e ngongol nib dirngal, ma nge yib ngaen'med ni pi ngongol roraed nib dirngal e yib ni bachan pi chitamangraed."},{"vNo":"10 ","txt":"Ere, thingar mu tayed u wun'med e pi bitir romed, nge rogon ni kam amith niged gum'ircha'raed ni bachan fare falwok ni kam daged nga p'oewchraed; nge ku arragon, ni ngam tayed u wun'med ni rayog, ni bachan e pi ngongol romed nib dirngal, mi gimed fek e pi bitir romed nga fithik' e gafgow, ma pi denen roraed e gimed rafek wengan ko fabin tomur e rran."},{"vNo":"11 ","txt":"O pi walageg, mmotoyil gaed ko thin rog; mu gechgech gaed ngam gel niged laniyaen'med; mu ruruged gimed ni manga yigi yog nam odgaed ngam chuw gaed u fithik' fare denen; mi gimed pithigmed ko fare gechig nu infierno me yog ni siy mmanged boech e angel rok' fare mo'oniyan', ni nga nin' med nga langgin e re lupath nir ko nifiy nge daramrom ni'ir e bin l'agruw e yam'."},{"vNo":"12 ","txt":"Ma chiney e gag, Jacob, e kug weliy boech ban'en nib yo'or ngak' fapi gidii' ku Nephi, ni gube yog ngoraed nib togopluw ko iling u muchugbil nge dirngal nib galong, nge gubin mit e denen, ni gube yoeg ngoraed fini gaa' riya'en."},{"vNo":"13 ","txt":"Ma ra'ay guruy u mornga'agen e tin ni irin' e tiney e gidii', ni ere chiney e be tabab ko yo'or iyaen, ni dabiyog ni ngan yoloey nga dakean e tiney plates; machane bo'or i mornga'agen e tin ni ur rin'ed ni kan yoloey nga dakean fayungin gaa' e plates, nge pi mael roraed, nge pi male'eg thin roraed, nge fapi lung ko pi pilung roraed."},{"vNo":"14 ","txt":"Tiney e plates e kanoeg ni fapi plates ku Jacob, ni ra sum gaed u pa' Nephi. Ere nggu tal i weliy e pi thin ney."}]}