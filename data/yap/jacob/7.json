{"heading":"Sherem e yoeg ni deriyul' Kristus, me togopluw ngak' Jacob, me yoeg ni ngan dag e pow ngak', me yim' ni Got e lii'—Gubin e profet make weliy mornga'agen Kristus nge bayul ni tay—Fapi Nephites e ra pired u lan e pi rran roraed ni yaed bogi maletheay, nni gargeleg raed nga fithik' rarogon e kirbaen' ma i fananikay raed fapi Lamanites. Nap'an 544–421 M.K.","prevAbbr":"jacob","prevNo":6,"nextAbbr":"enos","nextNo":1,"chapterTitle":"Jacob 7","verses":[{"vNo":"1 ","txt":"Ere chiney e yibi buch u tomuren boech e duw ni ke yaen, me yib bee' nib mo'on nga fithik' fapi gidii' ku Nephi, ni fithingan e Sherem."},{"vNo":"2 ","txt":"Me yibi buch ni tabab ko machib u fithik' fapi gidii', me weliy nga fithik'raed ni dariy Kristus. Me machib nag bo'or ban'en ni be sabaenbaen nag fapi gidii'; ma biney e rin' ni gomanga yigi yog ni kireb nag e machib rok' Kristus."},{"vNo":"3 ","txt":"Me muruwel ni rib gel ni gomanga yigi yog ni wawliy ngo'orel gum'ircha'en fapi gidii', ni aram rogon ni wawliy ngo'orel e gum'ircha' nib yo'or; ma bachan e manang ni gag, Jacob, e bay e mich rog ngak' Kristus nra yib, me gay rogon ni gomanga yigi yog ni yib ngog."},{"vNo":"4 ","txt":"Ma bee' ni rib llowaen', ni rib fel' rogon ni manang e thin ko fapi gidii'; ere, rayog ni nge sabaenbaen nagraed, me yoeg e thin nib manging' u tiliy, u rogon fare gelingin ni bay rok' mo'oniyan'."},{"vNo":"5 ","txt":"Ma be athapeg ni nge rurugeg ko mich rog, ni aram rogon nib yo'or e yi'iy ni ke yib ngog nge pin'en nib yo'or ni kug guy ni mornga'agen e pinn'ey; ya rriyul' ni kug gguy e angel, ma kar pigpig gaed ngog. Ma ku arragon, ni kug rung'ag fare lam rok' Somoel ni be non ngog, u bingyal' ngo bingyal'; ere, dabiyog nra rur e mich rog."},{"vNo":"6 ","txt":"Me yibi buch ni yib ngog, ni ba'aray rogon ni non ngog, ni ga'ar: Walageg ni Jacob, ke yo'or yay ni kug gay rogon ni gomanga yigi yog nug non ngom; ya kug rung'ag ma kug manang ni gur e gabe yaen iyaen, ni gabe machib ni pin'en ni gabe yoeg e fare gospel, ara fare machib rok' Kristus."},{"vNo":"7 ","txt":"Ma kam wawliy ngo'orel boech e pi gidii' ney nib yo'or ma kar thilyeged fabin nib mat'aw i wo'en Got, ma darur fol gaed ko fare motochiyel rok' Moses ni'ir e bin nib mat'aw e kanawo'; ma kar thilyeged fare motochiyel rok' Moses ni ngan liyoer ngak' bee' ni'ir e gabe yoeg ni bay yib nib yo'or miri'ay e duw make taw. Ere chiney e musap, I gag, Sherem, e gube yoeg ngom ni biney ni gabe rin' e ba togopluw ngak' Got; ya dariy bee' nib mo'on ni manang e tiney e ban'en; ya dabiyog ni nge yoeg bee' e tin ni bay yib ban'en. Ere aray rogon ni i togopluw Sherem ngog."},{"vNo":"8 ","txt":"Machane musap gaed, fare Somoel ni Got e pu'oeg e Kan ni Thothup rok' nga dakeanag, ma arame gu athkuy laniyaen' u gubin e pi thin rok'."},{"vNo":"9 ","txt":"Mug ga'ar ngak': Gabe fek yathin Kristus ni'ir e ra yib? Me ga'ar: Fa'anra bay ba Kristus, ma dab gu fek yathin; machane gumnang ni dariy Kristus, ma da immoy, ma ku dabi yib."},{"vNo":"10 ","txt":"Mug ga'ar ngak': Ba mich u wun'um fapi chep ni thothup? Me ga'ar ngog, Arragon."},{"vNo":"11 ","txt":"Mug ga'ar ngak': Ere damur nang fan, ya rriyul' ni yaed be micheg mornga'agen Kristus. Musap, gube yoeg ngom ni dariy reb fapi profet ni yol, ara prophesy, ni gathi mornga'agen Kristus e be weliy."},{"vNo":"12 ","txt":"Ma gathi kemus aray—ya kun dag ngog, ma kug rung'ag ma kug guy; ma ku'un dag ngog u gelingin fare Kan ni Thothup; Ere, gumnang ni fa'anra dab ni ngongliy bbayul ma gubin e gidii' ma ra malog."},{"vNo":"13 ","txt":"Me yibi buch ni ga'ar ngog: Mu dag ngog ba pow u dakean gelingin fare Kan ni Thothup, ni'ir e ri gamnang mornga'agen."},{"vNo":"14 ","txt":"Mug ga'ar ngak': Gag minii' ni nggu sikeng nag Got ni nge dag ngom ba pow u mornga'agen e pin'en ni gur ma gamnang nib riyul'? Machane gabe fek yathin, ni bachan e kam gabliyem ko fare mo'oniyan'. Yug aray rogon, ma gathi lanin'ug ni ngan rin'; ya fa'anra Got e nge lii'em, mpag nge mang ba pow ngom ni bay gelingin, ni ruw yang, u tharmiy ngu fayleng; nge ku arragon, ni ba pow ngom ni Kristus e ra yib. Ere lanin'um, O Somoel, ni ngan rin', ma gathi gag."},{"vNo":"15 ","txt":"Me yibi buch u nap'an ni gag, Jacob, e kug weliy e pi thin ney, ma fare gelingin fare Somoel e yibi aw nga dakean, ma arame thig riy nge aw nga dakean e buut'. Me yibi buch ni un duruw'iy nib yo'or e rran."},{"vNo":"16 ","txt":"Me yibi buch ni ga'ar ngak' fapi gidii': Mu ulung gaed nga ta'abang gabul, ya bay gum'; ere, gu ba'adag ni nggu non ko pi gidii' u m'on riy ning gum'."},{"vNo":"17 ","txt":"Me yibi buch ni fa'ani rebo rran riy ma fare ulung i gidii' e kar mukun gaed nga ta'abang; me weliy ni rib tamilang ngoraed me yoeg ni deriyul' fapin'en ni ke fil ngoraed, me micheg ni riyul' Kristus, nge gelingin fare Kan ni Thothup, nge pigpig ko pi angel."},{"vNo":"18 ","txt":"Me weliy ngoraed ni rib tamilang, ni fare mo'oniyan' e ke baen nag. Me weliy mornga'agen e infierno, nge mornga'agen e yafos ni gubinechubog, nge mornga'agen e gechig ni gubinfen."},{"vNo":"19 ","txt":"Me ga'ar: Kug rus ya kug bucheg fare denen ni dabiyog i n'aegfan, ya kug baen nag Got; ni kugog ni deriyul' Kristus, ma kugog nib mich u wun'ug fapi chep ni thothup; ma rriyul' nibe micheg mornga'agen. Ma bachan e kug baen nag Got ere kar gu rus nib gel ya rib tomal e kireb rog; machane kug pogofay nag ngak' Got."},{"vNo":"20 ","txt":"Me yibi buch u nap'an ni ke mu' i yoeg e pi thin ney ma arame dakiyog ni non, me yim' nge chuw fare ya'el rok'."},{"vNo":"21 ","txt":"Ma nap'an ni guy fare ulung i gidii' ni ke weliy e pinn'ey ko ngiyal' in'en nibe yaen ni ngar dar gow fare ya'el, me gin owcharaed ngay; ma arame yib fare gelingin Got nga dakeanraed, me polo' nga fithik' i doewraed mar thiggaed ngar aw gaed nga but'."},{"vNo":"22 ","txt":"Chiney, e renn'ey e aray rogon rib m'ag u wun'ug, gag Jacob, ya arragon ni kug ning ngak' e Chitamag ni bay u tharmiy; ya ke rung'ag e mayoer rog me pii' e fulweg ko meybil rog."},{"vNo":"23 ","txt":"Me yibi buch ni arame gapas nge fare murnguy rok' Got e kun sulweg bayay nga fithik' fapi gidii'; mar bi'eged fapi chep ni thothup, ma dakur fol gaed ko fapi thin rok' e re mo'on ney nib kireb."},{"vNo":"24 ","txt":"Me yibi buch nib yo'or mite yalen nni muruwel ngay ni ngki yog bayay ni ngan sulweg fapi Lamanites ko fare na'ab u mornga'agen e tin riyul'; machane gubin nib m'ay fan, ya ri yaed ba'adag e mael nge pu'oeg racha', ma bay ba fananikan roraed ngomaed ni gubinfen, ni gamaed pi walagraed. Ma yaed be gay rogon u gelingin e pi talin e cham roraed ni ngar lii'ed gamaed ngay ni darur talgaed."},{"vNo":"25 ","txt":"Ere, fapi gidii' ku Nephi e ra gel niged yaed ngar cham gaed ngoraed ko pi talin e cham roraed, nge polo' i gelingrad, nibe pagaen'raed ngak' fare Got nge war ko thap roraed; ere, ki paer riy ni aram rogon, mi yaed mang tagech ko pi to'ogor roraed."},{"vNo":"26 ","txt":"Me yibi buch ni gag, Jacob, e gube pilibthir iyaen; nge fare chep ko pi gidii' ney e kan cha'ariy u dakean yug yuyang e plates rok' Nephi, ere, nggu ning e biney e chep, ni gube yoeg ni kuggu yoloey u rogon ni gumnang, ni yibe yoeg ni fare ngiyal' inn'em e ke un ngodaed ke thimur, nge ku yafos rodaed e ki yaen ni gowa ba lik'ay ngodaed, ni gadaed bogi gidii' ni kirbaen', nge gidii' nib miyuluyaen', nge tamilekag, ni kan chuweg daed u Jerusalem, ma un gargeleg daed nga fithik' e gafgowaen', u lan ba wuru' e binaw, ma be fananikay daed pi walagdaed, ni'ir e k'aring e mael nge male'eg thin; ere, gu pired u fithik' e kirbaen' ko pi rran romaed."},{"vNo":"27 ","txt":"Ere gag, Jacob e kug gguy ni dab ki n'uw nap'an ma kan tayeg nga lan e loew; ere, ggu'ar ngak' fakag i Enos: Mu fek e pi plates ney. Mug weliy ngak' fapin'en ni walageg i Nephi e motochiyel nag ngog, me micheg nra fol ko pi motochiyel. Ma arame gu tileg e yol rog nga dakean e tiney e plates, ni bogi yol ni rib buch'uw; ma gimed e pi tapow babyor e gube fingichiymed, ni gube athapeg ni gomanga yo'or pi walageg nra poeyed e pi thin rog. Pi walageg, kefel'."}]}