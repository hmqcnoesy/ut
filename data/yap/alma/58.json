{"heading":"Helaman, Gid, nge Teomner e rafeked fare binaw nu Manti u dakean e liyeb—Fapi Lamanites e ra chuw gaed—Fapi pagael ni fak e gidii' ku Ammon e ni ayuwegraed u nap'an ni yaed be paer ni yaed be yororiy mat'awon e paer roraed nge mich roraed. Nap'an 63–62 M.K.","prevAbbr":"alma","prevNo":57,"nextAbbr":"alma","nextNo":59,"chapterTitle":"Alma 58","verses":[{"vNo":"1 ","txt":"Ere musap gaed, chiney yibi buch ni bin migid e tanam romaed e nggu koeled fare binaw nu Manti; machane musap gaed, dariy wo'en ni rayog ni nggu wawliyedraed nga wuru' fare binaw u dakean fachi ulung romaed nib achig. Ya musap gaed, kubay u wun'raed e pin'en ni kad rin'ed aram ko somm'on; ere dakiyog nug sabaenbaen nigedraed nga wuru' e yugin ni yaed ba gel riy."},{"vNo":"2 ","txt":"Ma riyaed bo'or ko salthaw romaed ni arame de soraen'maed ngay ni nggu waroed gu oggaed ngoraed ko yungin tagil' e miith roraed."},{"vNo":"3 ","txt":"Arragon, me yibi aw nib t'uf ni nggu pii'ed e muruwel ko gidii' romaed ni ngar ayuweged e yungin ba'aram e binaw ni kug sulweged ni tafen maed; ere yibi aw nib t'uf ni nggu soen gaed, ni nge yog ni yog boech e salthaw ngomaed ko fare binaw nu Zarahemla nge ku boech e chugum ni ggan nge talin e cham nib be'ech."},{"vNo":"4 ","txt":"Me yibi buch ni gag e gu l'oeg ba tamal'og nge yaen ko fare am ko binaw romaed, ni nge tamilngeg u mornga'agen laniyaen' e gidii' romaed. Me yibi buch ni arame gusoen niged e ggan nge talin e cham nge salthaw ni nge yib ko fare binaw nu Zarahemla ngomaed."},{"vNo":"5 ","txt":"Machane musap, biney e buch'uw e ayuw ni pii' ngomaed; ya fapi Lamanites e ki i mun dakean e yo'or roraed u rebo rran ngo reb, nge ggan nge talin e cham ni yo'or; ere aray rogon e rengi gagyeg ni gamaed bay riy ko ngiyal' inn'ey."},{"vNo":"6 ","txt":"Ma fapi Lamanites e rabaed ngomaed nga tamilang ko cham nib thilthil e ngiyal', ni yaed be liyeb nag rogon mar lii'ed gamaed; machane daryog ni nggu waroed ngoraed ko mael, ni bachan e gin ni yaed be miith riy nge yungin ni bay gelingraed riy."},{"vNo":"7 ","txt":"Me yibi buch nug soen gaed u nap'an e tiney gagyeg ni wogwog nib yo'or e pul, nge yaeni mada' ko ngiyal' ni ke chugur ni nggu m'aed ni bilig."},{"vNo":"8 ","txt":"Machane yibi buch ni taw e ggan ngomaed, ni i matangiy l'agruw i biyu' i salthaw iyib ngomaed ni nge ayuweg maed; ma kemus rogon e ayuw ni thap ngomaed, ni nggu ayuweged gamaed nge nam romaed ni nga dabi mul nga lani pa' e pi to'ogor romaed, arragon, ni nggu togopluw gaed nga bu'ulung i to'ogor romaed ni dabiyog i thi'eg oringraed."},{"vNo":"9 ","txt":"Ere chiney e tapgin e tiney e magawon, ara tapgin i fan ni dar pii'ed e salthaw ngomaed nib yo'or, e dag nanged fan; ere ri kirbaen' maed ma kug rus gaed, ni richey me yibi aw e gechig rok' Got nga dakean e nam romaed, ni ngan chuwegmaed min thang oewchmaed."},{"vNo":"10 ","txt":"Ere gu pii'ed gamaed ni polo' u lan e meybil romaed ngak' Got, ni nge pii' gelingmaed me chuweg maed u pa' e pi to'ogor romaed, arragon, ma ngki pii' gelingmaed ni nge yog ni nggu sulweged fa nochi binaw romaed, nge pi binaw romaed, nge pi tafen maed, ni fan ko ayuw ngak' e gidii' romaed."},{"vNo":"11 ","txt":"Arragon, me yibi buch ni fare Somoel ni Got romaed e yibi pii' e pagaen' ngomaed ni ra chuweg maed u pa' e pi to'ogor romaed; arragon, ni arame ri pii' e gapas nga laniyaen'maed, me pii' e mich ngomaed nib gel, me guy rogon ni nge pagaen'maed ko ayuw rok' ngomaed."},{"vNo":"12 ","txt":"Me yibe athamgil nga laniyaen' maed ni bachan fachi ulung i salthaw nib achig ni ke yog ngomaed, mab miyuluy laniyaen'raed ni kar dugiliyed ni ngar gelgaed ko pi to'ogor roraed, ma nge paer e binaw romaed u pa'maed, nge urngin ban'en romaed, nge pi le'engimaed, nge bitir romaed, nge rogon e paer romaed nib puf rogon."},{"vNo":"13 ","txt":"Ere aray rogon nug waroed iyaen ko mael u polo' i gelingmaed ngak' fapi Lamanites, ni bay u lan fare binaw nu Manti; mug n'ufed ngalang e pi tent romaed u ba'an migid nga wuru' e binaw, ni bay nga charen fare binaw."},{"vNo":"14 ","txt":"Me yibi buch ni rebo rran riy, u nap'an ni fapi Lamanites e kar guyed ni gamaed bay u mathil u wuru' e binaw ni bay nga charen fare binaw, mar l'oeged e tafekthin roraed ngar liyeged gamaed ni gomanga yog ni ngar nanged urngimaed nge gelingin e salthaw romaed."},{"vNo":"15 ","txt":"Me yibi buch u nap'an ni kar guyed ni gamaed ba mo'owaer, u rogon urngimaed, u tomuren ni kar rus gaed ngay ni richey mug thabeyed raed ko ayuw ngoraed, ma kemus ni fa'an yaedra yib ni mael ngomaed ngar lii'ed gamaed, ere ra lemniged nib moem ni rayog ni ngar lii'ed gamaed ko salthaw roraed nib yo'or, ere ra tabab gaed i falfal'eged rograed ni ngar baed ngomaed ko mael."},{"vNo":"16 ","txt":"Ma nap'an nug guyed ni yaed be falfal'eged rograed ni ngar baed ngomaed, ma musap, gguy rogon ni Gid, nge buch'uw e salthaw ngar miith gaed iyaen nga lan wuru' e binaw, nge ku aram rogon ngak' Teomner nge buch'uw e salthaw ni ngar miith gaed iyaen nga lan wuru' e binaw."},{"vNo":"17 ","txt":"Ere ranoed ni Gid nge salthaw rok' e yaed bay nga ba'an mat'aw, ma boech e gidii' e yaed bay nga ba'an gilaey'; ere nap'an nra miith gaed iyaen ni aray rogon, ma musap, mug magaey, rok' e tin ni ke magaey ko salthaw rog, ko fare ginn'em ni'ir e gu n'ufed e pi tent romaed riy ngalang ko somm'on ko fare ngiyal' inn'em nug soen niged fapi Lamanites ni bay rabaed riy nga wean ni ngan mael."},{"vNo":"18 ","txt":"Me yibi buch ni fapi Lamanites e rabaed e salthaw roraed nga wean ko mael ngomaed. Ma nap'an ni rabaed ni arame ka ranoed ni ngar oggaed ngomaed ni bay e sayden roraed, mug guy rogon ni salthaw rog, ni yaed bay rog, e ngar miil gaed nga lan wuru' e binaw."},{"vNo":"19 ","txt":"Me yibi buch ni fapi Lamanites e ra leaked gamaed ni rib papay, ya riyaed be athapeg ni ngar koeled gamaed ni nge yog ni ngar lii'ed gamaed; ere ra leaked gamaed iyaen nga lan wuru' e binaw; ma gamaed yaen u thilin Gid nge Teomner, ni arame deyog ni pir'egraed fapi Lamanites."},{"vNo":"20 ","txt":"Me yibi buch u nap'an ni fapi Lamanites e kar thimur gaed, ara nap'an ni fapi salthaw e kar thimur gaed, me Gid nge Teomer e ra puw gaed ngalang ko gin ni yaed be miith riy, mar thabeyed fapi spy ko Lamanites ni nga dab kur suloed ko fare binaw."},{"vNo":"21 ","txt":"Me yibi buch u nap'an ni kar thabeyed raed, mar miil gaed iyaen ko fare binaw mar oggaed ko fapi matanag nni tay raed ni ngar matangiyed fare binaw, ni arame ra lii'ed raed mar gagyeg niged fare binaw."},{"vNo":"22 ","txt":"Chiney e nrin' e biney ni bachan fapi Lamanites e ra paged e salthaw roraed ni gubin, ngan wawliyraed nga wuru' e binaw, ma kemus ni buch'uw e matanag roraed e magaey."},{"vNo":"23 ","txt":"Me yibi buch ni Gid nge Teomner e aray rogon ni yog ngorow mar suweyew fapi yungi tagil' e miith roraed. Me yibi buch ni arame guwaroed iyaen, u tomuren e milekag ni kug tayed u lan wuru' e binaw iyaen ko fare binaw nu Zarahemla."},{"vNo":"24 ","txt":"Ma nap'an ni guy fapi Lamanites ni yaed be yaen iyaen ko fare binaw nu Zarahemla, mar rus gaed nib gel, ya richey ma bay e puruy' ni kan tay u but' ni nge wawliyraed ko gafgow; ere mar suloed bayay nga lan wuru' e binaw, arragon, ma arame ra suloed ko gin ni rabaed riy."},{"vNo":"25 ","txt":"Ere musap, banep' e ngiyal' nem nra n'ufed e pi tent roraed ngalang, ya fapi pilung ko kapten ko fapi Lamanites e ra lemniged ni fapi Nephites e kar magaer gaed ni bachan e yaen ni kar tayed; ma kuyaed be lemnag ni kar tulufed gubin e salthaw roraed ni polo' ere dakur lemniged fare binaw nu Manti."},{"vNo":"26 ","txt":"Ere chiney e yibi buch u nap'an ni ke nep' mug guy rogon e salthaw rog ni dabra moloed, ya nga ranoed u rebo kanawo' iyaen ko fare binaw nu Manti."},{"vNo":"27 ","txt":"Ere bachan e milekag romaed nug tayed nib nep', ere musap, nap'an ni yaeni rebo rran riy ma ke yog nug paged fapi Lamanites nga tomur, ni arame gu taw gaed ni gamaed ba m'on roraed ko fare binaw nu Manti."},{"vNo":"28 ","txt":"Ere aray rogon ni yibi buch, nu dakean e biney e liyeb me yog nug koeled fare binaw nu Manti ni dan pu'oeg rracha'en bee'."},{"vNo":"29 ","txt":"Me yibi buch u nap'an ni fapi salthaw ko Lamanites e ra taw gaed nga charen fare binaw, mar guyed ni kug falfal'eged rogmaed ni nggu mada' gaed, mari balyangaen'raed me awe murus ngoraed ni gel, ma arame ra miil gaed nga lan wuru' e binaw."},{"vNo":"30 ","txt":"Arragon, me yibi buch ni fapi salthaw ko Lamanites e ra miil gaed ni yaed gubin nga wuru' e giney e binaw ko fare nam. Machane musap, kar feked e ppin nge bitir nib yo'or ngar uned ngoraed."},{"vNo":"31 ","txt":"Ma fayungi binaw ni koel fapi Lamanites, e gubin ko ngiyal' ney make thap nga lani pa' maed; ere pi chitamangmaed nge pi ppin romaed nge bitir romaed e yaed be sul ko tabinaew roraed ni yaed gubin, ma kemus ni yigo' pi'in ni ke koelraed fapi Lamanites kan fekraed ni kalbus."},{"vNo":"32 ","txt":"Machane musap, salthaw romaed e riyaed balich ni ngar matangiyed e binaw nib yo'or nge chugum ni yo'or."},{"vNo":"33 ","txt":"Machane musap, be pagaen'maed ngak' Got romaed ni'ir e ke pagmaed kuggel gaed u dakean e yungney e nam, ma arame yog ngomaed nochiyang i binaw nem nge pi binaw nem, ni immoy ni tafen maed."},{"vNo":"34 ","txt":"Ere chiney e dagur nanged fan ko mangfan ni fare am e dar pii' boech gelingmaed; ara fapi salthaw ni karbaed ngomaed e dar nanged fan ni dawor gu thapeged gelingmaed."},{"vNo":"35 ","txt":"Musap, dag nanged machane sana rayog ni gimed be magawon, ma sana kam feked gubin e salthaw nga langgin e ginir e binaw; ere fa'anra ri arragon, ma dagur athapeged ni nggu nonnon gaed."},{"vNo":"36 ","txt":"Ma fa'anra gathi ri arragon, ma musap, gamaed be rus ngay ya bay ba ulung u lan e gagyeg ko am, ya darur pii'ed e salthaw nib yo'or nge ayuweg maed; ni gamaed manang ni yaed bo'or ko oren e tin ni kar pii'ed karbaed ngomaed."},{"vNo":"37 ","txt":"Machane, musap, dariy fan—ba pagaen'maed ngak' Got ni ra ayuweg maed, ni yug aray rogon nib lich e salthaw romaed, arragon, ma ra chuweg maed u pa' e pi to'ogor romaed."},{"vNo":"38 ","txt":"Musap, ireray e bin riliw' nge mereb e duw, ni ke chugur nga tungun, ma kagu suweyed e pi binaw romaed; ma fapi Lamanites e kar miil gaed ko fare binaw ku Nephi."},{"vNo":"39 ","txt":"Ma fapi pagael ni fak fapi gidii' ku Ammon, ni yaed faram e kug weliy mornga'agraed ni gub 'uf ngay, ma yaed bay rog u lan fare binaw nu Manti; ma fare Somoel e ke ayuwegraed, arragon, ma ke ayuwegraed ni dar m'aed ko sayden, ni aram rogon ni dariy bagyaed ni ke yim'."},{"vNo":"40 ","txt":"Machane musap, kar mad'ad gaed nib yo'or yang u doewraed; machane kar chichi'iyed yaed nga rogon e paer ni ke tayraed Got ngay nib puf rograed riy; ma riyaed ma yul'yul' i lemnag fare Somoel ni Got roraed u rebo rran ngo reb; arragon, ma yaed ma guy rogon ni ngar koeled chiyalen e pi gam'ing rok', nge pi mornga'ag rok', nge pi motochiyel rok' ni gubin e ngiyal'; mab gel e mich roraed ko pi prophecy ni mornga'agen e pin'en ni bay yib."},{"vNo":"41 ","txt":"Ere chiney, o Moroni, ni walageg nib t'uf rog, nge falaen' Somoel ni Got rodaed ngom, ni'ir e ke bayuliydaed ma ke tay daed nib puf rogdaed ko paer, ni nge tayem ni gubin e ngiyal' ko gin ni bay riy; arragon, ma nge falaen' ko pi gidii' ney, ni nge yog ni ngam mugu'uliy rogon i sulweg gubin e pin'en ni fapi Lamanites e kar feked rodaed, ni fan ko ayuw ngodaed. Ere chiney, e musap, nggu museg e babyor rog. I gag Helaman, ni fare pagael ni fak Alma."}]}