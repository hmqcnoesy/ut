{"heading":"Helaman e mich u waen' fapi thin ku Alma—Alma e yi'iy nag e mogothgoth ni ra aw ko fapi Nephites—I fal'eg wa'athan me kireb nag wa'athan fare nam—Alma e rayog ni fek fare Kan ni Thothup ngalang, ni boed Moses—Togopluw ni ma'angech e gaa' u lan fare Galasia. Nap'an 73 M.K.","sectionHeading":"Fare babyor ni mornga'agen fapi gidii' ku Nephi, nge pi mael roraed nge togopluw ni ma'angech, u lan e pi rran ku Helaman, u rogon fare chep ku Helaman, ni'ir e cha'ariy u lan e pi rran rok'.","prevAbbr":"alma","prevNo":44,"nextAbbr":"alma","nextNo":46,"chapterTitle":"Alma 45","verses":[{"vNo":"1 ","txt":"Musap gaed, chiney e yibi buch ni fapi gidii' ku Nephi e rigel e falfalaen' roraed, ni bachan fare Somoel niki chuwegraed bayay u pa' e pi to'ogor roraed; ere ra oged e magaer ngak' fare Somoel ni Got roraed; arragon, ra baley niged e abich roraed ma yaed be meybil ni bo'or yay, ma yaed be liyoer ku Got u fithik' e falfalaen nib gel."},{"vNo":"2 ","txt":"Me yibi buch nu lan e bin ragag nge mereb e duw ko fare lung ko fapi tapuf-oloboch nga dakean fapi gidii' ku Nephi, ni Alma e yib ngak' fak ni Helaman nge ga'ar ngak': Be mich u wun'um fapi thin ni kug weliy ngom ni mornga'agen fapi chep ni ku'un cha'ariy?"},{"vNo":"3 ","txt":"Me ga'ar Helaman ngak': Arragon, be mich u wun'ug."},{"vNo":"4 ","txt":"Me ga'ar Alma bayay: Be mich u wun'um ngak' Yesus Kristus, ni'ir e bay yib?"},{"vNo":"5 ","txt":"Me ga'ar: Arragon, be mich u wun'ug gubin e pi thin ni kam weliy."},{"vNo":"6 ","txt":"Me ga'ar Alma ngak' bayay: Gara fol ko pi motochiyel rog?"},{"vNo":"7 ","txt":"Me ga'ar: Arragon, gura fol ko pi motochiyel rom u polo' i gum'ircha'eg."},{"vNo":"8 ","txt":"Ma arame ga'ar Alma ngak': Nge fel' wa'atham; ma fare Somoel e ra mon'og nigem u dakean e giney e nam."},{"vNo":"9 ","txt":"Machane musap, bay ban'en ni nggu yi'iy nag ngom; machane n'en ni nggu yi'iy nag ngom e dab mu weliy ngan nang; arragon, n'en ni nggu yi'iy nag ngom e dab ni weliy ngan nang, ni aram rogon nge yaeni mada' ko ngiyal' ni fare yi'iy e ke mugu'ul; ere mu yoloey e pi thin ni nggog."},{"vNo":"10 ","txt":"Ere ba'aray fapi thin: Musap, gube nang ni pi gidii' ney, ni fapi Nephites, u rogon fare nangaen' ko yi'iy ni bay rog, nu lan aningeg miri'ay e duw nga tomren ni nge yibi m'ug Yesus Kristus ngoraed, ma bay ra mul gaed ko mich."},{"vNo":"11 ","txt":"Arragon, ma arame bay ruguyed e mael nge m'ar ni ubchiya', arragon, uyngol nge pu'oeg racha', nge yaeni mada' ko ngiyal' ni fapi gidii' ku Nephi e kar m'ay gaed—"},{"vNo":"12 ","txt":"Arragon, rabuch e biney ni bachan e yaedra mul ko mich mar mul gaed nga fithik' e pi muruwel nu milmor, nge dirngal ni galong, nge gubin mit e kireb; arragon, gube yoeg ngom, ni bachan e yaedra denen ni togopluw ko tamilang nge nangaen', arragon, gube yoeg ngom, ni aram ko re rran nem iyib, nge mada' ko bin aningeg e mfen e dabi m'aey, u m'on ni nge yibi taw ko re denen ney nib gaa'."},{"vNo":"13 ","txt":"Ere nap'an nra taw e re rran nem, ma musap, fare ngiyal' i n'en e kari chugur iyib ni pi'in bay e chiney, ara pifak e pi'in ni yaed bu un e chiney ko matha'eg nga fithik' fapi gidii' ku Nephi, e dab kun uneg raed ko matha'eg nga fithik' fapi gidii' ku Nephi bayay."},{"vNo":"14 ","txt":"Machane pi'in ra magaey, ma dab ni gatheayraed u lan fare rran nib gaa' mab gel e gafgow riy, e bay ni unegraed ko matha'eg nga fithik' fapi Lamanites, ma bay ra woededraed, ma yaed gubin ma kemus ni buch'uw i yaed e yira piningraed ni gachalpen fare Somoel; ma yaed e ra gayraed fapi Lamanites nge yaeni mada' ko ngiyal' ni kar m'ay gaed. Ere chiney, e bachan e denen, ere re prophecy ney e ra mugu'ul."},{"vNo":"15 ","txt":"Ere chiney e yibi buch u tomuren ni mu' Alma i yoeg e pinn'ey ngak' Helaman, me yibliy, nge fatin ba'aram e pagael ni fak; ma ki yibliy e but' ni fan ngak' e pi'in nib mat'aw."},{"vNo":"16 ","txt":"Me ga'ar: Aray rogon ni yoeg fare Somoel ni Got—Nge kireb wa'athan e nam, arragon, re nam ney, ni fan e pi nam, nge mfen, nge thin, nge gidii', ni ngan gatheay, ni pi'in ma rin' e kireb, ma nap'an ni kar luk gaed nga fithik' e kireb; ni woed ni kugog faram ere nge paer riy ni aram rogon; ya ireray e re gechig nge tawa'ath ku Got nga dakean e nam, ya fare Somoel e dabiyog ni nge sap ko denen ni mus ko tin ba achichig ma dabiyog."},{"vNo":"17 ","txt":"Ere chiney, e nap'an ni yoeg Alma e pi thin ney me yibliy fare galasia, arragon, gubin e pi'in ni yaedra yuluyed yaed ko fare mich e ngiyal' nem iyaen nga m'on."},{"vNo":"18 ","txt":"Ere nap'an ni ke rin' Alma e biney me chuw nge yaen nga wuru' fare binaw nu Zarahemla, ni gowa nge yaen nga lan fare binaw nu Melek. Me yibi buch ni dakun rung'ag mornga'agen; ma mornga'agen e yam' ni tay ara gum'eyag ntay ngak' e dariy ban'en ni gamaed manang riy."},{"vNo":"19 ","txt":"Ma musap, kemus ni bin ba'aray e gamaed manang, ni'ir bee' nib mo'on nib mat'aw; me wer thiin u fithik' gidii'en fare galasia ni ke fek fare Kan ni Thothup ngalang, ara fare Somoel e ke k'eyag, ni woed Moses. Ya musap, fapi chep nib thothup e yoeg ni fare Somoel e fek Moses; ere gamaed be lemnag niki fek Alma, u dakean e ya'el; ere, arayfan ni dariy ban'en ni gamaed manang u mornga'agen ni ke yim' nge gum'eyag rok'."},{"vNo":"20 ","txt":"Me yibi buch u nap'an ni tabab e bin ragag nge mereb e duw ko fare lung ko fapi tapuf-oloboch nga dakean fapi gidii' ku Nephi, ma arame yaen Helaman iyaen u fithik' fapi gidii' ni nge yoeg fare thin ngoraed."},{"vNo":"21 ","txt":"Ya musap, bachan fapi mael roraed ngak' fapi Lamanites nge nochi togopluw ni ma'angech nib yo'or nge sachamcham ni ke yibi aw nga fithik' fapi gidii', ere yibi t'uf ni ngan weliy fare thin ku Got u fithik'raed, arragon, nge ba motochiyal ni ngan fal'eg ni ga'angin fare galasia."},{"vNo":"22 ","txt":"Ere, Helaman nge pi walagen e ranoed ngar yarmiyed fare galasia bayay u ga'angin yang fare nam, arragon, u langgin gubin e binaw u ga'angin yang e nam nib milsuwon ngak' fapi gidii' ku Nephi. Me yibi buch ni ra dugiliyed e priests nge sensey u ga'angin yang fare nam, u gubin e pi galasia."},{"vNo":"23 ","txt":"Me yibi buch u tomuren ni ke mu' Helaman nge pi walagen i dugliy e priests nge sensey ko fapi galasia me yibi sum ba togopluw ni ma'angech u fithik'raed, ni dabra motoyil gaed ko fapi thin ku Helaman nge pi walagen;"},{"vNo":"24 ","txt":"Ya ra yowlop gaed, ni kar n'ufed yaed ngalang u lan gum'ircha'raed, ni bachan e kar fala'ab gaed; ere rigel e fala'ab roraed u rogon ni yaed be guy, ma dabra motoyil gaed ko thin roraed, ni nga ranoed ni yaed ba yal'uw u p'oewchen Got."}]}