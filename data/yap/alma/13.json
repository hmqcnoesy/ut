{"heading":"Pumo'on e ni piningraed ni ngar manged tolang ko priest ni bachan e mich roraed nib gel nge muruwel roraed nib mangil—Muruwel roraed ni ngar filed iyaen e pi motochiyel—U dakean e paer nib mat'aw e m'ay machaan e denen roraed riy ma ranoed nga tafen Somoel u tharmiy—Melchizedek e bagyaed—Pi angel e yaed be weliy e thin nib mangil u dakean e nam i yaen—Yaed ra yi'iy nag fare wub ku Kristus. Nap'an 82 M.K.","prevAbbr":"alma","prevNo":12,"nextAbbr":"alma","nextNo":14,"chapterTitle":"Alma 13","verses":[{"vNo":"1 ","txt":"Ere ku bayay, o pi walageg, nggu sulweg e tafnaey romed ko fare ngiyal' inn'em u nap'an fare Somoel ni Got e pii' e pi motochiyel ney ngak' e gidii' rok'; ma guba'adag ni ngam tayed u wun'med ni fare Somoel ni Got e yibliy e pi priest, u rogon e yaram rok' nib thothup, ni'ir e boed fare gam'ing rok' fak, ni ngan fil e pi motochiyel ney ko gidii'."},{"vNo":"2 ","txt":"Ere pi priest nem e ni yibliy raed nrogon fare gam'ing rok' Fak, u ba yalen ni rayog ni nge nang fapi gidii' riy rogon ni ngar athapeged Fak ni fan ko bayul."},{"vNo":"3 ","txt":"Ere ba'aray rogon nni yibliy raed—ni piningraed min yarmiy raed u nap'an nni sunmiy e fayleng u rogon fare nangaen' ku Got ni bay nga m'on, ya bachan e mich roraed nib gel nge pi muruwel roraed nib mangil; ni aram ko somm'on nni pagraed ni ngar mel'eged e fel' fa kireb; ere bachan e kar mel'eged e fel' ma bachan e mich roraed nib gel, ere kan piningraed nga ba liw nib thothup, arragon, nga ba liw nib thothup nni fal'eg, u rogon, nni fal'eg ni fan ko bayul roraed."},{"vNo":"4 ","txt":"Ere aray rogon nni piningraed ko biney e liw nib thothup ni bachan e mich roraed, ma boech e gidii' e yaedra fek yathin fare Kan ni Thothup ku Got ni bachan e 'el'el ko gum'ircha' roraed nge ma'ew ko tafnaey roraed, ma, fa'an manga boech ni gathi aray rogon ma ke yog ni yib mat'awngiraed ni boed pi walagraed."},{"vNo":"5 ","txt":"Ara ngan ngoch nag i weliy, ni aram ko somm'on ma ur moyed ni ta'ab toelingraed ngak' pi walagraed; ere aray rogon ni re liw ney nib thothup e ni yarmiy u nap'an nni sunmiy e fayleng ni fan ngak' e pi'in ni dabra 'el'el niged gum'ircha'raed, u langgin ngo fithik' fare bayul rok' facha' ni Ma'agirag ni Fak, ni'ir e ni dugliy ngay—"},{"vNo":"6 ","txt":"Ere aray rogon nni piningraed ko fare liw nib thothup, min yibliy raed nga tan fabin tolang e priesthood ko fare yaram nib thothup rok' Got, ni ngar filed fapi motochiyel rok' ngak' e gidii', ni ngki yog nra uned nga tagil' e toffan rok'—"},{"vNo":"7 ","txt":"Biney nib tolang e priesthood e yib u rogon fare gam'ing rok' Fak, nib gam'ing ni yib u nap'an nni sunmiy e fayleng; ara nga noeg, ni dariy tabolngin e pi rran riy fa dariy tungun e pi duw riy, nni yarmiy ni gubinechuboeg ko pi chuboeg, u rogon e nangaen' rok' nga m'on ko gubin ban'en—"},{"vNo":"8 ","txt":"Chiney e ba'aray rogon nni yibliy raed—ni piningraed nga ba liw nib thothup, min yibliy raed nga ba gam'ing nib thothup, mar feked nga dakeanraed fabin tolang e priesthood ko fare yaram nib thothup, nib liw nge gam'ing, nge bin tolang e priesthood, ni dariy tabolngin ara tungun—"},{"vNo":"9 ","txt":"Aray rogon nra manged priest nib tolang ni gubinfen, u rogon e gam'ing rok' Fak, ni facha' ni Ma'agirag ko facha' ni Chitamangiy, ni'ir e dariy tabolngin ko pi rran ara dariy tungun ko pi duw, ni'ir e ba sug ko murnguy, nge mat'aw, nge riyul'. Ma aray rogon ni kan rin'. Amen."},{"vNo":"10 ","txt":"Chiney, ni woed ni kugog faram mornga'agen fare yaram nib thothup, ara fabin nib tolang e priesthood, ma bo'or e pi'in nni yibliy raed ngar manged bogi priest ku Got nib tolang; ere bachan e mich roraed nib gel nge kalngaen', nge ngongol roraed nib mat'aw u mit Got, ya bachan e kar mel'eged ni ngar kalgaed ngaen'raed mar rin'ed e muruwel nib mat'aw ko bin ni ngar gafgow gaed;"},{"vNo":"11 ","txt":"Ere ni piningraed ko fare yaram nib thothup, min machalbog nagraed, nge mad roraed e ni lukuy nge wechwech nga racha'en fare Saaf."},{"vNo":"12 ","txt":"Ere yaed e, tomuren ni kan machalbog nagraed u dakean fare Kan ni Thothup, ni bachan e ke wechwech e mad roraed, ya kar machalbog gaed ma dakuriy thibngiraed u mit Got, ma dabiyog ni ngar lemniged e denen ya kar dubuyed; ma bayo'or, ni rib yo'or, e pi'in ni kar machalbog gaed ma ranoed nga gil' e toffan rok' fare Somoel ni Got roraed."},{"vNo":"13 ","txt":"Ere chiney, pi walageg, gu ba'adag ni ngam m'ing niged gimed u p'oewchen Got, ma gimed be rin' e muruwel nib l'eag fan ko kalngaen', ni nge yog ni kum uned ngaram nga tagil' e re toffan nem."},{"vNo":"14 ","txt":"Arragon, mu gumud niged gimed ni boed fapi gidii' u lan fapi rran ku Melchizedek, ni'ir ma kub priest nib tolang u rogon fare gam'ing ni kugog, ni ku ire fek nga dakean fare priesthood nib tolang ni gubinfen."},{"vNo":"15 ","txt":"Ma ku ireray e re Melchizedek ni'ir e pii' Abraham ngak' ta'ab guruy u ragag guruy ko pin'en ni i thognag; arragon, ni mus ngak' e chitamangdaed i Abraham ma i pii' ta'ab guruy u ragag guruy ko gubin ban'en rok'."},{"vNo":"16 ","txt":"Chiney e pi gam'ing ney e aray rogon nni pii', ni ireray e gin rayog ni nge sap e gidii' riy ko wub nra tay facha' ni Fak Got, ni'ir bamit e gam'ing rok', ara ire gam'ing rok', ni biney e nrin' ni nge yog ni ngar sap gaed nga m'on ko wub ni bayi tay ni ngan n'aegfan e pi denen roraed, ni nge yog nra uned nga tafen Somoel;"},{"vNo":"17 ","txt":"Chiney e cha'aney i Melchizedek e immoy nib pilung ko nam nu Salem; ma pi gidii' rok' e kar almarin gaed ko denen nge ngongol ni kireb; arragon, yaed gubin ni kar malog gaed ko pa'arok' Got; ma kar suggaed ko gubin mite denen ni ubchiya';"},{"vNo":"18 ","txt":"Machane Melchizedek e ke muruwel ko mich nib gel, ma ke yog ngak' e liw ko fare priesthood nib tolang u rogon fare yaram nib thothup rok' Got, ere machib nag ko gidii' rok' ni ngar kalgaed ngaen'raed. Ere musap, ra kalgaed ngaen'raed; ere Melchizedek e yognag e gapas nga lan fare nam u lan e pi rran rok'; ere aramfan nni pining ni'ir e fak e pilung ko gapas, ya ire pilung nu Salem; ni paer ko lung u tanpa' e chitamangin."},{"vNo":"19 ","txt":"Ma, immoy boech e gidii' nib yo'or nib m'on rok', ma kiyib boech nib yo'or nga tomuren, machane dariy bagyaed nib soerok' ngak'; ere, aramfan ni'ir e kan weliy mornga'agen."},{"vNo":"20 ","txt":"Chiney e de t'uf ni ngar gu tamilngeg i weliy mornga'agen; pin'en ni kugog e susun e ba gaman. Musap, fapi chep nib thothup e bay romed; ma fa'anra ngam thilyeg fan ma bay mu feked wengan."},{"vNo":"21 ","txt":"Ere chiney e yibi buch u nap'an ni ke mu' Alma i yoeg e pi thin ney ngoraed, me k'iyeg pa' nga dakeanraed me yoeg ni rib gaa' laman, ni be ga'ar: Chiney e ireray e ngiyal' ni ngan kalngaen', ya fare rran ni ngan thap riy e be chugur iyib;"},{"vNo":"22 ","txt":"Arragon, nge fare thin ku Somoel, u l'ugun e pi angel, e yibi weliy riy ngak' gubin e pi nam; arragon, be weliy, ni nge yog ngoraed fare mornga'ag nib mangil ni ma pii' e falfalaen'; arragon, ma be weliy e pi mornga'ag nib mangil u fithik' gubin e gidii' rok', arragon, ma ku aram rogon ngak' e pi'in ni kar garar gaed u dakean e fayleng; ere kar taw gaed ngodaed."},{"vNo":"23 ","txt":"Ma pi thin nem e ni weliy ngomaed u bogi yalen, ni nge yog ni ngug nanged fan, me siy gu oloboch gaed; ni bachan e gamaed bogi milekag u dakean ba nam ni dagnanged fan; ere, gamaed ba tawa'ath, ya bay e pi mornga'ag ney nib mangil romaed ni kan weliy ngomaed u lan gubin yang e pi binaw romaed."},{"vNo":"24 ","txt":"Ya musap, pi angel e yaed be weliy iyaen ngak' bo'or e gidii' e ngiyal' ney u lan e binaw romaed; ma fan e biney e ngan munguy nag gum'ircha'en e gidii' ni ngar thapeged e thin rok' ko fare ngiyal' nra yib u fithik' e rir rok'."},{"vNo":"25 ","txt":"Ere chiney e kemus ni gamaed be soen ni nggu rung'aged e pi mornga'ag ni falfalaen' ni ngan weliy ngomaed u l'ugun e pi angel, ni mornga'agen e wub nra tay; ya re ngiyal' inn'em nra yib, e dagnanged ko uw fini chugur. Gube athapeg ni nge runguyeg Got ni gomanga yib u lan e rran rog; machane gomanga yog ni kaney ara dab ki n'uw nap'an, ma rug ra falfalaen riy."},{"vNo":"26 ","txt":"Ma bay ni weliy nge nang e gidii' nib mat'aw mab thothup, u l'ugun e pi angel, ko ngiyal' nra yib, ni nge yog ni fapi thin rok' e pi chitamangdaed e mugu'ul, u rogon e pin'en ni kar weliyed ni mornga'agen, u rogon fare nangaen' ko prophecy ni bay roraed."},{"vNo":"27 ","txt":"Ere chiney, pi walageg, gube athapeg u polo' i gum'ircha'eg, arragon, ni rib almarin ni gube amith riy, ni gomanga mmotoyil gaed ko thin rog, mi gimed pag e pi denen romed, ma dab ku mun'ed yaran e kalngaen' romed."},{"vNo":"28 ","txt":"Machane gube athapeg ni gomanga mu m'ing niged gimed u mit Somoel, mi gimed pining fithingan nib thothup, ma ngam uthumed oewchmed ma nga um meybil gaed nib pethpeth, ni nga dabiyog ni yibe lumel ngomed nge pag rogon nra yog romed, ma nge yog ni powi'iymed fare Kan ni Thothup, ma ngam gumud gaed, mi gimed muding, mi gimed pag laniyaen'med, ma ngam gum'aen' gaed, ma nge sug laniyaen'med ko murnguy, nge athamgil;"},{"vNo":"29 ","txt":"Me mich u wun'med fare Somoel; me yib ba athap ngomed nra yog ni ngam thapeged e yafos ni manechubog; me paer fare t'ufeg rok' Got ni gubin e ngiyal' u lan gum'ircha'med, ni gomanga yog nni fekmed ngalang ko bin tomur e rran mi gimed yaen nga tafen."},{"vNo":"30 ","txt":"Ma gube athapeg ni nge pii' Somoel ngomed ni ngam kalgaed ngaen'med, ni nge siy mu miliyed e damomuw rok' nga dakeanmed, ni nge siy ni m'agmed ko fare chen nu infierno, ni nge siy mu gafgow gaed ko bin l'agruw e yam'."},{"vNo":"31 ","txt":"Ere Alma e ki weliy boech e thin nib yo'or ngak' fapi gidii', ni dan yoloey nga langgin e kaney e babyor."}]}