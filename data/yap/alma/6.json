{"heading":"Fare Galasia ni bay u Zarahemla e ke be'ech ma kan yarmiy—Alma e yaen ngak' Gideon ni nge machib. Nap'an 83 M.K.","prevAbbr":"alma","prevNo":5,"nextAbbr":"alma","nextNo":7,"chapterTitle":"Alma 6","verses":[{"vNo":"1 ","txt":"Ere chiney e yibi buch u tomuren ni ke mu' Alma ko numon ngak' fapi gidii' ko fare galasia, ni'ir e kani yarmiy u lan fare binaw nu Zarahemla, me yibliy e priest nge elder, u pa' ni tay nga dakean loelugraed u rogon fare gam'ing rok' Got, ni ngar mat'aweged mar matangiyed fare galasia."},{"vNo":"2 ","txt":"Me yibi buch ni pi'in ni dawor ru'uned ko fare galasia ni kar kalgaed ngaen'raed ko pi denen roraed e ni tawfe nagraed u dakean e kalngaen', mar uned ko fare galasia."},{"vNo":"3 ","txt":"Ma ki yibi buch ni pi'in nib un ko fare galasia ni dar kalgaed ngaen'raed ko pi denen roraed ma dar sobut' niged yaed u mit Got—gube yip' fan e pi'in ni kar langlang gaed ngalang ko 'uf'uf u lan gum'ircha'raed—e ireram e picha' nni fek yathraed, min chuweg fithingraed, ma arame da kun uneg fithingraed nga fithik' i fithingan e pi'in nib mat'aw."},{"vNo":"4 ","txt":"Ere aray rogon nra tabab gaed i yarmiy fare galasia u lan fare binaw nu Zarahemla."},{"vNo":"5 ","txt":"Chiney e guba'adag ni ngam nanged fan ni fare thin rok' Got e rib tamilang ngak' gubin e gidii', ni dariy bee' nni siyeg mat'awon ko fare mo'olung nga ta'abang ni ngan rung'ag fare thin rok' Got."},{"vNo":"6 ","txt":"Machane pi bitir rok' Got e ni chiyliy ngoraed ni thingar ur kunuyed yaed nga ta'abang nib yo'or yay, ma ngar peth gaed ngar baley niged e abich roraed mar meybil gaed nib gel ni fan ko paer rok' e pi'in ni dawor ra nanged Got."},{"vNo":"7 ","txt":"Ere chiney e yibi buch u nap'an ni ke mu' Alma i ngongoliy e pi motochiyel ney me yaen nge chuw roraed, arragon, ko fare galasia ni bay u lan fare binaw nu Zarahemla, me yaen nga ba'an ngek fare lul' ni Sidon, nga langgin fare loway nu Gideon, ma bay bbinaw ni kan toey riy, ni kanoeg ni fare binaw ku Gideon, ni bay u lan fare loway ni kanoeg ni Gideon, ni kan tunguy fithingan bee' nib mo'on ngay ni yim' nga pa' Nehor ko sayden."},{"vNo":"8 ","txt":"Ma Alma e yaen nge tabab i yoeg fare thin rok' Got ko fare galasia ni kan yarmiy u lan fare loway nu Gideon, u rogon fare yi'iy ko fare thin ni riyul' ni'ir e ke weliy e pi chitamangin, ngo rogon fare nangaen' ko prophecy ni bay rok', u rogon e mich rok' Yesus Kristus, ni facha' ni Fak Got, ni'ir e bay yib ni nge bayuliy e gidii' rok' ko pi denen roraed, ngo dakean fare yaram nib thothup ni kan pining riy. Ere aray rogon nni yoloey. Amen."}]}