{"heading":"Helaman e pii' e babyor nge yaen ku Moroni, nib l'eag rogon ko dodow ko fare mael ngak' fapi Lamanites—Antipus nge Helaman e yow e ragel gow rok' fapi Lamanites—Fare l'agruw i biyu' i pagael nib fel' yangren ni fak Helaman e ra cham gaed u ba gelingin ni ma'ang'ang, ma dariy bagyaed ni yim'. Thael 1, nap'an 62 M.K.; thael 2–19, nap'an 66 M.K.; nge thael 20–57, nap'an 65–64 M.K.","prevAbbr":"alma","prevNo":55,"nextAbbr":"alma","nextNo":57,"chapterTitle":"Alma 56","verses":[{"vNo":"1 ","txt":"Ere chiney e yibi buch u nap'an ni tabab e bin guyey e duw ko fare lung ko fapi tapuf-oloboch, ko bin l'agruw e rran ko bin m'on e pul, me thap ku Moroni bangi babyor ni yib rok' Helaman, ni be weliy rogon e gagyeg ko fapi gidii' u lan e ginem e binaw."},{"vNo":"2 ","txt":"Ere ba'aray e pi thin ni yoloey, nibe ga'ar: Walageg ni rib t'uf rog, i Moroni, ni rogon u pa'arok' Somoel e ku aram rogon u fithik' e gafgow ko mael; musap, o walageg ni rib t'uf rog, ba'aray boech ban'en ni nggog ngom ni mornga'agen rogon yalen e mael romaed u lan e giney e binaw."},{"vNo":"3 ","txt":"Musap, l'agruw e biyu' ko fapi pagael ni fak fapi gidii' ni yaed e fekraed Ammon ngar chuw gaed u lan fare binaw ku Nephi—Chiney e gamnang ni ireray e pi'in ni rabaed ko ganong rok' Laman, ni'ir e bin nganni' e pagael ni fak e chitamangdaed i Lehi;"},{"vNo":"4 ","txt":"Ere det'uf ni ngug bael ngom u mornga'agen pi yalraed ara mich roraed ni dariy, ya gur ma gamnang mornga'agen gubin e pinn'ey—"},{"vNo":"5 ","txt":"Ere ke mudugil u wun'ug ni nggog ngom ni l'agruw e biyu' ko pi pagael ney nib fel' yangren e kar feked talin e mael roraed, ma yaed ba'adag ni nggu mang gaa' roraed; ma arame kug baed iyib ni nggu ayuweged e nam romaed."},{"vNo":"6 ","txt":"Ere chiney e kag manang mornga'agen fare m'ag ni tay pi chitamangraed, ni dab kur feked talin e mael iyaen ngak' pi walagraed ni ngan pu'oeg e racha'."},{"vNo":"7 ","txt":"Ya lan e bin riliw' nge nel' e duw, u nap'an ni kar guyed e pi gafgow nge kirbaen' rodaed ni bachraed, me chugur ni ngar th'aebed fare m'ag nra tayed ni ngar feked talin e mael roraed ngar yororiyed gamaed."},{"vNo":"8 ","txt":"Machane da gupagraed ngar th'aebed e re m'ag ney ni kar tayed, ni bachan e gube lemnag ni Got e ra pii' gelingmaed, nge yaeni aw ni dab kug gafgow gaed ni bachan e kar mugu'uliyed fare michmich ni kar tayed."},{"vNo":"9 ","txt":"Machane musap, ba'aray rebe ban'en ni rayog e falfalaen' riy ngodaed. Ya musap, u lan e bin riliw' nge nel' e duw, me gag, Helaman, e guwaen ni gag e gireng ko re l'agruw i biyu' i pagael ney nib fel' yangren ko fare binaw nu Judea, ni nggu ayuweged Antipus, ni'ir e kam dugliy ni'ir e gaa' ko gidii' ko ginem e binaw."},{"vNo":"10 ","txt":"Ere gu puthuy fare l'agruw i biyu' i pagael ni fakag, (ya ke taw nga thawingraed ni nga noeg ni pagael ni fakay) ko salthaw ku Antipus, ma arame ri falfalaen' Antipus ngay; ya musap, salthaw rok' e ke lich nga pa' fapi Lamanites ni bachan e salthaw roraed e kar lii'ed e gin gaa' ko salthaw romaed, ni aram tapgin e kirbaen' ni kug tayed."},{"vNo":"11 ","txt":"Yug aram rogon machane, gguyed rogon ni nggu gapaseged laniyaen' maed ko ngiyal' ney, ni kar m'aed ni fan ko nam roraed nge Got roraed, arragon, ma kar falfalaen' gaed."},{"vNo":"12 ","txt":"Ere fapi Lamanites e kur tiled e kalbus nib yo'or, ni yaed gubin ma pilung ko kapten, ya dakun pag boech e gidii' nib fos ngab yang. Ma gamaed be lemnag ni yaed bay e chiney u lan fare binaw ku Nephi; ni aram rogon ni fa'anra dawor ni lii'raed."},{"vNo":"13 ","txt":"Ere chiney e ba'aray fapi binaw ni koel fapi Lamanites u dakean e pu'oeg racha' nni tay ngak' e gidii' romaed nib yo'or ma yaed ba m'uthaen':"},{"vNo":"14 ","txt":"Fare nam nu Manti, ara fare binaw ku Manti, nge fare binaw ku Zeezrom, nge fare binaw nu Cumeni, nge fare binaw nu Antiparah."},{"vNo":"15 ","txt":"Ere ireray fapi binaw nra suweyed u nap'an nug taw ko fare binaw nu Judea; mug pir'eg Antipus nge gidii' rok' ni yaed be muruwel ni ngar noemow niged fare binaw."},{"vNo":"16 ","txt":"Arragon, ma ke magaer e dowef roraed ma ku aram rogon ko ya'el roraed, ya kar cham gaed u fithik' e m'uthaen' ni rran mar muruwel gaed ni nep' ni ngar yuluyed u pa'raed e pi binaw roraed; ere aray rogon nra pir'eged e pi gafgow ni gubin mit."},{"vNo":"17 ","txt":"Ere chiney e yibe lemnag ni kar waer gaed u lan e biney e binaw ara kar m'aed; ere gur e rayog ni ngam lemnag ni chi ulung ney e salthaw nib achig ni kug fek ke un ngog, arragon, fapi pagael rog, e kar pii'ed e athamgil nge falfalaen' nga laniyaen'raed."},{"vNo":"18 ","txt":"Ere chiney yibi buch u nap'an ni guy fapi Lamanites Antipus ni ke yo'or e salthaw rok', me gelfen Ammoron ngoraed ni nga dabra baed ko fare binaw nu Judea, ara ngomaed ko mael."},{"vNo":"19 ","txt":"Ere aray rogon ni ayuweg maed Somoel; ya fa'an gomanga ra baed ngomaed ni aray rogon chiya'amaed ma sana kar lii'ed e chu'uw i salthaw romaed ney; ere aray rogon nni ayuweg maed."},{"vNo":"20 ","txt":"Ma yaed e yoeg Ammoron ngoraed ni ngar ayuweged fapi binaw ni kar feked. Ma aray rogon ni mus e bin riliw' nge nel' e duw. Ma nap'an ni tabab e bin riliw' nge medilip e duw ma kug falfal'eged rogon e binaw romaed nge gamaed ni nggu yororiyed gamaed."},{"vNo":"21 ","txt":"Chiney e gu athapeged ni fapi Lamanites e ngar baed ngomaed; ya gamaed be athapeg ni nggu oggaed ngoraed u lan e yungi tagil' e miith roraed."},{"vNo":"22 ","txt":"Me yibi buch ni gu tayed e damit nge liyeg e ginn'em, ni ngar damit niged rogon e mithmith ko fapi Lamanites, ni nge siy ranoed u charmaed ni ke nep' ara rran ni ngar oggaed nga boech fapi binaw romaed ni bay ko lelu'och."},{"vNo":"23 ","txt":"Ya gamaed manang nu lan e tinem e binaw e dawor ra mugu'uliyed yaed riy ni ngar mada' niged raed; ere 'ug athapeged, ni fa'anra nga ranoed u charmaed, ma nggu oggaed ngoraed u tomur, ere aray rogon ni nggu waroed ngoraed u tomur, ma ngiyal' nem ma kun og ngoraed u m'on. Gu lemniged ni rayog ni ngug lii'edraed; machane musap, ri dilbaen' maed ko biney nu'ug athapeged."},{"vNo":"24 ","txt":"De soraen'raed ngay ni nga ranoed u charmaed ni yaed e salthaw roraed ni polo', ara soraen'raed ni yaed boech e salthaw roraed, ya yaed be rus nag ni richey ma dawor ra noemow niged yaed min lii'raed."},{"vNo":"25 ","txt":"Ara soraen'raed ni ngar thelep gaed iyaen nga lan fare binaw nu Zarahemla; ara soraen'raed ni ngar th'aebed nga barba' u bugul fare lul' ni Sidon, nga ranoed ko fare binaw ku Nephihah."},{"vNo":"26 ","txt":"Ere aray rogon, ni yaed e salthaw roraed, e yaed be lemnag ni kar pired ni ngar yuluyed u pa'raed fapi binaw ni kar feked."},{"vNo":"27 ","txt":"Ere chiney e yibi buch nu lan e bin l'agruw e pul ko re duw ney, min fek iyib ngomaed e ggan nib yo'or ni yib rok' e pi chitamangin fagal biyu' i pagael ni fakag."},{"vNo":"28 ","txt":"Ma kun pii' l'agruw e biyu' e gidii' nge yib ko fare binaw nu Zarahemla ngomaed. Ere aray rogon nug mugu'uliyed gamaed u ragag e biyu' e gidii', nge ggan ni fan ngoraed, nge pi le'engiraed nge bitir roraed."},{"vNo":"29 ","txt":"Ma fapi Lamanites, e aray rogon ni kar guyed e salthaw romaed ni be yo'or iyaen ni gubin e rran, nge ggan nge talin e cham romaed ni ke taw ni fan ngomaed, ma arame tabab e murus ngoraed, mar tabab gaed ko cham, ni nge yog ni gomanga ra tileged e ggan nge talin e cham romaed ni aram gelingmaed."},{"vNo":"30 ","txt":"Chiney e nap'an nug guyed ni fapi Lamanites e ke magafaen' raed, mug athapeged ni nggu liyeb niged ban'en ni nge aw angin ngoraed; ere Antipus e yoeg ni nggu thelep gaed fapi pagael ni fakag nga rebe binaw nib bugul yoror, ni gowa gamaed be fek e ggan nge talin e cham romaed iyaen nga rebe binaw nib bugul yoror."},{"vNo":"31 ","txt":"Ma nggu thelep gaed iyaen nga charen fare binaw nu Antiparah, ni gowa nggu waroed ko fare binaw nga ba'anem riy, u lan e mathil u charen dapp'el'ay."},{"vNo":"32 ","txt":"Me yibi buch ni arame gu thelep gaed iyaen, ni gowa bay e ggan nge talin e cham romaed, ni nggu waroed ko re binaw nem."},{"vNo":"33 ","txt":"Me yibi buch ni Antipus e ra thelep gaed boech e salthaw rok' iyaen, me pag e tin ni ke magaey ni ngar matangiyed fare binaw. Machane dar m'onaed nge mada' ko ngiyal' ni kug thelep gaed e chu'uw rog e salthaw, iyaen nga charen fare binaw ni Antiparah."},{"vNo":"34 ","txt":"Ere chiney, u lan fare binaw ni Antiparah e ireram e gin nibe paer e tin th'abi gel ko salthaw ko fapi Lamanites riy; arragon, tin th'abi yo'or."},{"vNo":"35 ","txt":"Me yibi buch u nap'an ni makath e pi spy roraed ngoraed, marbaed iyib ni yaed e salthaw roraed mar baed iyib ngomaed ni cham."},{"vNo":"36 ","txt":"Me yibi buch nug miil gaed roraed, iyaen ko lelu'och. Ere aray rogon nug wawliyed nga orel e tin th'abi gel ko salthaw ko fapi Lamanites."},{"vNo":"37 ","txt":"Arragon, ni ke fel' palogen, mar guyed fare ulung i salthaw ku Antipus ni yaed be tulufraed, nib mus rograed, ma dar chel gaed nga ba'an mat'aw ara ba'an gilaey' i pa'raed, ere kur tulufed gamaed ni yaed be leakmaed u tomur romaed; ere, mug lemniged, ni kar nomeged ni ngar lii'ed gamaed u m'on ni nge koelraed Antipus, ma fan e biney e nge dabiyog ni nge chalongbiy raed e gidii' rog."},{"vNo":"38 ","txt":"Ere chiney e Antipus, e nap'an ni guy e riya' u puluwmaed, me gur nag e salthaw rok'. Machane musap, ngiyal' nem e ba nep'; ere deyog nra koeled gamaed, ma ku deyog ni nge koelraed Antipus; ere gu toffan gaed e re nep' inn'em."},{"vNo":"39 ","txt":"Me yibi buch u m'on ni nge m'ug e yal' ni kadbul, mug guyed fapi Lamanites ni yaed be yib ngomaed. Ma dawor gumugu'ul gaed ni nggu cham gaed ngoraed; arragon, ma dabug ni nggu pag fapi pagael ni fakag ngar mulgaed nga lan pa'raed; ere gu ululiyed e yaen romaed, ma gamaed thelep iyaen nga lan wuru' e binaw."},{"vNo":"40 ","txt":"Ere chiney e darur fineyed ni ngar chel gaed ko mat'aw ara gilaey' ya yaed be rus ngay ni richey min chalongbiy raed; ara gag ni nggu chel ko mat'aw ara gilaey' ya gube rus ngay ni yaedra koeleg, ma dabiyog ni nggu gel gaed ngoraed, min lii' maed nggu m'aed, mar miil gaed; ere aray rogon nug miil gaed ni polo' e re rran nem iyaen nga lan wuru' e binaw, ni aram rogon iyaen nge mada' ko ngiyal' ni ke awe lumor."},{"vNo":"41 ","txt":"Me yibi buch bayay, u nap'an ni yaen i kakadbul mug guyed ni fapi Lamanites e yaed be yibi yib ngomaed, ma gamaed miil roraed."},{"vNo":"42 ","txt":"Machane yibi buch ni dar tulufed gamaed nib palog mar talgaed; ni kakadbul ko bin dalip e rran u lan e bin medilip e pul."},{"vNo":"43 ","txt":"Ere chiney, dag nanged ko ke koelraed Antipus fa dawor, ere mug ga'ar ko salthaw rog: Musap gaed, dabisiy ma kar talgaed ni bachan e ngad suloed ni ngad cham gaed ngoraed, ni nge yog nra koeled gadaed ko wup roraed;"},{"vNo":"44 ","txt":"Ere mang e kamoeged, o pifakag, gimed ra yaen ngoraed ko mael?"},{"vNo":"45 ","txt":"Ere chiney e gube yoeg ngom, o Moroni ni walageg nib t'uf rog, ni dariy bingyal' ni kug guy e m'uthaen' ni aray rogon, dariy, dawori buch u fithik' gubin fapi Nephites."},{"vNo":"46 ","txt":"Ya gube piningraed ni fakag (ya yaed gubin ma ku yaed bbitir) ni aram rogon nra ga'ar gaed ngog: Chitamangmaed, musap bay Got romaed, ma dabi pagmaed ni nggu m'aed; ere mu pagmaed nggu waroed; dab gu lii'ed pi walagmaed ni fa'an yaedra pithiged yaed romaed; ere mu pagmaed nggu waroed, ya richey mar lii'ed fapi salthaw ku Antipus."},{"vNo":"47 ","txt":"Ma dawor ru'uned bi'id ko cham, machane darur rus gaed ko yam'; ma yaed be lem nib gaa' nga dakean fare puf-mat'awon rok' e pi chitamangraed, ko yafos roraed; arragon, ke fil e pi chitiningraed ngoraed, ni fa'anra dabi maerwaer u wun'raed, ma ra ayuwegraed Got."},{"vNo":"48 ","txt":"Mar weliyed ngog e thin rok' e pi chitiningraed, ni yaed be ga'ar: Dar maerwaer u wun'maed ni pi chitiningmaed e yaed manang."},{"vNo":"49 ","txt":"Me yibi buch nug suloed fagal biyu' rog ngak' e pi Lamanites ney ni kar tulufed gamaed. Ere chiney e musap, fapi salthaw ku Antipus e kar koeled raed, me tabab ba mael ni rib almarin."},{"vNo":"50 ","txt":"Ma fapi salthaw ku Antipus ni kar magaer gaed, ni bachan e yaen nib n'uw yang nib ngoch nap'an, ma ke chugur ni ngar mul gaed nga lan pa' fapi Lamanites; ma fa'an gomanga dag suloed fare l'agruw i biyu' rog ma ke yog ngoraed rogon ni ur nomeged."},{"vNo":"51 ","txt":"Ya Antipus e kan lii' ko sayden, nge boech e pi gaa' roraed nib yo'or, ni bachan gelingin e magaer roraed, ni ke yib u macharngin e yaen ni ur tayed—ere fapi gidii' ku Antipus, e kar balyang gaed ni bachan e yam' ni ke tay e pi gaa' roraed, mar tabab gaed i bing e wo' ngak' fapi Lamanites."},{"vNo":"52 ","txt":"Me yibi buch ni fapi Lamanites e athamgil laniyaen'raed, mar tabab gaed i tulufraed; ere aray rogon ni fapi Lamanites e ur tulufedraed nib almarin u nap'an ni yib Helaman ngoraed u tomur ni yaed fare l'agruw i biyu' rok', mar tabab gaed i lii'raed nib almarin, ni aram rogon ni fapi salthaw ko Lamanites ni gubin e ratal gaed ngar suloed ku Helaman."},{"vNo":"53 ","txt":"Ere nap'an ni guy fapi gidii' ku Antipus ni fapi Lamanites e kar chel gaed u but', mar kunuyed e gidii' roraed ngar baed bayay u tomur ko fapi Lamanites."},{"vNo":"54 ","txt":"Ere chiney e yibi buch ni gamaed, fapi gidii' ku Nephi, nge fapi gidii' ku Antipus, nge gag nge fare l'agruw i biyu' rog, e guliyeged fapi Lamanites, mug lii'ed yaed; arragon, ni arame math e liyeb ngoraed mar pii'ed pi talin e mael roraed ma kur pii'ed yaed ni kalbus ko mael."},{"vNo":"55 ","txt":"Ere chiney e yibi buch u nap'an nra wenig gaed ngomaed, ma musap, rug thi'eg fapi pagael nib fel' yangren ni ru'uned ngog ko cham, ya gurus nag ni richey ma bo'or i yaed e ke yim'."},{"vNo":"56 ","txt":"Machane musap, rug falfalaen', ya dariy bagyaed ni ke thig nga but'; arragon, ma gowa kar cham gaed u gelingin Got; arragon, dariy bingyal' ni yimnang ni bay e gidii' ni cham nga ba gelingin ni aram fini gel; mar oggaed ko fapi Lamanites u fithik' e yargael, ni arame ra k'arnged e murus ngoraed; ere aray tapgin ni fapi Lamanites e ra pii'ed yaed ni kalbus ko mael."},{"vNo":"57 ","txt":"Ma bachan e dakuriy tagil' e kalbus romaed, ni rayog riy ni nggu matangiyed raed ni ngan ayuwegraed ko fapi salthaw ko Lamanites, ere gu pii'ed yaed nga ranoed ko fare binaw nu Zarahemla, nge boech ko fapi gidii' ku Antipus, ngar uned ngoraed; ma tin ni magaey e gufek nggu chagiy ko fapi Ammonites rog nib fel' yangren, mug thelep gaed nggu suloed ko fare binaw nu Judea."}]}