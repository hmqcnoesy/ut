{"heading":"Alma e tawfe nag yu biyu' e pi'in ni ke michean'—Denen e rich nga Galasia, ma mon'og ko fare Galasia e dugil—Nephihah e ni dugliy ni'ir e pilung ko tapuf-oloboch—Alma, ni'ir e tolang ko priest, e ri yul'yul' ko muruwel ko machib. Nap'an 86–83 M.K.","prevAbbr":"alma","prevNo":3,"nextAbbr":"alma","nextNo":5,"chapterTitle":"Alma 4","verses":[{"vNo":"1 ","txt":"Chiney e yibi buch u lan e bin nel' e duw ko lung ko fapi tapuf-oloboch nga dakean fapi gidii' ku Nephi, ma dariy e togopluw ara mael u lan fare binaw nu Zarahemla;"},{"vNo":"2 ","txt":"Machane fapi gidii' e ri kirbaen' raed, arragon ri kirbaen' raed ni bachan e ke yim' pi walagraed, nge ku bachan e yam' ni tay e pi gamanman roraed nge pi yu ulung i garbaw roraed, nge mogothgoth ko pi yungi rad ko grain roraed, ni kanit' nga but' kan yaen u dakean, ni ke gatheay fapi Lamanites."},{"vNo":"3 ","txt":"Ere rib gel e kirbaen' roraed nri gubin e gidii' ni yoer riy; me mich u wun'raed ni ireram e pi gechig rok' Got ni kan pii' ngoraed ni bachan e pi denen roraed nge pi fananikan roraed; ere yib uran ngoraed e muruwel roraed."},{"vNo":"4 ","txt":"Ma arame ra tabab gaed i yarmiy fare galasia nge fel' nib polo'; arragon, ma bayo'or e pi'in ni tawfe nagraed u lan e raen u Sidon mar uned ko fare galasia rok' Got; arragon, ra thapeged e tawfe u pa' Alma, ni'ir e kan bangbeng nag me mang tolang ko priest ko fapi gidii' ko fare galasia, u pa' e chitamangin ni Alma."},{"vNo":"5 ","txt":"Me yibi buch nu lan e bin medilip e duw ko lung ko fapi tapuf-oloboch ma bay gonpon dalip e biyu' nge lal miri'ay e gidii' ni kar kunuyed yaed ko fare galasia rok' Got min tawfe nagraed. Ma aray rogon ni mus e bin medilip e duw ko lung ko fapi tapuf-oloboch nga dakean e gidii' ku Nephi; ma arame ki 'ul'ul iyaen e gapas ni polo' e ngiyal' inn'em."},{"vNo":"6 ","txt":"Me yibi buch nu lan e bin meruk e duw ko lung ko fapi tapuf-oloboch, ma fapi gidii' ko fare Galasia e ra tabab gaed ko 'uf'uf, ni bachan e fala'ab roraed ni ke yo'or, nge mad roraed ni falel', nge mad roraed ni falel' ni kan firgiy, nge gamanman roraed nge yu ulung i garbaw roraed ni ke yo'or, nge gol roraed nge silber roraed, nge gubin mit e tin ni th'abi ga'fan, ni'ir e ke yog ngoraed ko muruwel roraed; ma gubin e pinn'ey ma kar 'uf gaed ngay, ya ra tabab gaed ko muchuw nga mad ni rib totolang puluwon."},{"vNo":"7 ","txt":"Chiney e ireray tapgin e kirbaen' nib gel ngak' Alma, arragon, nge ngak' fapi gidii' ni yo'or ni ke bangbeng nagraed Alma ni ngar manged sensey, nge priest, nge elder ko fare galasia; arragon, rib yo'or i yaed e ri kirbaen'raed nib gel ni bachan e denen ni ubchiya' ni kar guyed ni ke tabab nga fithik' e gidii' roraed."},{"vNo":"8 ","txt":"Ya kar sap gaed ma kar guyed u fithik' e kirbaen' ni gel ni bachan fapi gidii' ko fare galasia e kar tabab gaed ko 'uf'uf, ma kar tayed gum'ircha'raed nga dakean e fala'ab ngo dakean e tin dariy fan ban'en nu fayleng, ni arame ra tabab gaed ko moning, roraed ngoraed, mar tabab gaed i gafgow nag e pi'in ni dar michaen'raed nga rogon laniyaen'raed nge tin ni yaed ba'adag."},{"vNo":"9 ","txt":"Ere aray rogon, u lan e bin meruk e duw ko lung ko fapi tapuf-oloboch, ma arame tabab e male'eg thin nib noemow nga fithik' fapi gidii' ko fare galasia; arragon, ma be awaen'raed, ma yaed be togopluw, nge athap ko fananikan, nge thibthib, nge 'uf'uf, ni gel nge thum' nga wuru' e 'uf ni be tay e pi'in ni darur uned ko fare galasia rok' Got."},{"vNo":"10 ","txt":"Ere aray rogon ni mus e bin meruk e duw ko lung ko fapi tapuf-oloboch; nge fare denen ni ubchiya' ko fare galasia e immoy nib maen wo' ngak' e pi'in dawor ra uned ko fare Galasia; ere aray rogon ni fare galasia e tal ni daki mon'og."},{"vNo":"11 ","txt":"Me yibi buch ni tabab e bin mereb e duw, ma Alma e guy e denen ni ubchiya' ko fare galasia, ma ki guy ni wokon fare galasia e tabab i wawliy e pi'in ni dar michaen'raed u reb e denen ngo reb, ere aray e n'en ni fek iyib e gafgow ngak' fapi gidii'."},{"vNo":"12 ","txt":"Arragon, i guy ni dakir tata'areb lungun fapi gidii', boech i yaed e kar lang-lang niged yaed ngalang ko 'uf'uf, ma yaed be dariy fan nag boech e gidii', ma yaed be pii' keru' raed ko pi'in nib t'uf ban'en roraed nge pi'in ni dariy madraed nge pi'in ni kar m'aed ko bilig, nge pi'in ni kar balel gaed, nge pi'in nib m'ar nge pi'in nibe gafgow ko amith."},{"vNo":"13 ","txt":"Chiney e ireray tabolngin e kirbaen' nga fithik' fapi gidii', u nap'an ni kubay boech i yaed nibe gum'aen', ma yaed be ayuweg e pi'in nib t'uf e ayuw roraed, ni woed rogon i pii' boech ban'en roraed ngak' e pi'in gafgow nge pi'in nib t'uf ban'en roraed, ma yaed be duruw'iy e pi'in ni kar gafgow gaed ni bilig, nge pi'in ni yaed be gafgow ni gubin mite kirbaen' nge gafgow, ni fan ngak' Kristus, ni'ir e bay yib u rogon fare nangaen' ko prophecy."},{"vNo":"14 ","txt":"Ma yaed be athapeg fare rran, ni ngan n'aegfan e pi denen roraed; ma kar falfalaen' gaed ni bachan fare foskoyam' ko pi yam', u rogon laniyaen' nge gelingin nge thap ni tay i Yesus Kristus ngak' e gidii' u wolbuwen e yam'."},{"vNo":"15 ","txt":"Ere chiney e yibi buch ni Alma, e ke guy ni fa pi'in gachalpen Got ni sobut'aen' raed e ke kirbaen' raed, nge pi gafgow ni ke tay e tin ni ke magaey ko fapi gidii' rok' ngoraed, ma kiguy gubin ban'en roraed ni de ta'areb rogon, ma arame ri kirbaen'raed nib gel; machane fare Kan ni Thothup rok' Somoel e dechuw rok'."},{"vNo":"16 ","txt":"Me mel'eg bee' nib mo'on nib gonop ni bay u fithik' fapi elder ko fare galasia, me pii' gelingin u rogon lungun e gidii' ni yo'or, ni nge yog ni gagyeg nag e pi motochiyel u rogon fapi motochiyel ni kan pii', ma ngan gagyeg nag u rogon e pi kireb nge oloboch rok' fapi gidii'."},{"vNo":"17 ","txt":"Chiney e fithingan e re mo'on ney e Nephihah, ma kan dugliy ni'ir e pilung ko tapuf-oloboch; me paer nga gil' e tapuf-oloboch ni nge pufthin nag me gagyeg nag fapi gidii'."},{"vNo":"18 ","txt":"Chiney e Alma e de pii' fare liw nib tolang ko priest ko fare galasia ngak', machane me tay ni'ir e nge paer ko fare liw ni tolang ko priest; me pii' fare gil' e tapuf-oloboch ngak' Nephihah."},{"vNo":"19 ","txt":"Ma biney e rin' ni nge yog ni yaen nga fithik' e gidii' rok', ara nga fithik' fapi gidii' rok' Nephi, ni nge yog ni machib nag fare thin rok' Got ngoraed, ni nge pug uran ngoraed e muruwel roraed, ni gomanga yog ni girngiy nga but', u dakean ko fare thin rok' Got, gubin e 'uf'uf nge sasaliyeb nge gubin e male'eg thin ni bay u fithik' e gidii' rok', ma dar guy wo'en nra yog ni nge tileg raed riy ma kemus ni nge yog rogon nib tamilang u dakean e michaen' nib wup ngoraed."},{"vNo":"20 ","txt":"Ere aray rogon ni tabab e bin mereb e duw ko lung ko fapi tapuf-oloboch nga dakean e gidii' ku Nephi, Alma e pii' fare gil' e tapuf-oloboch nga pa' Nephihah, me tay ir ni polo' ko fare priesthood nib tolang ni mat'awon Got nib thothup, nge mich ko fare bugithin, u rogon e nangaen' ko yi'iy nge prophecy."}]}