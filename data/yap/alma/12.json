{"heading":"Alma e ra togopluw gow Zeezrom—Tin nib riyul' rok' Got nib miith e kemus ni pi'in nib yul'yul' e ra yog ni ngan pii' ngoraed—Gidii' e yira pufthin nagraed ko tafnaey roraed, nge mich roraed, nge thin roraed, nge ngongol roraed—Pi tadenen e ra gafgow e ya'el roraed nra yim'—Biney e yafos e ba ngal'an ni ngan guy rogoy riy—Fare wo'en e bayul e yib nag fare Foskoyam' ngo, dakean e mich, me yog e man'aegfan ko pi denen—Anra kalngaen' e bay mat'awon ni ngan runguy u dakean facha' ni Ma'agirag ni Fak. Nap'an 82 M.K.","prevAbbr":"alma","prevNo":11,"nextAbbr":"alma","nextNo":13,"chapterTitle":"Alma 12","verses":[{"vNo":"1 ","txt":"Chiney e nap'an ni guy Alma ni fapi thin ku Amulek e ke tileg Zeezrom ko numon, ya ke guy Amulek ni ke koel ni be baen nag ma be sabaenbaen nag ni nge kireb nag, ere nap'an ni guy ni ke tabab ko t'on ni murus ni bachan e nangaen' rok' u rogon e kireb rok', me tabab ko numon ngak', ni nge micheg fapi thin ku Amulek, ni nge tamilngeg bogi ban'en, ara nge weliy fan e pi thin nib thothup nge tamilang nag boch nga rogon ni ke rin' Amulek."},{"vNo":"2 ","txt":"Ngiyal' ney e fapi thin ni weliy Alma ngak' Zeezrom e rung'ag fapi gidii' ni yaed ba liyeg raed; ya fare ulung i gidii' e rib yo'or, me non ni aray rogon:"},{"vNo":"3 ","txt":"Chiney o Zeezrom, gur e kam guy ni kan koelem ko baen rom nge sasaliyeb rom, ya gur e gathi kam baen nag e gidii' ya kam baen nag Got; ya musap, ire manang rogon e tafnaey rom, nge gur e kam guy ni pi tafnaey rom e kug nangew u dakean e Kan ni Thothup rok';"},{"vNo":"4 ","txt":"Ere kam guy ni gamow manang ni tanam rom e ba sasalap, ni boed rogon fini sasalap fare mo'oniyan', ya rogon mag baen nag, mag sasaliyeb ko pi gidii' ney ni nge yog nra togopluw gaed ngomow, e ngam gathibthib nagmow mag chuwegmow—"},{"vNo":"5 ","txt":"Chiney e biney e ba tanam ko cha' ni to'ogor rom ni fare mo'oniyan', ma ke gagyeg nag gelingin u fithik'am. Ere chiney guba'adag ni ngam tay u wun'um ni n'en ni gube yoeg ngom e kug be yoeg ngak' gubin e gidii'."},{"vNo":"6 ","txt":"Ere musap gaed, gube yoeg ngomed ni gimed gubin ni renn'ey e ba wup rok' mo'oniyan', ni ke tay ni nge koel e pi gidii' ney, ni nge yog ni fekmed nga tanpa', ni nge yog ni liyegmed ko chen rok', ni nge yog ni chen nagmed nge taymed u but' ko gafgow ni dabimus bi'id, u rogon fare gelingin ni bay rok' ni nge kalbus nag e gidii' ngay."},{"vNo":"7 ","txt":"Ere nap'an ni ke weliy Alma e pi thin ney, me tabab Zeezrom ko t'on ni ke almarin boech, ya fin be mich u waen' fare gelingin Got; ma ki mich u waen' ni Alma nge Amulek e bay e llowaen' rorow ni mornga'agen, ya ke mich u waen' ni kar nangew e pi tafnaey rok' nge pi athap u gum'ircha'en; ya fare gelingin e kan pii' ngorow ni nge yog ni ngar nangew e pinn'ey u rogon fare nangaen' ko prophecy."},{"vNo":"8 ","txt":"Ere Zeezrom e tabab i fithrow u fithik' e l'agaen' ni nge yog ni nang boech mornga'agen fare gil'ilungun Got. Me ga'ar ngak' Alma: Mangfan e bin ba'aray ni ke yoeg Amulek ni mornga'agen fare foskoyam' ko pi yam', ni gubin ma ra fos ko yam', ni tin nib mat'aw nge tin demat'aw, min fekraed ngar sak'iy gaed nga p'oewchen Got ni ngan pufthin nagraed u rogon e pi muruwel roraed?"},{"vNo":"9 ","txt":"Ere chiney e Alma e tabab i weliy fan e pinn'ey ngak', ni ga'ar: Kan pii' ko gidii' ni yo'or ni ngar nanged e tin riyul' rok' Got nib miith; machane kan tay ba motochiyel nga dakeanraed ni dabra pii'ed ku bee' ma kemus nrogon e chu'uw ni ke yoeg ko thin rok' ni ke pii' ngak' e gidii', u rogon e fol nge yul'yul' ni yaed be tay ngak'."},{"vNo":"10 ","txt":"Me ere, cha' nra 'el'el nag gum'ircha'en, e ireram e cha' nra yog ngak' e gin achig ko fare thin rok'; ma cha' ni dabi 'el'el nag gum'ircha'en, e ireram e cha' ni yira pii' ngak' e gin gaa' ko fare thin, nge mada' ko ngiyal' ni kan pii' ngak' ni nge nang e tin nib riyul' rok' nib miith nge mada' ko ngiyal' ni ke nang ni polo'."},{"vNo":"11 ","txt":"Ma pi'in ni yaedra 'el'el nag gum'ircha'raed, e yira pii' e gin nib achig ko fare thin nge mada' ko ngiyal' ni dakuriy ban'en ni yaed manang u mornga'agen e thin rok' nib riyul' nib miith; ma arame bayi koelraed fare mo'oniyan' nge fekraed ni kalbus, min wawliyraed nrogon ni ba'adag iyaen nga fithik' e gafgow. Ireray e n'en ni be yip' fan ko fapi chen nu infierno."},{"vNo":"12 ","txt":"Ma Amulek e weliy nib tamilang mornga'agen e yam', nge rogon ni ngan chuw ko biney e dodow ko dagur ngan yaen nga rebo dodow ko dagur ni dab ki yim', min fek daed nga tagil e pufthin ku Got, ni ngan pufthin nagdaed u rogon e pi muruwel rodaed."},{"vNo":"13 ","txt":"Ma arame fa'anra ud 'el'el niged gum'ircha'daed, arragon, fa'anra kad 'el'el niged gum'ircha'daed ni nge togopluw ko fare thin, nge yaeni mada' nga nap'an ni dakunir pir'eg u fithik' daed, ma arame kad awgaed nga ba dodow ko murus, ya arame ngan gechig nagdaed."},{"vNo":"14 ","txt":"Ya thin rodaed e yira gechig nagdaed riy, arragon, gubin e muruwel rodaed ma yira gechig nagdaed riy; ma dab ni pir'eg daed ni dariy thibngidaed; nge pi tafnaey roraed e yira gechig nagdaed riy; ma biney e dodow ko kireb e dabi soraen'daed ni ngad puged oewchdaed riy ngalang ngad sap gaed ngak' e Got rodaed; ma kay gub fel' ni fa'an gomanga rayog ni nga doeged ko pi yungi war nge pi burey nge muchbu' nga dakeandaed ni nge mithaeg daed u p'oewchen."},{"vNo":"15 ","txt":"Machane dabiyog ni aray rogon; thingar dabaed ngad sak'iy gaed nga p'oewchen ni bay u fithik' e rir rok', nge gelingin, nge madangdang rok', nge ir nib pilung, nge mat'awon ni bay, ma ngad nanged u fithik' e tamra' rodaed ni dabimus bi'id ni gubin e pufthin rok' mab mat'aw; ma ire ba mat'aw u fithik' gubin e muruwel rok', mab murnguy e gidii', ma bay gubin i gelingin ni nge thapeg gubin e gidii' nib michaen' nga fithingan ma yaed be rin' e ngongol ni be dag wa'amngin e kalngaen'."},{"vNo":"16 ","txt":"Ere chiney e musap, gube yoeg ngom ni arame ra yib ba yam', ni bin l'agruw e yam', ni yam' ni ya'el; ma arame bayi taw nga nap'an ni enra yim' nga fithik' e pi denen rok', ni yam' ko dagur, e ku ra yim' ni yam' ko ya'el; arragon, ra yim' nge chuw ko pin'en nib mat'aw."},{"vNo":"17 ","txt":"Ma arame ngiyal' nem e nap'an gelingin e amith ko dowef roraed e ra boed ba lupath ko nifiy nge dramrom, ni be yaen e dramrom riy ngalang ni gubinfen ma dabi m'ay; ma arame ngiyal' nem e nap'an ni bay ni chen nagraed nga but' nga fithik' ba gafgow ni dabimus bi'id, u rogon fare gelingin nge kalbus ku Mo'oniyan', ni bachan e ke m'ag raed ngak' ni boed rogon ni ba'adag."},{"vNo":"18 ","txt":"Ma arame, gube yoeg ngom, bay ra pired ni gowa dariy e bayul ntay ni fan ngoraed; ya dabiyog ni ngan bayuliyraed u rogon e justice ku Got; ma dabra m'aed, ya dakuriy e yam'."},{"vNo":"19 ","txt":"Ere chiney e yibi buch u nap'an ni ke mu' Alma i weliy e pi thin ney, ma ki gel boech e balyangaen' ko fapi gidii';"},{"vNo":"20 ","txt":"Machane bay bee' nib mo'on ni Antionah fithingan, ni'ir e pilung ko mitethin u fithik'raed, me yibi ga'ar ngak': Mang e biney ni kamoeg, ni gidii' e ra fos ko yam' me chuw ko biney e dodow ko dagur nge yaen nga rebo dodow ko dagur ni dabi yim', ni kamoeg ni dabi yim' e ya'el?"},{"vNo":"21 ","txt":"Manga be yip' fan fare thin nib thothup, ni be yoeg ni Got e ke tay e matanag nu tharmiy nge bangi sayden ni be dramrom nga ba'an ngek farengi mileay' nu Eden, ni nga dabi yaen fagal nib m'on e gallabthir ngay ngar kayew wa'amngin fare ke gak'iy ko yafos, mar pirew ni gubinfen? Ere kug guyed ni dariy liyiben me yog ni nggu pired ni gubinfen."},{"vNo":"22 ","txt":"Ere Alma e ga'ar ngak': Ireray e ren'en ni gube yaen ni nggu weliy fan. Chiney e kad guyed ni Adam e mul ni fan e kay fare wa'amngin ni mathngeluwol, ni boed rogon ni yoeg Got; ere kadguyed, ni bachan e mul ni tay, me gubin e gidii' me malog mar mul gaed."},{"vNo":"23 ","txt":"Ere chiney e musap, gube yoeg ngom ni fa'an manga boech ni gathi bachan Adam ni kay fare wa'amngin fare ke gak'iy ko yafos ko ngiyal' nem, ma dariy e yam', ma fare thin ni yoeg Got e ke m'ay fan, ma yaeni aw ni Got e ba tabaen, ya ga'ar: Fa'an gara kay ma gara yim'."},{"vNo":"24 ","txt":"Ere kad guyed ni ke yibi aw e yam' nga dakean e gidii', arragon, fare yam' ni'ir e ke weliy Amulek mornga'agen, ni ireram fare yam' ko dagur; yug aram rogon machane bay ba ngiyal' i ban'en nni pii' ko gidii' ni nge kalngaen' riy; ere biney e yafos e kemang ba ngiyal' i ban'en ni ngan sikeng nigey riy; ba ngiyal' i ban'en ni ngan fal'eg rogoy riy ni ngan mada' nag Got; ba ngiyal' i ban'en ni ngan fal'eg rogoy ko fare dodow ni dariy n'umngin i nap'an ni kug weliyew mornga'agen, ni bay nga tomuren fare foskoyam' ko pi yam'."},{"vNo":"25 ","txt":"Ere chiney, e fa'an manga boech ni gathi bachan fare wo'en e bayul, ni'ir e ni yarmiy u nap'an nni sunmiy e fayleng, ma ra yaeni aw ni dariy e foskoyam' ko pi yam'; machane bay ba wo'en e bayul nni yarmiy ngan tay, ni'ir e ra yib nag fare foskoyam' ko pi yam', ni'ir e kan weliy mornga'agen."},{"vNo":"26 ","txt":"Ere chiney e musap, fa'an manga yog ni yaen e gal nib somm'on e labthir roraed ngar kayew wa'amngin fare ke gak'iy ko yafos ma kar pirew u fithik' e kirbaen' ni tinoewey, ni bachan e dariy fare ngiyal' i n'en ni ngan sikeng nagrow riy; me yaeni aw ni fare wo'en e bayul e dariy rogon, nge fare thin ku Got e m'ay fan, ma dariy angin."},{"vNo":"27 ","txt":"Machane musap, gathi aram rogon; ya kan dugliy nga dakean e gidii' ni thingar ra m'aed; nge tomuren e yam', ma thingar rabaed ngan pufthin, ni ireram fare pufthin ni kug weliyed mornga'agen, ni ireram e tomur."},{"vNo":"28 ","txt":"Ma tomuren ni Got e ke turguy ni pinn'ey e thingari yib ko gidii', me guy ni rib t'uf ni gidii' e thingar nanged mornga'agen e pin'en ni ke turguy nga dakeanraed;"},{"vNo":"29 ","txt":"Ere me l'oeg e pi angel rok' ni ngar nongaed ngoraed, ni yaed e kar guyed rogon ni ngar guyed boech e rir rok'."},{"vNo":"30 ","txt":"Ere ra tabab gaed ko ngiyal' inn'em iyaen nga m'on i pining fithingan; ere Got e non ko gidii', me yoeg ngoraed mornga'agen fare wo'en e bayul, ni'ir e ni yarmiy u nap'an nni sunmiy e fayleng; ma renn'ey e dag ngoraed u dakean e mich roraed nge kalngaen' nge pi muruwel roraed nib thothup."},{"vNo":"31 ","txt":"Ere, pii' e pi motochiyel ngak' e gidii', ni bachan e kar somm'on gaed i th'aeb e tin m'on e motochiyel nib l'eag rogon ko pin'en nu fayleng, ma kar woeded bogi got, ni kar nanged e tin nib fel' ko tin nib kireb, ni ra tayed yaed nga ba dodow ni ngar rin'ed, ara kan tay raed nga ba dodow ni ngar rin'ed nrogon ni yaed ba'adag mab m'agaen'raed ngay, ko ngar rin'ed e tin nib kireb fa ngar rin'ed e tin nib fel'—"},{"vNo":"32 ","txt":"Ere Got e pii' e motochiyel ngoraed, u tomuren ni ke dag ngoraed fare wo'en e bayul, ni nge dab rrin'ed e tin nib kireb ban'en, ya gechig ni bay riy e bin l'agruw e yam', nib yam' ni dabimus bi'id ni bay rogon ko tin nib mat'aw ban'en; ya fare wo'en e bayul e dariy gelingin nga dakean e mitnem e ban'en, ya pi muruwel ko justice e dabiyog i siyeg, ya aram rogon fare yul'yul' ku Got."},{"vNo":"33 ","txt":"Machane Got e pining e gidii', u dakean fithingan Fak, (ni ireray fare wo'en e bayul nni yarmiy) ni ga'ar: Fa'an gimed ra kalngaen' ma dab mu 'el'el niged gum'ircha'med, ma arame ra wureng an'ug ngomed, u dakean facha' ni Ma'agirag ni Fakag;"},{"vNo":"34 ","txt":"Ere, enra kalngaen', ma dabi 'el'el nag gum'ircha'en, e ire cha' ni wureng an'ug ngak' u dakean facha' ni Ma'agirag ni Fakag, min n'aegfan e pi denen rok'; ma ireray e picha' ni yaedra thap nga tafnag u tharmiy."},{"vNo":"35 ","txt":"Ma enra 'el'el nag gum'ircha'en me rin' e tin nib tagan, e musap, gube micheg u fithik' e damomuw rog ni dabiyog ni ra thap nga tafnag u tharmiy."},{"vNo":"36 ","txt":"Ere chiney, pi walageg, musap gaed gube yoeg ngomed, ni fa'an gimed ra 'el'el nag gum'ircha'med ma dabiyog ni gimed rathap nga tafen Somoel; ere denen romed e be k'aring e damomuw ngak' me pii' e gechig nga dakeanmed ni boed rogon ko bin somm'on e mak'ar damomuw ntay ngak', arragon, rogon e thin rok' u nap'an e yay ni tomur e damomuw e ku aram rogon ko yan somm'on, ni fare gafgow romed ni dabimus bi'id; ere, rogon e thin rok', ko bin tomur e yam', e ku aram rogon ko bin somm'on."},{"vNo":"37 ","txt":"Ere chiney, pi walageg, arragon ni kadguyed ni kadnanged e pinn'ey, mab bogi ban'en nib riyul', ere ngad kalgaed ngaen'daed, ma dab kud 'el'el niged gum'ircha'daed, ni nge siy da k'arnged e damomuw ngak' Somoel ni Got rodaed ni nge yib nag e damomuw rok' nga dakeandaed ko bin l'agruw e motochiyel rok' ni ke pii' ngodaed; ere nga daroed nga tagil' e toffan ku Got, ni kan fal'eg rogon ni boed ni ke yoeg."}]}