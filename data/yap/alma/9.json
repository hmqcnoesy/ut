{"heading":"Alma e chiyliy ko fapi gidii' nu Ammonihah ni ngar kalgaed ngaen'raed—Fare Somoel e ra wurngaen' ngak' fapi Lamanites u lan e tin tomur e rran—Fa'anra fapi Nephites e yaedra keru'uy fare tamilang, ma ra gatheayraed fapi Lamanites—Facha' ni Fak Got e bay yib ni kari chugur—Ra bayuliy e pi'in ni yaedra kalngaen', min tawfe nagraed, me michaen'raed nga fithingan. Nap'an 82 M.K.","sectionHeading":"Fapi thin ku Alma, nge ku fapi thin ku Amulek, ni'ir e ni weliy ngak' fapi gidii' ni ur moyed u lan fare binaw nu Ammonihah. Ma ku nin' row nga kalbus, mar chuw gow u kalbus u dakean gelingin Got nib ma'ang'ang ni bay rorow, ni boed rogon ni bay ko fare chep ku Alma.","prevAbbr":"alma","prevNo":8,"nextAbbr":"alma","nextNo":10,"chapterTitle":"Alma 9","verses":[{"vNo":"1 ","txt":"Ere ku bayay, I gag, Alma, ri bachan e ke chiyliy Got ngog ni thingar gu fek Amulek nge un ngog nggu warow gu machib gow ngak' e pi gidii' ney, ara fapi gidii' ni ur moyed u lan fare binaw nu Ammonihah, me yibi buch u nap'an ni kug tabab ko machib ngoraed, ere ra tabab gaed ko togopluw ngog, ni yaed be ga'ar:"},{"vNo":"2 ","txt":"Gur minii'? Gabe lemnag ma ra mich u wun'maed e mich rok' ta'bee', ni yug aram rogon ni nge machib nag ngomaed ni fare fayleng e ra chuw?"},{"vNo":"3 ","txt":"Chiney e darur nanged fan fapi thin ni kar weliyew; ya dar nanged ni fare fayleng e ra chuw."},{"vNo":"4 ","txt":"Ma kur ga'ar gaed: Dabi mich u wun'maed ko thin romew ni fa'anra ngam prophesy nigew ni re fayleng ney nib gaa' e rayog ni ngan gatheay u lan ta'areb e rran."},{"vNo":"5 ","txt":"Chiney e dar nanged ni Got e rayog ni nge rin' e tinem e ma'ang'ang, ya yaed bogi gidii' nib 'el'el gum'ircha'raed mab 'el'el laniyaen'raed."},{"vNo":"6 ","txt":"Ere ra ga'ar gaed: Minii' Got, ni nge l'oeg ta'bee' ni bay mat'awon nga fithik' e pi gidii' ney, ni nge weliy ngoraed e tin riyul' ni mornga'agen e tiney e ma'ang'ang?"},{"vNo":"7 ","txt":"Mar kan gaed nga m'on ni ngar koeled gag; machane musap gaed, dar rin'ed. Ere gu sak'iy u fithik' e pagaen' ni nggu non ngoraed, arragon, rib pagan'ug ni kug micheg ngoraed, nug ga'ar:"},{"vNo":"8 ","txt":"Musap gaed, O gimed e re mfen ni tadenen mab kireb, uw rogon ma kam paged tilin fare yalen ko pi chitamangmed; arragon, uw rogon ni erfini papay ni kam paged tilin fapi motochiyel rok' Got."},{"vNo":"9 ","txt":"Dakir yib ngaen'med ni chitamangdaed, i Lehi, e chuw u Jerusalem ni Got e chuweg? Dakir yib ngaen'med ni yaed gubin ni'ir e powi'iyraed u wuru' e binaw iyaen?"},{"vNo":"10 ","txt":"Ma erfini papay ni kam pagedtilin urngin yay ni chuweg e pi chitamangdaed u pa' e pi to'ogor roraed, me ayuwegraed ni nga dab ni lii'raed, ni boed rogon ni chuweg raed u pa' pi walagraed?"},{"vNo":"11 ","txt":"Arragon, ma fa'an manga boech ni gathi bachan gelingin ni dariy e puluw riy, nge murnguy rok', nge gum'aen' rok' ngodaed, ma rib mudugil ni kan thang oewchdaed u fayleng ni kub kakrom u m'on ko ngiyal' ney, ma sana ke milfadaed nga ba dodow ko gafgow nge kirbaen' ni dariy n'umngin i nap'an."},{"vNo":"12 ","txt":"Musap gaed, chiney e gube yoeg ngomed ni be chiyliy ngomed ni ngam kalgaed ngaen'med; ma fa'anra dab mu kalgaed ngaen'med, ma dariy liyiben ni ngam tafnayed gil'ilungun Got. Machane musap gaed, dawori mus aray—ke chiyliy ngomed ni ngam kalgaed ngaen'med, fa dangay ma ra thang oewchmed u fayleng; arragon, ra gechig nagmed nga fithik' e damomuw rok', ma rangi dodow ko damomuw ni ke taw ngay e dabki fek oewchen romed."},{"vNo":"13 ","txt":"Musap gaed, dakir yib ngaen'med fapi thin ni yoeg ngak' Lehi, ni yoeg ni ga'ar: N'umngin i nap'an ni gimed rafol ko pi motochiyel rog, ma ra fel' rogmed u dakean e nam? Nge ku bayay ki ga'ar: N'umngin i nap'an ni dab mu fol gaed ko pi motochiyel rog ma bay ni chuwegmed rok' Somoel."},{"vNo":"14 ","txt":"Ere chiney e guba'adag ni ngam tayed u wun'med, ni n'umngin i nap'an ni fapi Lamanites e dar fol gaed ko fapi motochiyel ku Got, ma kan chuwegraed rok' fare Somoel. Ere chiney e kad guyed ni fare thin rok' Somoel e ke yibi magagyel u dakean e biney e pa', ma fapi Lamanites e kan chuwegraed rok', ni aram ko somm'on nra tabolngin niged e pi ngongol roraed ni kireb u lan fare nam."},{"vNo":"15 ","txt":"Yug aram rogon machane gube yoeg ngomed, nib waer e pufthin ni yira tay ngoraed ko bin ni yira tay ngomed, ni fa'anra ngam pired u fithik' e pi denen romed, arragon, ka yugub moem boech ngoraed u lan e biney e yafos ngomed, ma kemus ni fa'an gimed ra kalngaen'."},{"vNo":"16 ","txt":"Ya rib yo'or bogi michmich nni ognag ko fapi Lamanites; ya bachan fapi yalen ko pi chitamangraed ni tay raed ko dodow ni kireb; ere fare Somoel e ra wurengaen' ngoraed me n'uw nag nap'an e paer roraed u dakean e nam."},{"vNo":"17 ","txt":"Ma bay nap'an nra taw ngay ma bayi mich u wun'raed ko thin rok', mar nanged kirbin fapi yalen ko pi chitamangraed; ma bo'or i yaed e ra thap, ya fare Somoel e ra wurngaen' ngak' gubin e pi'in ni ra ur pininged fithingan."},{"vNo":"18 ","txt":"Machane musap gaed, gube yoeg ngomed ni fa'an gimed ra 'ul'ul i rin' e pi ngongol romed ni kireb ma dabi n'uw nap'an e pi rran romed u dakean e nam, ya fapi Lamanites e yira pii'raed ngar baed ngomed; ma fa'anra dab mu kalgaed ngaen'med ma yaedra yib u bangi yal' i n'en ni dab mu nanged, ma bay ni gatheaymed; nra yaen u rogon fare damomuw rok' Somoel."},{"vNo":"19 ","txt":"Ya dabi pag ni ngam pired u fithik' e pi denen romed, ni ngam gatheayed e gidii' rok'. Gube yoeg ngomed, Dangay; kub m'ag u waen' ni nge pag ni fapi Lamanites e ngar gatheayed gubin e gidii' rok' ni kanoeg ni fapi gidii' ku Nephi, ni fa'anra yog ni ngar mul gaed nga fithik' e pi denen nge pi ngongol ni kireb, u tomuren ni ke yog ngoraed e tamilang nge llowaen' ni yib ngoraed rok' fare Somoel ni Got roraed."},{"vNo":"20 ","txt":"Arragon, ni bachan e yaed bogi gidii' ni ri yaed ba t'uf rok' Somoel; arragon, ni bachan e ri yaed ba t'uf rok' ko gubin e pi nam, mfen, thin, nge gidii'; u tomuren ni kar nanged gubin ban'en, u rogon e l'agaen' roraed, nge mich roraed, nge pi meybil, ko pin'en ni ke yaen, nge tin bay, nge tin ni bay yib;"},{"vNo":"21 ","txt":"U tomuren ni m'ug fare Kan ni Thothup rok' Got ngoraed; u tomuren ni ke non e angel ngoraed, ngo tomuren ni ke non Somoel ngoraed; ngo tomuren ni ke yog ngoraed fare nangaen' ko prophecy nge nangaen' ko yi'iy, nge ku boech e tawa'ath nib yo'or, ni fare tawa'ath ko welthin u dakean bolowthey, nge fare tawa'ath ko machib, nge fare tawa'ath ko Kan ni Thothup, nge fare tawa'ath ko piliyeg thin;"},{"vNo":"22 ","txt":"Arragon, ma bachan ni ke thapegraed Got nga wuru' fare nam nu Jerusalem, u pa' fare Somoel; nge bachan ni kan ayuwegraed ko uyngol, nge m'ar, nge gubin e liliy ko urngin mit; ngo bachan ni kar yo'or gaed ma kar dum'midil gaed ko mael, ni nge dabiyog ni ngan lii'raed; nge bachan ni kan chuwegraed u kalbus u bayay ngo bayay, nge bachan ni kan cha'ariy ma kan ayuwegraed iyib ke mada' ko ngiyal' ney; ere ke fel' rograed ke mada' ko ngiyal' ni kar fala'ab gaed ko gubin mit ban'en—"},{"vNo":"23 ","txt":"Ere chiney e musap gaed gube yoeg ngomed, ni fa'anra pi gidii' ney, ni yaed e ke yog ngoraed e tawa'ath nib yo'or u pa' fare Somoel, mar denen gaed nib togopluw ko fare tamilang nge llowaen' ni bay roraed, ma gube yoeg ngomed ni fa'anra aray rogon, ni fa'anra ngar mul gaed nga fithik' e denen, ma rib gel e palog riy nib waer e pufthin ni yira tay ko fapi Lamanites ko bin ni yira tay ngoraed."},{"vNo":"24 ","txt":"Ya musap gaed, fapi michmich rok' fare Somoel e 'ul'ul nga dakean fapi Lamanites, machane dariy nga dakeanmed ni fa'an gimed ra denen; ya gathi fare Somoel e ke michmich nib tamilang make yoeg nib dugil, ni fa'an gimed ra togopluw ngak' ma yira thang oewchmed u dakean e fayleng?"},{"vNo":"25 ","txt":"Ere chiney e ireray fan, ni rayog ni dab ni gatheaymed, fare Somoel e ke l'oeg e angel rok' ni nge yibi m'ug ngak' boech e gidii' rok' nib yo'or, ni be yoeg ngoraed ni thingar ranoed iyaen ngar weliyed nib almarin ko pi gidii' ney, ni nge lungraed: Mu pii'ed keru' med ko denen ni gimed be rin', ya fare gil'elung nu tharmiy e ke chugur;"},{"vNo":"26 ","txt":"Ma daki yo'or e rran e daba' ma facha' ni Fak Got e bay yib u fithik' e rir rok'; ma rir rok' e ire rir ko facha' ni Ma'agirag Rok' e en Chitamangiy, nib sug ko murnguy, nge mat'aw, nge riyul', mab sug ko gum'aen', wurengaen', nge athamgil, mab papay ni nge motoyil ko gidii' rok' me pii' e fulweg ko meybil roraed."},{"vNo":"27 ","txt":"Ere musap gaed, ra yib ni nge bayuliy e pi'in ni yira tawfe nagraed nga dakean e kalngaen', u dakean e mich nga fithingan."},{"vNo":"28 ","txt":"Ere, mu fal'eged rogon kanawo'en Somoel, ya fare ngiyal' inn'em e ke chugur ngay ni nge gubin e gidii' ma ngar feked puluwon e pi muruwel roraed, ni be yaen u rogon e pi muruwel ni ku'ur rin'ed—ni fa'anra ur pired nib mat'aw, ma rayog ni ngar thap gaed ni polo', u dakean fare gelingin nge ayuw rok' Yesus Kristus; ma fa'anra ba kireb ma rayog ngoraed wengan ni gafgow ni tinoewey, u dakean fare gelingin nge kalbus ku mo'oniyan'."},{"vNo":"29 ","txt":"Ere chiney e musap gaed, ireray e thin rok' fare angel, ngak' fapi gidii'."},{"vNo":"30 ","txt":"Ere chiney, o pi walageg ni rib t'uf rog, ya gimed pi walageg, ma thingar mu t'uf gaed, ma thingar mu rin'ed e pi muruwel nib l'eag fan ko kalngaen', ni bachan e kam 'el'el niged gum'ircha'med ko fare thin ku Got, nge bachan e gimed bogi gidii' ni kam malog gaed ma kam mul gaed ko tin riyul'."},{"vNo":"31 ","txt":"Chiney e yibi buch u nap'an ni gag, Alma, e kug weliy e pi thin ney, ma arame, fapi gidii' e ra damomuw gaed ngog ni bachan e kugog ngoraed ni yaed bogi gidii' nib 'el'el gum'ircha'raed mab 'el'el laniyaen'raed."},{"vNo":"32 ","txt":"Ma ku bachan e kugog ngoraed ni yaed bogi gidii' ni kar malog gaed ma kar mul gaed ko tin riyul' ere ra damomuw gaed ngog, mar gayed rogon ni ngar koeled gag, ni gomanga yog ni ngar yin'ed gag nga kalbus."},{"vNo":"33 ","txt":"Machane yibi buch ni fare Somoel e de pag ni ngar feked gag e ngiyal' nem ngar yin'ed gag nga kalbus."},{"vNo":"34 ","txt":"Me yibi buch ni Amulek e yib nge sak'iy nga m'on, ma ki tabab ko machib ngoraed. Ma chiney e gathi gubin fapi thin ku Amulek ma ni yoloey, machane bang ko pi thin rok' e kan yoloey nga langgin e kaney e babyor."}]}