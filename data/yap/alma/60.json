{"heading":"Moroni e wupthin ku Pahoran ni mornga'agen fare am nibe fek yathin fapi salthaw—Fare Somoel e pag e pi'in nib mat'aw ni ngan lii'raed—Fapi Nephites e thingar ra muruwel gaed u polo' i gelingraed nge faraed salap ni ngar chuweged yaed rok' e pi to'ogor roraed—Moroni e yoeg ni nge cham nib togopluw ko am, ma kemus ni fa'an yaedra pii' e ayuw ngak' e salthaw rok' ma dabi rin'. Nap'an 62 M.K.","prevAbbr":"alma","prevNo":59,"nextAbbr":"alma","nextNo":61,"chapterTitle":"Alma 60","verses":[{"vNo":"1 ","txt":"Me yibi buch niki yol bayay ngak' fare am ko nam, ni'ir Pahoran, ere ba'aray e pi thin ni yoloey, ni ga'ar: Musap, kug pii' e babyor rog nge yaen nib puluw ngak' Pahoran, u lan fare binaw nu Zarahemla, ni'ir e pilung ko tapuf-oloboch nge am u ga'angin yang e nam, nge gubin e pi'in ni kan mel'egraed ni ngar gagyeg gaed mar yarmiyed e pi gagyeg ko re mael ney."},{"vNo":"2 ","txt":"Ya musap, bay ban'en ni nggog ngoraed ni de m'ag u wun'ug; ya musap gaed, gimed manang ni gimed e kan dugliymed ni ngam kunuyed nga ta'abang e gidii', ma ngam tayed e sayden nga pa'raed, nge sarey, nge gubin mit e talin e mael ni urngin mit, mi gimed pii'raed ngar baed ko fapi Lamanites, ko re gin'en ni gomanga bay rabaed riy nga lan e binaw romaed."},{"vNo":"3 ","txt":"Ere chiney e musap, gube yoeg ngomed ni gag, nge ku gidii' rog, nge ku Helaman nge gidii' rok', e kar gu gafgow gaed u fithik' e pi gafgow ni almarin; arragon, ni mus ko mak'iy, nge balel, nge magaer, nge gubin yalen e kirbaen' ko gubin mit."},{"vNo":"4 ","txt":"Machane musap gaed, fa'anra kemus urngin aray ni nggu gafgow gaed riy ma dabgu gun'gun' gaed ara gu nonnon gaed."},{"vNo":"5 ","txt":"Machane musap gaed, rib almarin e ldoew ni ke aw nga fithik' e gidii' romaed; arragon, yu biyu' ni kar awgaed nga but' ko sayden, ni manga n'en ma ra thil ni fa'an gomanga mu pii'ed gelingin e salthaw romaed ma kam ayuwegedraed. Arragon, rib n'uw nap'an ni kam feked oewchmed romaed."},{"vNo":"6 ","txt":"Ere chiney e musap gaed, gamaed ba'adag ni nggu nanged ko mang tapgin e biney ni kam feked oewchmed romaed; arragon, gamaed ba'adag ni nggu nanged tapgin ni gimed be fekyathmaed."},{"vNo":"7 ","txt":"Rayog ni ngam pired nga gil'ilungmed ni damur lemgaed, u nap'an ni bay e pi to'ogor romed ni yaed be mun sarey ngar lii'ed e gidii' u ta'abmed iyaen? Arragon, u nap'an ni yaed be thang e pogofan rok' yu biyu' i walagmed—"},{"vNo":"8 ","txt":"Arragon, ni mus ko pi'in ni yaed be sap ngomed ko ayuw, arragon, ma kar tayed gimed nga ba dodow ni gomanga yog ni ngam ayuweged yaed riy, arragon, manga n'en ma kam pii'ed e salthaw ngoraed, ni ngar ayuweged yaed, ma ke yog ni ngam ayuweged bukun e biyu' i yaed nge siy ra m'aed ko sayden."},{"vNo":"9 ","txt":"Machane musap gaed, gathi kemus aray—kum tiled e ggan romed roraed, ni arame rib yo'or i yaed e cham nge map' racha'raed ngar m'aed ni bachan e gelingin e athap roraed ko paer rok' e pi gidii' ney; arragon, biney e n'en e ur rin'ed u nap'an nibe chugur ni ngar m'aed ni mak'iy, ni bachan e kam feked oewchmed roraed."},{"vNo":"10 ","txt":"Ere chiney, o pi walageg nib t'uf rog—ya thingar ni t'ufegmed; arragon, ma thingar mu pasig niged gimed boech ni fan ko paer nge yalen e paer nib puf rogon ko pi gidii' ney; machane musap gaed, kam feked oewchmed roraed ni arame racha'en bukun e biyu' e pi'in ni kar m'aed e rasul labgen ngomed; arragon, ya manang Got gubin e mayoer roraed, nge gubin e gafgow ni amith roraed—"},{"vNo":"11 ","txt":"Musap gaed, gimed be lemnag ma rayog ni ngam pired u gil'ilungmed, nge bachan e finifel' Got ma arame rayog ni ngam pired ni dab mu rin'ed ban'en ma rayog ni nge thapegmed? Musap gaed, fa'anra kam lemgaed ni aray rogon ma kam lemgaed nib kireb rogon."},{"vNo":"12 ","txt":"Gimed be lemnag ni, bachan e bo'or i pi walagmed e kar m'aed ni bachan e pi ngongol roraed nib kireb? Gube ga'ar ngomed, fa'anra kam lemniged e biney ma kam lemgaed nib kireb rogon; ya gube ga'ar ngomed, bo'or e pi'in ni kar m'aed ko sayden; ere musap gaed gimed e ngam feked wengan."},{"vNo":"13 ","txt":"Ya fare Somoel e mapag e pi'in nib mat'aw ngan lii'raed ya nge yog ni justice nge pufthin rok' e nge yibi aw nga dakean e pi'in kireb; ere dab mu lemniged ni pi'in nib mat'aw e kar malog gaed ni bachan e kan lii'raed; machane musap gaed, ka ranoed nga tagil' e toffan ku Somoel ni Got roraed."},{"vNo":"14 ","txt":"Ere chiney e musap gaed, gube yoeg ngomed, ni rug be rus nib gel ya fare pufthin ku Got e bay yibi aw nga dakean e pi gidii' ney, ni bachan e malmal roraed nib gel, arragon, ni aram rogon ko malmal ko am romaed, nge fekyath roraed nib gel ngak' pi walagraed, arragon, ngak' e pi'in ni kan lii'raed kar m'aed."},{"vNo":"15 ","txt":"Ya fa'an manga boech ni gathi bachan e kireb ni tabab ni somm'on ko am romaed, ma ke yog ni nggu ma'ngech gaed ko pi to'ogor romaed me yaeni aw ni dabiyog ni ngar gelgaed ngomaed."},{"vNo":"16 ","txt":"Arragon, fa'an manga boech ni gathi bachan fare mael ni sum u fithik'maed; arragon, fa'an manga boech ni gathi bachan fapi King-men, ni yaed e kar k'aringed e pu'oeg racha' nga fithik'maed; arragon, ko ngiyal' ni gamaed be togopluw u fithik'maed, ma fa'an gomanga gu chagiliyed gelingmaed nga ta'abang ni boed ni ku'ug rin'ed; arragon, fa'an manga boech ni gathi bachan fare athap ko gelingin nge mat'awon ni'ir e ke gagyeg nag fapi King-men nga dakeanmaed; ma fa'an gomanga ku'ur yul'yul' gaed nga rogon yalen e paer nib puf, mar cheag gaed ngomaed, ngug togopluw gaed ko pi to'ogor romaed, ko bin ba'aray ni ngar feked e sayden roraed ngar cham gaed ngomaed, ni ireram tapgin e racha' ni yo'or ni map' u fithik'maed; arragon, fa'an gomanga guwaroed u ta'abang nggu togopluw gaed ngoraed u gelingin Somoel, ma kug wereged e pi to'ogor romaed, ya arame ke yaeni aw ni kan rin' u rogon ni nge mugu'ul e thin rok'."},{"vNo":"17 ","txt":"Machane musap gaed, chiney e fapi Lamanites e karbaed ngomaed, ni yaed be fek e pi binaw ni suwmaed, ma yaed be thang e pogofan rok' e pi gidii' romaed ko sayden, arragon, pi ppin romaed nge pi bitir romaed, ma kuyaed be fekraed ni kalbus, ma yaed be guy rogon ni nga ur gafgow gaed ni gubin mit e gafgow, ni fan e biney e bachan gelingin e kireb rok' e pi'in ni yaed be gay e gelingin nge mat'awon, arragon, ni ireram fapi King-men."},{"vNo":"18 ","txt":"Ere mangfan ni nge yo'or ban'en ni nggu weliy u mornga'agen e biney gagyeg? Ya dagur nanged fan ni gimed be gay, e mat'awon. Dagur nanged fan, ya kagmed e pi to'ogor ko nam romed."},{"vNo":"19 ","txt":"Fa bachane kam sabalbalyang gaed romaed ni bachan e gimed bay u lulukungun e nam rodaed mab liyegmed e matanag, ma dam pii'ed e ggan nge yib ngomaed, nge salthaw ni nge pii' gelingin e pi salthaw romaed?"},{"vNo":"20 ","txt":"Kam paged talin fapi motochiyel ku Somoel ni Got romed? Arragon, ma kam paged talin fare kalbus nni tay ngak' e pi chitamangdaed? Kam paged talin fini yo'or yay ni kan chuweg daed u pa' pi to'ogor rodaed?"},{"vNo":"21 ","txt":"Fa gimed be lemnag ni Somoel e kura chuweg daed u pa'raed, ni ba'aram ni kad pired nga gil'ilungdaed, ma daryog ni ngad muruwel gaed ko pin'en ni ke pii' Somoel ni fan ngodaed?"},{"vNo":"22 ","txt":"Arragon, rayog ni ngam pired nga fithik' e malmal u nap'an nib liyegmed yu biyu' e gidii', arragon, nge yu ragag e biyu', ni ku yaed be paer nga fithik' e malmal, u nap'an ni bay, yu biyu' e gidii' u lan e mathil ko binaw ni be thikiyraed e sayden nga but', arragon, ma kar mad'ad gaed ma be map' racha'raed?"},{"vNo":"23 ","txt":"Gimed be lemnag nra guymed Got ni dariy thibngimed u nap'an ni kam pired ni damur mithmith gaed, ma gimed be guy e pinn'ey? Musap gaed gube ga'ar ngomed, Dabiyog. Ere chiney e guba'adag ni nge yib ngaen'med ni Got e ke yoeg ni fithik' i doewdaed e gidii' e thingari be'ech ko somm'on, ma fin arame rayog ni ngan be'ech nag wuru' i doewdaed."},{"vNo":"24 ","txt":"Ere chiney, fa'anra dab mu kalgaed ngaen'med ko pin'en ni kam rin'ed, magmed sak'iy ngam mugu'uliyed e tin ni ngam rin'ed, magmed pii' e ggan nge salthaw nge yib ngomaed, nge ngak' Helaman, ni nge yog ni ayuweg e yungin ba'aram e nam rodaed ni ke sulweg, ni gomanga yog niki yog ni ngug sulweged e yungin ni ke magaey ko yuyang ney ni tafadaed, ma musap gaed, rat'uf ni nggu tileged e mael ngak' fapi Lamanites nge yaen i mada' ko ngiyal' ni kad be'ech niged fithik' i doewdaed ko somm'on, arragon, nge loelugen e am rodaed."},{"vNo":"25 ","txt":"Ere fa'anra gimed ra pii' e tin gube yoeg u lan e babyor rog, mi gimed yib mm'ug gaed ngam daged ngog ba yalen e paer nib puf-rogon nib riyul', magmed athamgil ngam pii'ed gelingin magmed noemow nag e pi salthaw rodaed, magmed pii' e ggan ni fan ngoraed, me'ere musap gaed gura pag bang ko Freemen rog ngar matangiyed e giney ko nam rodaed, ma gura tay gelingin nge tawa'ath ku Got roraed, ya nge dariy rebo gelingin ni nge gagyeg nib togopluw ngoraed—"},{"vNo":"26 ","txt":"Ma fan e biney e bachan e mich roraed nib gel, nge gum'aen' u fithik' e pi gafgowaen' roraed—"},{"vNo":"27 ","txt":"Ere gura yib ngomed, ma fa'anra bay boech i gimed u fithik'med ni ba'adag e yalen e paer nib puf rogon, arragon, fa'anra kubay boechi yang ni ke magaey ko adag u yalen e paer nib puf rogon, ma musap gaed gura k'aring e wagaey nga fithik'med, nge yaeni mada' ko ngiyal' ni pi'in ba'adag ni nge gagyeg nag e gelingin nge mat'awon ni demat'aw e kar m'aed kar chuw gaed."},{"vNo":"28 ","txt":"Arragon, musap, dagur rus ko gelingin romed ara mat'awmed, machane ri Got rog e ire gube rus ngak'; ma rarogon e pi motochiyel rok' e nggu fek e sayden rog nggu yororiy e gagyeg ko nam rog, ere rib yo'or i gamaed ni ke yim' ni bachan e kireb romed."},{"vNo":"29 ","txt":"Musap gaed ke taw nga nap'an, arragon, fare ngiyal' inn'em e bay u pa'ay e chiney, ni fa'anra dab mu mithmith gaed ngam yororiyed e nam romed nge pi'in bitir romed, ma fare sayden ko justice e kan tining nga dakeanmed, arragon, ma ra yibi aw nga dakeanmed nge yaeni mada' ko ngiyal' ni kan gatheaymed."},{"vNo":"30 ","txt":"Musap gaed, gube soen nag e ayuw ni nge yib romed; ma fa'anra dab mu pii'ed e gapas nga laniyaen' maed, ma musap gaed, gura yib ngomed, nga lan fare binaw nu Zarahemla, mug lii'med ko sayden, nge yaeni mada' ko ngiyal' ni dakuriy gelingmed ni ngam tileged e mon'og ko pi gidii' ney u yalen e paer nib puf rogon."},{"vNo":"31 ","txt":"Ya musap gaed, fare Somoel e dabi pag ni nga um pired ni gimed bafos magmed ba almarin ko pi denen romed ni ngam gatheay e pi gidii' rok' nib mat'aw."},{"vNo":"32 ","txt":"Musap gaed, gimed be lemnag ni fare Somoel e rayog ni nge pagmed me yib nge pufthin nag fapi Lamanites, ni bachan fare yalen ko pi chitamangraed ni'ir e ke k'aring e fananikan ngoraed, arragon, ma ke almarin boech ni bachan fa pi'in ni kar chuw gaed rodaed, u nap'an ni tiromed e kireb e yib ko adag romed ko rir nge pin'en ni dariy fan nu fayleng?"},{"vNo":"33 ","txt":"Gimed manang ni gimed be rin' e kireb nib togopluw ko pi motochiyel ku Got, ma gimed manang ni gimed be yit' nga but' ngam maroed u dakean. Ere musap gaed, fare Somoel e ga'ar ngog: Fa'anra pi'in ni kam dugiliyedraed ni ngar manged am romed e dabra kalgaed ngaen'raed ko pi denen roraed nge pi kireb roraed, ma ngam man ngoraed ko mael."},{"vNo":"34 ","txt":"Ere chiney e musap gaed, gag, Moroni, e thingar gurin' u rogon e m'ag nug tay ni nggu fol ko pi motochiyel rok' e Got rog; ere guba'adag ni ngam fol gaed ko thin ku Got, magmed pii' e ggan romed nge salthaw romed nge yib ngog nib papay, ma ku aram rogon ngak' Helaman."},{"vNo":"35 ","txt":"Ere musap gaed, fa'anra dab mu rin'ed e biney ma bay gub ngomed nib papay; ya musap gaed, Got e dabi pag ni nggu m'aed ko mak'iy; ere ra pii' ngomaed boech e ggan romed, ni fa'anra ba t'uf ni nge mithmith e sayden. Ere chiney e muguyed rogon ngam mugu'uliyed e thin ku Got."},{"vNo":"36 ","txt":"Musap gaed, I gag Moroni, ni pilung ko kapten romed. Dagur gay e gelingin ni nge yog ngog, ya gube gay ni nggu miliy nga but'. Dagur gay ni nga noeg ngog e soerok' nu fayleng, machane gube gay fare rir ko Got rog, nge yalen e paer nib puf rogon nge wa'athan e paer ko nam rog. Ere aray rogon nug museg e babyor rog."}]}