{"heading":"Amalickiah e i sasalap, ma be mathang pogofan, ma be t'aer liyiben ni nge mang pilung ko fapi Lamanites—Fa pi'in nra chuw gaed ko fapi Nephites e bagael e kireb roraed nge galngach roraed ngak' fapi Lamanites. Nap'an 72 M.K.","prevAbbr":"alma","prevNo":46,"nextAbbr":"alma","nextNo":48,"chapterTitle":"Alma 47","verses":[{"vNo":"1 ","txt":"Chiney e ngad suloed nga salapen Amalickiah nge pi'in ru'uned ngak' ko miil nga lan wuru' e binaw; ya musap gaed, ke fek fa pi'in ru'uned ngak', nga ranoed nga lan fare binaw ku Nephi nga fithik' fapi Lamanites, mar k'aringed fapi Lamanites ngar damomuw gaed ngak' fapi gidii' ku Nephi, nib almarin ni arame fare pilung ko fapi Lamanites e pii' e thin nge yaen u ga'angin yang e nam rok', nga fithik' gubin e gidii' rok', ni ngar kunuyed yaed nga ta'abang bayay ni nga ranoed ko mael ngak' fapi Nephites."},{"vNo":"2 ","txt":"Me yibi buch u nap'an ni yaen fare bugithin iyaen u fithik'raed mar rus gaed nib gel; arragon, mar rus gaed ni ngar kireb niged laniyaen' fare pilung, ma ku yaed be rus ni nga ranoed ko mael ngak' fapi Nephites me mul e yafos roraed u pa'raed. Ere yibi buch ni ra lemniged ni dab rrin'ed, ara oren i yaed e dabra fol gaed ko pi motochiyel rok' fare pilung."},{"vNo":"3 ","txt":"Me yibi buch ni fare pilung e puwaen' ni bachan e dabra fol gaed; ere pii' ngak' Amalickiah mat'awon ni nge gagyeg nag e tin ba'aram e salthaw rok' ni kar fol gaed ko tin be yoeg, me yoeg ngak' ni nge yaen nge tawasariy raed ngar feked talin e cham roraed."},{"vNo":"4 ","txt":"Ere chiney e musap gaed, ireray e athap rok' Amalickiah; ya ir bee' nib mo'on ni ma yaen u liyiben ni nge rin' e tin nib kireb ban'en ere t'aer liyiben u lan gum'ircha'en ni nge chuweg fare pilung ko fapi Lamanites u gil'ilungun."},{"vNo":"5 ","txt":"Ere chiney e ke yog ngak' mat'awon ni nge gagyeg nag fatin ba'aram e Lamanites ni yaed e ba falaen' fare pilung ngoraed; ma ki gay rogon ni nge m'agaen' fatin ba'aram ni dar fol gaed ngak'; ere yaen nga bangi n'en ni kanoeg e Onidah ngay, ya ireram e gin ni ke miil gubin fapi Lamanites ngay; ya kar pir'eged ni be yib e salthaw, ma, yaed be lemnag ni yaed be yib ni ngar lii'ed yaed, ere ra miil gaed nga Onidah, ko gin bay e talin e cham roraed riy."},{"vNo":"6 ","txt":"Ma kar dugiliyed bee' nib mo'on ni nge mang ba pilung ma bee' ni nge gagyeg nagraed, ni bachan e kar turguyed u laniyaen'raed ni ke dugil ni dabra paged ngan tawasar ngoraed nga ranoed ko cham ngak' fapi Nephites."},{"vNo":"7 ","txt":"Me yibi buch ni ra mukun gaed nga ta'abang nga ba'an dakean fare burey ni kanoeg e Antipas ngay, ni ngar fal'eged rograed ko mael."},{"vNo":"8 ","txt":"Chiney e dar nomeg Amalickiah ni nge fek e mael iyaen ngoraed ni boed rogon ni motochiyel nag fare pilung; machane musap gaed, i nomeg ni nge guy rogon ni nge m'agaen' fapi salthaw ko fapi Lamanites ngak', ni gomanga yog ni tay ir ni ke mang gaa' roraed me chuweg fare pilung ko lung rok' me suwey fare lung."},{"vNo":"9 ","txt":"Ere musap gaed, yibi buch ni guy rogon e salthaw rok' ni ngar n'ufed e pi tent roraed u lan fare loway u charen fare burey ni Antipas."},{"vNo":"10 ","txt":"Me yibi buch u nap'an ni ke nep' me l'oeg e tamal'og nib miith nge yaen ko fare burey ni Antipas, ya ba'adag ni nge yoeg e milwol ngak' facha' ni gaa' rok' fa pi'in ni yaed bay u dakean fare burey, ni fithingan e Lehonti, ni nge yib nga enggin e burey, ya ba'adag ni nge non ngak'."},{"vNo":"11 ","txt":"Me yibi buch u nap'an ni thap e milwol ngak' Lehonti me siyeg ni dabi yaen nga but' nga enggin fare burey. Me yibi buch ni Amalickiah e ki mal'og bayay ko yan l'agruw yay, ni ba'adag ni nga noeg ngak' ni nge yib nga but'. Me yibi buch niki siyeg Lehonti; ma ki mal'og bayay ko yan dalip yay."},{"vNo":"12 ","txt":"Me yibi buch u nap'an ni pir'eg Amalickiah ni dabiyog ni guy rogon Lehonti nge yib nga but' nge chuw u dakean fare burey, me yaen ko fare burey, nge chuchugur ko gil' e tamagif rok' Lehonti, ma ki l'oeg bayay ko yan aningeg yay fare tamal'og rok' ngak' Lehonti, ni ba'adag ni nge yib nga but', ma rayog ni nge fek e matanag rok' ngar uned ngak'."},{"vNo":"13 ","txt":"Me yibi buch u nap'an ni yib Lehonti nga but' ngak' Amalickiah ni ke un e matanag rok' ngak', me yoeg ngak' ni ba'adag ni nge fek e salthaw rok' iyib nga but' ni nep', ngar yin'ed nga longob fapi gidii' ni yaed e ke pii' fare pilung mat'awon ni nge gagyeg nagraed, ni nge yog ni pii'raed nga lani pa' Lehonti, ni fa'anra fek (Amalickiah) ni nge mang e bin l'agruw e gaa' ko fare ulung i salthaw ni gubin."},{"vNo":"14 ","txt":"Me yibi buch ni Lehonti e yib nga but' nge salthaw rok' ngar langabiyed fapi gidii' ku Amalickiah, ya nge yog ni liyeg raed fapi salthaw ku Lehonti u m'on ni ngar odgaed ni kakadbul."},{"vNo":"15 ","txt":"Me yibi buch u nap'an ni kar guyed ni kan liyegraed, mar wenig gaed ngak' Amalickiah ni nge pag ngar cheag gaed ngak' pi walagraed, ni gomanga siy ni lii'raed. Ma ireray e ren'en ni be athapeg Amalickiah."},{"vNo":"16 ","txt":"Me yibi buch ni pii' e gidii' rok', ni arame ke togopluw ko n'en ni yoeg fare pilung. Ma ireray e ren'en ni i athapeg Amalickiah, ni nge yog ni mugu'uliy rogon i liyeb nag ni nge chuweg fare pilung ko lung rok'."},{"vNo":"17 ","txt":"Ere chiney e ba yalen u fithik' fapi Lamanites, ni fa'anra yim' e cha' ni gaa' roraed, ma ngan dugliy e cha' ni migid ngak' nga tanggin ni nge mang ire gaa' roraed."},{"vNo":"18 ","txt":"Me yibi buch ni Amalickiah e yoeg ngak' rebe tapigpig rok' ni nge buch'uw mbuch'uw nag e yub ngak' Lehonti, nge yim'."},{"vNo":"19 ","txt":"Ere chiney, e nap'an ni yim' Lehonti, ma fapi Lamanites e ra dugiliyed Amalickiah ni nge mang gaa' roraed nge pilung ni commander roraed."},{"vNo":"20 ","txt":"Me yibi buch ni Amalickiah e ranoed fapi salthaw rok' (ya ke yog ngak' e tin ni athapeg) ko fare nam ku Nephi, ko fare binaw ku Nephi, ni'ir e bin pilung e binaw."},{"vNo":"21 ","txt":"Ere fare pilung e yib ni yaed e matanag rok' nga wean ni ngar mada' gaed Amalickiah, ya be lemnag ni Amalickiah e ke mugu'uliy e tin ni chiyliy ngak', ma Amalickiah e ke kunuy nga ta'abang bu'ulung i salthaw nib gaa' ulung ni ngar mael gaed fapi Nephites."},{"vNo":"22 ","txt":"Machane musap gaed, nap'an ni yib fare pilung nga wean ni ngar mada' gow me yoeg Amalickiah ko tapigpig rok' ni ngar m'onaed ngar mada' gaed fare pilung. Ma ranoed ngar siro' gaed ngak' fare pilung, ni boed ni kan liyoer ngak' ni bachan fal'ngin."},{"vNo":"23 ","txt":"Me yibi buch ni fare pilung e k'iyeg pa' ni ngar puw gaed ngalang, ya ba yalen ko fapi Lamanites, nib pow ko gapas, nib yalen ni kar feked ko fapi Nephites."},{"vNo":"24 ","txt":"Me yibi buch u nap'an ni puw e cha' ni m'on u but' ngalang, ma arame ruchuy e yaer nga gum'ircha'en fare pilung; me thig nge aw nga but'."},{"vNo":"25 ","txt":"Ere fapi tapigpig ko fare pilung e ra miil gaed; ma fapi tapigpig ku Amalickiah e ra tolul gaed ni yaed be ga'ar:"},{"vNo":"26 ","txt":"Musap gaed, fapi tapigpig ko fare pilung e kar ruchuyed e yaer nga gum'ircha'en fare pilung, ke thig nga but' ma kar miil gaed; musap gaed, mired ngam guyed."},{"vNo":"27 ","txt":"Me yibi buch ni Amalickiah e yoeg ko salthaw rok' ni nga ranoed ngar guyed ko mang e ke buch ko fare pilung; ma nap'an ni rabaed ra taw gaed ko re ginn'em, mar pir'eged fare pilung nib mol u but' nib thiy nga racha'en, ere Amalickiah e dake damomuw nag ir, me ga'ar: Cha' ni ba'adag fare pilung me yaen, nge tuluf nge koel fapi tapigpig rok' ni ngan lii'raed ngar m'aed."},{"vNo":"28 ","txt":"Me yibi buch ni gubin e pi'in nib adag fare pilung, e nap'an ni rung'aged e pi thin ney, marbaed ngar tulufed fapi tapigpig ko fare pilung."},{"vNo":"29 ","txt":"Ere chiney e nap'an ni guy fapi tapigpig ko fare pilung ba ulung i salthaw ni kar l'oel'oeged raed, mar rus gaed bayay, mar miil gaed nga lan wuru' e binaw, marbaed nga lan fare binaw nu Zarahemla ngar peth gaed ko fapi gidii' ku Ammon."},{"vNo":"30 ","txt":"Ma fare ulung i salthaw ni ur tulufed raed e ra suloed, u tomuren ni kar l'oel'oeged raed nib almarin; ere aray rogon ni Amalickiah e liyeb nag nge m'agaen' fapi gidii' ngak'."},{"vNo":"31 ","txt":"Me yibi buch ni yaeni rebo rran riy me yaen ni ir nge pi salthaw rok' nga lan fare binaw ku Nephi, ngar suweyed fare binaw."},{"vNo":"32 ","txt":"Ere chiney e yibi buch ni fa'en le'engin e pilung, e nap'an ni rung'ag ni fare pilung e kan lii'—ya ke l'oeg Amalickiah e tamal'og nge yaen ngak' fa'en le'engin e pilung nge yoeg ngak' ni fare pilung e ke yim' ni pi tapigpig rok' e kar lii'ed, ma ke l'oeg e salthaw rok' ngar tulufed raed, machane dar yog gaed, ere kar miil gaed—"},{"vNo":"33 ","txt":"Ere, nap'an ni thap e biney milwol ngak' fa'en' le'engin e pilung me pii' e milwol nge yaen ngak' Amalickiah, ni ba'adag ni nga dabi lii' e gidii' ko fare binaw; ma ku ba'adag ni nge yibi m'ug ngak'; ma ku ba'adag ni nge un e mich riy ngak' ni nge micheg rogon e yam' ni tay fare pilung."},{"vNo":"34 ","txt":"Me yibi buch ni Amalickiah e fek fare tapigpig ni'ir e lii' fare pilung, nge gubin e pi'in ni ur moyed rok', ma ranoed ngak' fa'en le'engin e pilung, ko gin nib paer riy u but'; ma yaed gubin nra micheged ni fare pilung e yim' ni fapi tapigpig rok' e ra lii'ed; ma kur ga'ar gaed: Kar miil gaed; gathi be micheg ni yaed e kar cham gaed? Ere aray rogon ni riyul' u waen' fa'en le'engin e pilung rogon e yam' ni tay fare pilung."},{"vNo":"35 ","txt":"Me yibi buch ni Amalickiah e gay rogon ni nge m'agaen' fa'en le'engin e pilung ngak', me fek nge le'engiy; ere aray rogon ni yaen u liyiben, ngo dakean e ayuw ko fapi tapigpig rok', me l'eag pa' ko fare lung; arragon, min weliy nge nang e yo'or ni'ir e pilung u ga'angin yang e nam, u fithik' gubin e pi gidii' ko Lamanites, ni yaed ba chagil, ni fapi Lamanites nge fapi Lemuelites nge fapi Ishmaelites, nge gubin fa pi'in ni kar chuw gaed ko fapi Nephites, ko ngiyal' ni immoy Nephi ko lung iyib nga but' nge mada' ko ngiyal' ney."},{"vNo":"36 ","txt":"Chiney e picha'aney ni kar chuw gaed ko fapi Nephites, e bay roraed e llowaen' nge mornga'ag ni boed ni bay ko fapi Nephites, arragon, ku yaed ba na'ab ko fare llowaen' ni mornga'agen Somoel, machane, ka yigi reb rogon, ya den'uw nap'an ni kar chuw gaed ma yug bagael e 'el'el u gum'ircha' roraed ma darur kalgaed ngaen'raed, mab gel e malboch roraed, nge kireb, nge galngach roraed boech rok' fapi Lamanites—ma kar yun'uyed e chingnag ni woed yalen fapi Lamanites; ma kar pingeged e pa'an gameed, nge gubin mit e dirngal ni galong; arragon, kari m'ay u wun'raed fare Somoel ni Got roraed."}]}