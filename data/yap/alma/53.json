{"heading":"Fapi kalbus ko Lamanites e ni muruwel ngoraed ngar noemow niged fare binaw ni Galwog—Pi togopluw ni ma'angech nga fithik' fapi Nephites e yog riy ni fapi Lamanites e ngar gelgaed—Helaman e girngiy l'agruw e biyu' e pagael nib fel' yangren ni fak fapi gidii' ku Ammon. Nap'an 64–63 M.K.","prevAbbr":"alma","prevNo":52,"nextAbbr":"alma","nextNo":54,"chapterTitle":"Alma 53","verses":[{"vNo":"1 ","txt":"Me yibi buch ni ratayed e matanag ni nge matangiy fapi kalbus ko Lamanites, min tawasariy raed nga ranoed ngar k'eyaged e pi ldoew roraed, arragon, nge kupi ldoew ko fapi Nephites ni kar m'aed; me tay Moroni e gidii' ni nge matangiyraed u nap'an ni yaed be rin' e pi muruwel roraed."},{"vNo":"2 ","txt":"Ere Moroni e yaen ko fare binaw ku Mulek ni yow Lehi, me fek mat'awon fare binaw nge pii' ngak' Lehi. Chiney e musap gaed, cha'aney i Lehi e bee' nib mo'on ni immoy rok' Moroni u badake gubin yay e mael ni tay; ma bee' nib mo'on ni boed Moroni, ere ra falfalaen' gow ngorow ni ka yow bafos; arragon, ri yow be t'ufegew yow, ma kube t'ufegrow gubin fapi gidii' ku Nephi."},{"vNo":"3 ","txt":"Me yibi buch u tomuren ni ke mu' fapi Lamanites i k'eyag e pi ldoew roraed nge pi ldoew ko fapi Nephites, min gafaliy raed ngar suloed nga lan fare binaw ni Galwog; ma Teancum, ni ke pii' Moroni mat'awon, e guy rogon ni ngar tabab niged e muruwel ni ngar kired ba won nge liyeg fare binaw, ara fare binaw, ni Galwog."},{"vNo":"4 ","txt":"Me guy rogon ni ngar fal'eged e yoror ni gakiy; ere aray rogon nra tanmeged ni nge muruwel fapi Lamanites nge mada' ko ngiyal' ni ke liyeg fare binaw ni Galwog ni ngar langbiyed nga ba yoror nib gel ni kan fal'eg ko gak'iy nge but', ni rib tolang."},{"vNo":"5 ","txt":"Ere re binaw ney e yibi mang bbinaw ni gil' e maling nib n'uw nap'an iyaen; mu lan e re binaw ney e ra matangiyed fapi kalbus ko Lamanites riy; arragon, ni aram rogon u lan ba yoror ni yaed e roeged ngoraed ni ngar fal'eged nga pa'raed. Ere Moroni e ni tawasariy ni nge guy rogon fapi Lamanites ni ngar muruwel gaed, ni bachan e ba moem ni ngan matangiyraed u nap'an ni yaed be muruwel; ma ba'adag ni nge fal'eg rogon gubin e salthaw rok' ngar pired ni demutrug e ngiyal' ma ra yog ni ngar lii'ed fapi Lamanites."},{"vNo":"6 ","txt":"Me yibi buch ni aray rogon ni gel Moroni nga reb e tin th'abi gel e ulung ko salthaw ko fapi Lamanites, me suwey fare binaw ku Mulek, ni'ir e immoy ni'ir bang e yungin th'abi noemow ko fapi yungi tagil' e miith ko Lamanites u lan e nam ku Nephi; ere aray rogon ni ufung bang i gil' e maling ni nge tay e kalbus rok' riy."},{"vNo":"7 ","txt":"Me yibi buch ni arame daki nomeg e mael ngak' fapi Lamanites u lan e re duw nem, machane i pii' e muruwel ko gidii' rok' ni ngar fal'eged rograed ko mael, arragon, mar fal'eged e yoror ni ngar yororiyedraed rok' fapi Lamanites, arragon, mang kur chuweged e pi ppin roraed nge bitir roraed ko uyngol nge gafgow, mar yog niged e ggan ko pi salthaw roraed."},{"vNo":"8 ","txt":"Ere chiney e yibi buch ni fapi salthaw ko fapi Lamanites, ni yaed bay nga yimuch u dapp'el'ay u ba'an ngael e day, u nap'an ni demoy Moroni ni bachan boech e magawon ni bay u fithik' fapi Nephites, ni'ir e yib nag e togopluw ni ma'angech nga fithik'raed, e ra feked boech e binaw ko fapi Nephites, arragon, ni arame ra koeled e binaw roraed nib yo'or u lan e ginem nam."},{"vNo":"9 ","txt":"Ere aray rogon ni bachan e ngongol ni kireb ni yib nga fithik'raed, arragon, bachan e togopluw ni ma'angech nge liyeb u fithik'raed mar awgaed nga fithik' e gagyeg ni yoyowol ni mada'ad."},{"vNo":"10 ","txt":"Ere chiney e musap gaed, bay ban'en ni nggog ni mornga'agen fapi gidii' ku Ammon, ni yaed, aram ko somm'on, ma yaed bogi Lamanites; machane bachan Ammon nge pi walagen, ara nga noeg nu dakean fare gelingin nge thin ku Got, me michaen'raed ngak' Somoel; ma kan fekraed iyib nga lan fare binaw nu Zarahemla, ma ka'aram iyib nibe ayuwegraed fapi Nephites."},{"vNo":"11 ","txt":"Ma bachan e michmich roraed ere kar tayed riy ni dabra feked talin e mael ngar cham gaed pi walagraed; ya kar michmich gaed ni dab kur pu'oeged e racha' bayay; ma rogon e michmich roraed e kab fel' ni yaedra yim'; arragon, fa'an manga boech ma kar paged yaed ngar mul gaed nga lan pa' pi walagraed, ni fa'an gathi bachan e murnguy nge t'ufeg rok' Ammon nge pi walagen ngoraed."},{"vNo":"12 ","txt":"Ere ireray fan nni fekraed nga lan fare binaw nu Zarahemla; ma ka'aram ni gubin e ngiyal' nibe matangiyraed fapi Nephites."},{"vNo":"13 ","txt":"Machane yibi buch u nap'an ni kar guyed e riya', nge pi kirbaen' nib gel nge pi gafgow ni yim' fapi Nephites u malngin ni bachraed, mar sug gaed ko murnguy mar adaged ni ngar feked talin e mael roraed ngar ayuweged e nam roraed."},{"vNo":"14 ","txt":"Machane musap gaed, nap'an ni ka ranoed ni ngar feked e pi talin e mael roraed, me m'ing faraed u dakean e me'eriyeg ni tay Helaman nge pi walagen, ya ke chugur ni ngar th'aebed e michmich roraed."},{"vNo":"15 ","txt":"Ere Helaman e rus nag ni yaedra th'aeb mar m'aed; ere gubin e pi'in ni kar og niged yaed nga lan ba m'ag e ni tawasar ngoraed ni ngar guyed pi walagraed ni nga ranoed u fithik' e pi gafgow roraed, u fithik' e gagyeg roraed nib yoyowol ko ngiyal' ney."},{"vNo":"16 ","txt":"Machane musap gaed, yibi buch nib yo'or e pagael ni fakraed, ni dawor ra uned nga lan ba m'ag ni nga dabra feked talin e mael ni ngar ayuweged yaed rok' e pi to'ogor roraed; ere ra kunuyed yaed nga ta'abang ko ngiyal' ney, ni gubin e pi'in ni rayog ni nge fek talin e mael, ma roeged ni yaed e Nephites."},{"vNo":"17 ","txt":"Ere kar uned nga lan ba m'ag ni ngar cham gaed ni fan ko fare puf-mat'awon ko fapi Nephites, arragon, ni ngar ayuweged fare nam ni kar paged fan e pogofan roraed; arragon, ni kar og niged yaed nga lan ba m'ag ni dabra paged e puf-mat'awon roraed, machane yaedra cham ni demutrug rogon ni nge yog ni ngar ayuweged yaed nge fapi Nephites ni nge siy ranoed nga kalbus."},{"vNo":"18 ","txt":"Ere musap gaed, immoy l'agruw e biyu' i pagael nib fel' yangren, nra og niged yaed ko re m'ag ney mar feked e pi talin e mael roraed ni ngar ayuweged e nam roraed."},{"vNo":"19 ","txt":"Ere chiney e musap gaed, dariy bingyal' nib kireb thilraed ngak' fapi Nephites, ma chiney ko ngiyal' ney e kar manged ba ayuw nib gaa'; ya kar feked e pi talin e mael roraed, ma yaed ba'adag ni Helaman e nge mang gaa' roraed."},{"vNo":"20 ","txt":"Ma yaed gubin ni pagael nib fel' yangren, ma rib m'uthaen'raed u fithik' e athamgil, ngo gelingraed ngo faraed pasig; machane musap gaed, dawori mus aray—yaed bogi pagael ni yaed ba yul'yul' u gubin e ngiyal' u fithik' gubin ban'en ni kan pag gafalngin ngoraed."},{"vNo":"21 ","txt":"Arragon, yaed bogi pagael nib yul'yul' ma rogon e rogon, ya kan fil ngoraed ni ngar koeled falan e pi motochiyel ku Got ma nga ranoed ni yaed ba yul'yul' u p'oewchen."},{"vNo":"22 ","txt":"Ere chiney e yibi buch ni Helaman e yaen ni'ir e gireng ko fare l'agruw i biyu' e salthaw rok' nib fel' yangren, iyaen ngak' fapi gidii' ni bay u mathil ko farengi binaw ko yimuch u charen e day ko ngael."},{"vNo":"23 ","txt":"Ma aray rogon ni mus e bin riliw' nge meruk e duw ko fare lung ko fapi tapuf-oloboch nga dakean fapi gidii' ku Nephi."}]}