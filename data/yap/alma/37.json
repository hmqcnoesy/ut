{"heading":"Fapi plate ni brass nge ku boech e chep nib thothup e ni cha'ariy ni nge thap e gidii' ni polo' riy—Fapi Jaredites e ni lii'raed ni bachan e denen roraed—Pi tathum' nib miith nge m'ag roraed e ngan tel rok' fapi gidii'—Mmogopuruy' gaed ngak' Somoel u fithik' gubin e pin'en ni gimed ma rin'—Rogon ni fare Liahona ni i powi'iy fapi Nephites, e ku'aram rogon ni fare thin ku Kristus ni ma powi'iy e gidii' ko yafos ni manechubog. Nap'an 74 M.K.","prevAbbr":"alma","prevNo":36,"nextAbbr":"alma","nextNo":38,"chapterTitle":"Alma 37","verses":[{"vNo":"1 ","txt":"Ere chiney, tam o Helaman ni fakag, gube chiyliy ngom ni ngam fek fapi chep ni kan pag gafalngin ngog;"},{"vNo":"2 ","txt":"Ma kug be chiyliy ngom ni ngam cha'ariy ba babyor ni mornga'agen e pi gidii' ney, ni boed rogon ni kug rin', nga dakean fapi plate ku Nephi, ma ngam cha'ariy gubin e pinn'ey ni'ug cha'ariy nge paer nib thothup, ni boed rogon ni ku'ug cha'ariy; ya fan nga ba lem nib gonop ni ngan cha'ariy."},{"vNo":"3 ","txt":"Ma pi plate ney ni brass, ni'ir e kan ker e yol nga dakean, ni'ir e bay chipin fapi chep nib thothup u dakean, ni'ir e bay e chep ni mornga'agen e pi chitamangdaed ni kakrom riy, ni tabab aram iyib ko tabolingin—"},{"vNo":"4 ","txt":"Musap, ke mu' i prophesy nag rok' e pi chitamangdaed, ni thingar ni cha'ariy ma ngan thapeg u rebo mfen ngo reb, ma bayi ayuweg me cha'ariy Somoel u pa' nge mada' ko ngiyal' ni ke thap ko gubin e nam, nge mfen, nge thin, nge gidii', ni ngar nanged mornga'agen e pin'en nib riyul' nib miith ni bay riy."},{"vNo":"5 ","txt":"Ere chiney e musap, fa'anra ngan cha'ariy ma thingar ni ayuweg nge paer nib gael ra'en; arragon, ngan ayuweg nge paer nib gael ra'en; arragon, nge ku gubin e pi plate ni bay e tin nib thothup ni kan yoloey ngay."},{"vNo":"6 ","txt":"Chiney e rayog ni ngam lemnag nib meechiyang e renn'ey ni kug rin'; machane musap gube yoeg ngom, nu dakean e tin ba'achig mab moem ban'en e yima mugu'uliy e tin nib gaa' ban'en riy; ma tin nib achig ban'en e ke yo'or yay ni ke athkuy laniyaen' e pi'in gonop."},{"vNo":"7 ","txt":"Ma fare Somoel ni Got e muruwel nib yo'or rogon ni nge mugu'uliy e gam'ing rok' nib ga'fan mab manechubog; ma, u dakean e tin nib achig ban'en e ma athkuy Somoel riy laniyaen' e pi'in ba gonop me gagyeg nag wo'en e thap ko gidii' ni polo' riy nib yo'or."},{"vNo":"8 ","txt":"Ere chiney, e ke yibi mada' ko ngiyal' ney ni gonop rok' Got ni pinn'ey e thingar ni cha'ariy; ya musap, kega' nag bugwan e pi gidii' ney, arragon, ma ke micheg ngak' bo'or i yaed ni pi yalen roraed e ba kireb, me tamilang laniyaen'raed ko Got roraed me yog ni ngar thap gaed ni polo' riy."},{"vNo":"9 ","txt":"Arragon, gube yoeg ngom, fa'an manga boech ni gathi bachan e pinn'ey ni bay ko yuke chep ney, ni bay u dakean e pi yungi plates ney, ma Ammon nge pi walagen e dabiyog ni ngar micheged ngak' bo'or e biyu' ko fapi Lamanites mornga'agen fapi yalen ko pi chitamangraed ni demat'aw; arragon, pi babyor ney nge pi thin riy e rafekedraed iyaen ko kalngaen'; ni arame, ke fekraed iyib kar nanged mornga'agen fare Somoel ni Got roraed, ma kar falfalaen' gaed ngak' Yesus kristus ni Tabiyul roraed."},{"vNo":"10 ","txt":"Ma minii' e manang, ya fa'anra yog ma sana pi chep ney e ire nge fekraed iyib ni yaed ba bukun e biyu', arragon, ma kub bukun e biyu' i pi walagdaed nib 'el'el laniyaen'raed, ni fapi Nephites, ni arame chiney e kar 'el'el niged gum'ircha'raed nga fithik' e denen nge ngongol ni kireb, ko tamilang ni mornga'agen e Tabiyul roraed?"},{"vNo":"11 ","txt":"Chiney e pinn'ey nib riyul' nib miith e dawor ni tamilngeg ngog nib fel' rogon; ere nggu tal i weliy mornga'agen."},{"vNo":"12 ","txt":"Ma rayog nib gaman ni kemus ni nggog ni yibe cha'ariy ni fan nga ba gam'ing nib ga'fan, nib gam'ing ni Got e manang; ya ma fonow u fithik' e gonop u dakean gubin e muruwel rok', ma wo'en e rib k'ik'iy, ma wo'en e ba manechubog."},{"vNo":"13 ","txt":"O mu tay u wun'um, mu tay u wun'um, o Helaman ni fakag, arib yalen fapi motochiyel ku Got. Ni ga'ar: Fa'an gimed ra fol ko pi motochiyel rog ma ra fel' rogmed u lan e binaw—machane fa'anra dab mu fol ko pi motochiyel rok' ma yira chuwegem u p'oewchen."},{"vNo":"14 ","txt":"Ere chiney e ngam tay u wun'um, o fakag, ni Got e ke pag gafalngin ngom e pinn'ey, nib thothup, niki i ayuweg nge paer nib thothup, nge ku pin'en ni bayi ayuweg me cha'ariy ni fan nga ba gam'ing nib gonop rok', ni nge yog ni dag gelingin ko tin ni kubay e mfen nga m'on."},{"vNo":"15 ","txt":"Ere chiney e musap, gube yoeg ngom u dakean e nangaen' ko prophecy, ni fa'an gara rin' e ngongol nib togopluw ko fapi motochiyel ku Got, ma musap, pinn'ey nib thothup e yira fek nge chuw roem u gelingin Got, ma yira pagem nga pa' Mo'oniyan', ni nge pingegem ni rogon ni ba'adag ni boed fitiru' e grain nibe unupa' e nifeng."},{"vNo":"16 ","txt":"Machane fa'an gara fol ko pi motochiyel ku Got, mag rin' ko pinn'ey nib thothup e pin'en ni ke chiyliy Somoel ngom ni ngam rin', (ya gur e ngam sabliy Somoel riy ngam weliy ngak' ni gubin e pin'en ni kam rin' ngay) ere musap, dariy ba gelingin u fayleng ara infierno ni rayog ni nge fek rom, ya Got e rib gel ni rayog ni nge mugu'uliy gubin e thin rok'."},{"vNo":"17 ","txt":"Ya ra mugu'uliy gubin e michmich rok' nga rogon ni tay ngom, ya ke mugu'uliy e pi michmich rok' nga rogon ni tay ngak' e pi chitamangdaed."},{"vNo":"18 ","txt":"Ya ke michmicheg ngoraed ni ra cha'ariy e pinn'ey ni fan nga ba gam'ing nib gonop rok', ni nge yog ni dag gelingin ko tin kubay e mfen nga m'on."},{"vNo":"19 ","txt":"Ere chiney e musap, reb e gam'ing ni ke mugu'uliy, e ba'aram ni ke sul bukun e biyu' fapi Lamanites ke tamilang laniyaen'raed ko tin riyul'; ma ke dag gelingin u dakean e pinn'ey, ma kura dag gelingin u dakean e pinn'em ko tin kubay e mfen nga m'on; ere ngan cha'ariy e pinn'ey."},{"vNo":"20 ","txt":"Ere gube chiyliy ngom, o Helaman ni fakag, ni ngam yul'yul' i mugu'uliy gubin e pi thin rog, ni ngam yul'yul' i koel falan e pi motochiyel ku Got ni kan yoloey."},{"vNo":"21 ","txt":"Ere chiney, e nggu weliy ngom mornga'agen fa riliw' nge aningeg yang i plate, ni ngam cha'ariy, me yog ni ngongol ni kireb nib miith nge pi muruwel nu malumor, nge pi muruwel roraed nib mamith mornga'agen, ara fapi muruwel rok' fa pi'in ni kan lii'raed nib mamith mornga'agen, e nge yog ni ngan dag ngak' e pi gidii' ney; arragon, gubin e pi mathang pogofan ni ur tayed, nge moro'ro', nge pi matgael roraed, nge gubin e pi denen roraed nge pi ngongol roraed nib kireb, e nge yog ni ngan dag ngak' e pi gidii' ney; arragon, ma ngam cha'ariy e pi mama'en e piliyeg thin ney."},{"vNo":"22 ","txt":"Ya musap, fare Somoel e guy ni gidii' rok' e kar tabab gaed ko muruwel u milmor, arragon, ni yaed be mathang pogofan nib miith mornga'agen nge pi ngongol ko fananikan; ere fare Somoel e ga'ar, fa'anra dabra kalgaed ngaen'raed ma yira thang oewchraed u dakean e fayleng."},{"vNo":"23 ","txt":"Ere fare Somoel e ga'ar: Bay gu fal'eg rogon ba malang, ni fan ngak' fare tapigpig rog i Gazelem, ni ra mat ra'en u fithik' e lumor nge pii' e tamilang, ni nge yog nug dag ko gidii' rog ni yaed ma pigpig ngog, ni nge yog nug dag ngoraed e pi muruwel rok' pi walagraed, arragon, pi muruwel roraed nib mamith mornga'agen, nge pi muruwel roraed nu milmor, nge pi denen roraed nge fananikan roraed."},{"vNo":"24 ","txt":"Ere chiney, o fakag, pi mama'en e pi piliyeg thin ney e ni t'aer midlen ni nge yog ni mugu'ul fare thin ku Got, ni'ir e yoeg ni ga'ar:"},{"vNo":"25 ","txt":"Bay gu fek u fithik' e lumor nga langgin e tamilang gubin e pi muruwel roraed nib miith mornga'agen nge pi fananikan roraed; ma fa'anra dabra kalgaed ngaen'raed ma gura thang oewchraed u dakean e fayleng; ma gura fek nga langgin e tamilang gubin e pin'en roraed nib miith mornga'agen nge pi fananikan roraed, ni nge nang gubin e gidii' ni bay rabaed nga tomur ngar tafnayed e binaw."},{"vNo":"26 ","txt":"Ere chiney, o fakag, kad guyed ni dar kalgaed ngaen'raed; ere kan lii'raed, ma arame ke yibi mada' ko ngiyal' ney ma fare thin ku Got e ke mugu'ul; arragon, ya pi ngongol ko fananikan roraed nib miith mornga'agen e kan fek u fithik' e lumor nga tamilang kad nanged."},{"vNo":"27 ","txt":"Ere chiney, o fakag, gube chiyliy ngom ni ngam tel gubin e pi thum, nge m'ag, nge m'agaen' roraed u fithik' e ngongol ko fananikan nib miith mornga'agen rok' e pi gidii' ney, ni nga dabra nanged, ya richey ma kur uned ko mul nga milmor min thangraed."},{"vNo":"28 ","txt":"Ya musap, bay ba riya' u dakean e rangi nam ney ni ga'angin, ni yira lii' gubin e pi'in ni yaed ma rin' e ngongol nu milmor, u rogon i gelingin Got, u nap'an ni kar luk gaed nga fithik' e kireb; ere gube athapeg ni nga dab ni lii' e pi gidii' ney."},{"vNo":"29 ","txt":"Ere ngam mithaeg e pi yalen rarogon i tu'og nib miith e pi thum roraed nge pi m'ag roraed rok' e pi gidii' ney, ma kemus ni pi denen roraed nge pi mathang pogofan ni ur tayed nge pi fananikan roraed e ire ngam guy rogon ngar nanged; mag fil ngoraed ni ngar dubuyed e denen nge fananikan nge mathang pogofan; ma kag rafil ngoraed ni pi gidii' ney e ni lii' raed ni bachan e denen roraed nge fananikan roraed nge pi mathang pogofan ni ur tayed."},{"vNo":"30 ","txt":"Ya musap, ra thanged e pogofan rok' gubin fapi profet ku Somoel ni rabaed nga fithik'raed ni ngar weliyed ngoraed mornga'agen e pi denen roraed; ma racha'en e pi'in ni kar thanged e pogofan roraed e yoer ngak' fare Somoel ni Got ni nge sul wengan ngak' e pi'in nra thanged e pogofan roraed; ere aray rogon e gechig ku Got ni yibi aw nga dakean e picha'aney ni yaed ma rin' e ngongol nu milmor nge pi gafarig nib mamith mornga'agen."},{"vNo":"31 ","txt":"Arragon, ma farengi nam e nge paer nib kireb wa'athan ni gubinfen ni fan ngak' e pi'in ni yaed ma rin' e ngongol nu milmor nge pi gafarig nib mamith mornga'agen, nge yaeni mada' ko ngiyal' ni kan thang oewchraed, ma kemus ni fa'an yaedra kalngaen' u m'on ni ngar luk gaed nga fithik' e kireb."},{"vNo":"32 ","txt":"Ere chiney, o fakag, nopa'am fapi thin ni kug weliy ngom; dab mu tamilngeg ngak' e pi gidii' ney fapi yalen ni rarogon i tu'og ban'en nib miith, machane ngam fil ngoraed ba fananikan ni dabimus bi'id ko denen nge ngongol ni kireb."},{"vNo":"33 ","txt":"Mu machib nag ngoraed ni ngar kalgaed ngaen'raed, me michaen'raed ngak' fare Somoel ni Yesus Kristus; mu fil ngoraed ni ngar sobut' niged laniyaen'raed ma ngar muding gaed mar munguy niged gum'ircha'raed; mu fil ngoraed ni ngar keru'uyed gubin e pi lumel ku mo'oniyan', u fithik' e mich roraed ngak' fare Somoel ni Yesus Kristus."},{"vNo":"34 ","txt":"Mu fil ngoraed ni dabi ngochngochaen' raed i rin' e tin nib fel' e muruwel, ma ngar muding gaed mar munguy niged yaed u gum'ircha'raed; ya ireray e pi'in ni yaedra pir'eg e gapas ko ya'el roraed."},{"vNo":"35 ","txt":"O, mu tay u wun'um, tam o fakag, mag fil e gonop u nap'an ni kagab pagael; arragon, mu fil u nap'an e fel' yangren rom ni ngam fol ko pi motochiyel ku Got."},{"vNo":"36 ","txt":"Arragon, mag meybil ngak' Got ni fan ko gubin e tin nib t'uf rom ban'en; arragon, mu rin' e pi ngongol rom ni gubin ni fan ngak' Somoel, ma demutrug e re gin'en ni ngam sor ngay ma ngam pag nge gagyeg nigem Somoel; arragon, mu yun'uy e pi tafnaey rom ni gubin ngak' Somoel; arragon, mpag e murnguy u gum'ircha'em nge paer ngak' Somoel ni gubinfen."},{"vNo":"37 ","txt":"Ngam mogow puruy' ngak' Somoel u fithik' gubin e pin'en ni gama rin', ma ra powi'iyem ko gin ni ra fel' rogom riy; arragon, nap'an ni bay mu thig nga but' ni nep' mag thig nga but' ni bay Somoel u wun'um, ni nge yog ni matangiyem u nap'an ni gabe mol; ma nap'an ni bay mu'od ni kakadbul mag oge magaer ngak' Got; ma fa'an gara rin' e pinn'ey, ma yira chibiyem ngalang ko bin tomur e rran."},{"vNo":"38 ","txt":"Ere chiney, tam o fakag, e bay ban'en ni guba'adag ni nggog ngom ni mornga'agen ban'en ni ma yoeg e pi chitamangdaed e bat' ngay, ara paluw—ara pi chitamangdaed e karoeged ni Liahona, ni kan piliyeg fan kanoeg ni, ba compass; ni fare Somoel e gonopiy rogon."},{"vNo":"39 ","txt":"Ere musap, dariy bee' ni rayog rok' ni nge ngongoliy ni aram fini fel' rogon e muruwel riy. Ere musap, nni fal'eg rogon ngan tay ni nge dag ngak' e pi chitamangdaed e gin ni nga 'ur sor gaed ngay u nap'an e malekag roraed u lan wuru' e binaw."},{"vNo":"40 ","txt":"Ma i muruwel ni fan ngoraed u rogon e mich roraed ngak' Got; ere, fa'anra bay e mich roraed ni Got e rayog rok' ni nge guy rogon fagalochi lay i wasey riy ni nge yal'uw ko gin ni ngar sor gaed ngay, me buch ni aram rogon, ere bay e biney e ma'ang'ang roraed, nge ku boech e ma'ang'ang ni buch u gelingin Got, u rebo rran ngo reb."},{"vNo":"41 ","txt":"Machane, bachan e pi ma'ang'ang nem e i muruwel u dakean nochi ban'en nib achig me dag ngoraed e muruwel nib ma'angang. Mar pired ni kar gamead gaed, makar paged talin ni ngar muruwel gaed ko mich roraed nge gum'aen' roraed ma arame tal e pi muruwel nem nib ma'ang'ang, ma dakur mon'og gaed ko milekag roraed."},{"vNo":"42 ","txt":"Ere, n'uw nap'raed u lan wuru' e binaw, ara de yog ni ngar milekag gaed nib k'ik'iy e wo' roraed, mar gafgow gaed ni mak'iy nge balel, ni bachan e pi denen roraed."},{"vNo":"43 ","txt":"Ere chiney, tam o fakag, guba'adag ni ngam nangfan ni pinn'ey e gathi dariy foen; ya boed e pi chitamangdaed nra malmal gaed ko motoyil ko n'en ni yoeg e re compass ney (chiney e pinn'ey e bogi ban'en nu fayleng) ma dakiyog ni ngar mon'og gaed; ere ku aram rogon ni dakiyog ni mon'og e ya'el roraed."},{"vNo":"44 ","txt":"Ya musap, rib moem ni ngan motoyil ko fare thin rok' Kristus, ni'ir e ra yal'uwegem ko falfalaen' ni manechubog, ni boed rogon ngak' e pi'in chitamangdaed ni ngar motoyil gaed ko re compass ney, ni'ir e ra yal'uwegraed ko wo' nib k'ik'iy iyaen ko fare nam nni michmicheg."},{"vNo":"45 ","txt":"Ere chiney e gube yoeg, gathi bay ba pow ko renn'ey? Ya aram fini yul'yul' e re compass ney ni fek e pi chitamangdaed iyib, ni yaed be leak e gin ni puluwegraed iyaen ngay, ko fare nam nni michmicheg, e aram rogon ko fapi thin rok' Kristus, ni fa'an gadaed ra leak e gin ni be powi'iydaed iyaen ngay, ma rafek daed iyaen nga ba'anem e biney e yafos nib sug ko kirbaen' nga daroed nga reb e yafos nni michmicheg nib gel e fel' riy."},{"vNo":"46 ","txt":"O fakag, dabda malmal gow ni bachan e kanawo riy e rib moem; ya ku aram rogon ngak' e pi'in chitamangdaed; ya ku aram rogon nni fal'eg ni fan ngoraed, ni fa'an yaedra sap ngay ma yaedra paer ni yaed bafos; ere ku aram rogon ngodaed. Fare wo' e kan fal'eg rogon, ni fa'an gadaed ra sap ngay ma rayog ni ngad pired ni gubinfen."},{"vNo":"47 ","txt":"Ere chiney, tam o fakag, muguy ni ngam ayuweg e pinn'ey nib thothup, arragon, muguy rogon ni ngam sap ngak' Got mag paer ni gab fos. Mman ngak' e pi gidii' ney ngam weliy fare thin ngoraed, mag tamilang nigem. Fakag, ma kefel'."}]}