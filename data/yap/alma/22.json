{"heading":"Aaron e fil ngak' e chitamangin Lamoni mornga'agen fare Sunmiy, nge fare mul ku Adam, nge fare wo'en e bayul u dakean Kristus—Fare pilung nge gubin chon e tabinaew rok' e michaen'raed—Fare kii' ni binaw nga thilin fapi Nephites nge fapi Lamanites e ni weliy fan. Nap'an 90–77 M.K.","prevAbbr":"alma","prevNo":21,"nextAbbr":"alma","nextNo":23,"chapterTitle":"Alma 22","verses":[{"vNo":"1 ","txt":"Chiney, e nap'an ni Ammon e be fil ngak' fapi gidii' ku Lamoni iyaen, ma ngad suloed ko fare chep ku Aaron nge pi walagen; ya tomuren ni chuw u lan fare binaw nu Middoni me powi'iy fare Kan ni Thothup iyaen ko fare binaw ku Nephi, nge mada' ko na'un rok' fare pilung ni'ir e gaa' u ga'angin yang e nam ma kemus ni yigo' fare binaw ku Ishmael; ma ire chitamangin Lamoni."},{"vNo":"2 ","txt":"Me yibi buch ni yaen ngak' nga na'un u tafen fare pilung, ni yaed pi walagen, me siro' u p'oewchen fare pilung, me ga'ar ngak': Musap, O pilung, gamaed pi walagen Ammon, ni gamaed e kam chuwegmaed faram u kalbus."},{"vNo":"3 ","txt":"Ere chiney, O pilung, fa'anra dab mu lii'maed, ma gamaed ramang tapigpig rom. Me ga'ar fare pilung ngoraed: Mpuw gaed ngalang, ya gura pii' e yafos romed ngomed, ma dab gu pagmed ni ngam manged tapigpig rog; machane gura athapegmed riy ni ngam machib niged gag; ya ke wagaey lanin'ug ni bachan fini gol nge fini fel' fapi thin rok' walagmed i Ammon; ma gube athapeg ni nggu nang ko mang fan ni de'un ngomed nga wuru' yu Middoni."},{"vNo":"4 ","txt":"Me ga'ar Aaron ngak' fare pilung: Musap, fare Kan ni Thothup ku Somoel e ku bay bang niki pining ni ngki yaen ngay; ke yaen ko fare binaw ku Ishmael, ni nge fil fare thin rok' ngak' fapi gidii' ku Lamoni."},{"vNo":"5 ","txt":"Ma aram me ga'ar fare pilung ngoraed: Mang e biney ni kam weliyed ni mornga'agen fare Kan ni Thothup ku Somoel? Musap gaed, ireray e ren'en ni be balyang an'ug riy."},{"vNo":"6 ","txt":"Ma ku, mang e bin ba'aray ni yoeg Ammon—Fa'an gara kalngaen' ma gara thap, ma fa'anra dab mu kalngaen', ma yira chuwegem ko bin tomur e rran?"},{"vNo":"7 ","txt":"Me pii' Aaron e fulweg rok' me ga'ar ngak': Ba mich u wun'um ni bay e Got? Me ga'ar fare pilung: Gumanang ni fapi Amalekites e yaed mayoeg ni bay e Got, ma kug pii' mat'a wongraed ni ngar toeyed e galasia, ni nge yog nra mo'olung gaed nga ta'abang ngar liyoer gaed ngak'. Ma fa'anra chiney e gimed be yoeg ni bay e Got, me'ere musap gaed ra mich u wun'ug."},{"vNo":"8 ","txt":"Ere chiney e nap'an ni rung'ag Aaron e biney, ma arame ri falfalaen', me ga'ar: Musap, aram fini riyul' ni gab fos, O pilung, ma aram fini riyul' ni bay e Got."},{"vNo":"9 ","txt":"Me ga'ar fare pilung: I Got e ire fa Bin Gaa' e Kan ni fek e pi chitamangdaed nga wuru' fare binaw nu Jerusalem?"},{"vNo":"10 ","txt":"Me ga'ar Aaron ngak': Arragon, i ir fa Bin Gaa' e Kan, ni'ir e sunmiy gubin ban'en ni bay u tharmiy ngu fayleng. Be mich u wun'um e biney?"},{"vNo":"11 ","txt":"Me ga'ar: Arragon, rib mich u wun'ug ni fa Bin Gaa' e Kan e sunmiy urngin ban'en, ma guba'adag ni ngam weliy ngog mornga'agen gubin e pinn'ey, ma ra mich u wun'ug e thin rom."},{"vNo":"12 ","txt":"Me yibi buch u nap'an ni guy Aaron ni fare pilung e ra mich u waen' e thin rok', ma arame yaeni tabab ko ngiyal' ni sum Adam, ni be poey fapi chep nib thothup ngak' fare pilung—u rogon ni sunmiy Got e gidii' ni boed ya'an, me pii' Got e motochiyel ngoraed, ma bachan e denen, ma arame mul e gidii'."},{"vNo":"13 ","txt":"Ere Aaron e weliy fan ngak' fapi chep nib thothup ni tabab ko ngiyal' nni sunmiy Adam, ni be tamilngeg ngak' fan nge rogon e mul ni tay e gidii', nge dodow ni wokon e tinu fayleng, nge fare wo'en e bayul, nni yarmiy aram ko somm'on nni sunmiy e fayleng, u dakean Kristus, ni fan ngak' e pi'in nra michaen'raed nga fithingan."},{"vNo":"14 ","txt":"Ere bachan e mul ni tay e gidii' ma arame daki bung rograed ni nge yog e tawa'ath ngoraed; machane fapi gafgow nge yam' ni tay Kristus e bayuliy e pi denen roraed, u dakean e mich nge kalngaen', nge ku boech; ma arame thang wolbuwan e yam', ni arame dabi gel e loew ko yam', ma gafgow ni yam' e bayi m'ayfan nga fithik' e athap ko rir; ere Aaron e tamilngeg gubin e pinn'ey ngak' fare pilung."},{"vNo":"15 ","txt":"Me yibi buch u tomuren ni Aaron e ke tamilngeg e pinn'ey ngak', me ga'ar fare pilung: Manga nggu rin' me yog ngog e re yafos ney ni manechubog ni kam weliy mornga'agen? Arragon, manga nggu rin' me yog ni ngug mang fak Got, me puw e biney e ya'el nib kireb nge chuw u lan ngorongreg, mug thapeg fare Kan ni Thothup rok', ni nge yog nug sug ko falfalaen', ni nge siy ni chuwegeg ko bin tomur e rran? Musap gaed, i ga'ar: Gura pag gubin e pin'en ni bay rog, arragon, gura pag e lung rog, ni nge yog ni yog ngog e biney e falfalaen'."},{"vNo":"16 ","txt":"Machane Aaron e ga'ar ngak': Fa'anra gabe athapeg e renn'ey, ma fa'an gara yip' oewchem nga but' u p'oewchen Got, arragon, fa'an gara kalngaen' ko gubin e denen rom, mag yip' oewchem nga but' u p'oewchen Got, mag pining fithingan u fithik' e mich, nibe mich u wun'um ni rayog ngom, ma arame rayog ngom e re athap ni gaba'adag."},{"vNo":"17 ","txt":"Me yibi buch u nap'an ni yoeg Aaron e pi thin ney, ma fare pilung e yip' oewchen nga but' u p'oewchen Somoel, ni ke ragbug; arragon, nge mada' ko ngiyal' ni ke paraw nga but', me non nib gaa' laman, ni be ga'ar:"},{"vNo":"18 ","txt":"O Got, Aaron e ke yoeg ngog ni bay e Got; ma fa'anra bay e Got, ma fa'anra gur Got, muguy rogon nggu nangem, ma gura pag gubin e pi denen rog ni bachan e nggu nangem, ma gomanga yog ni ngug chuw u pa' e yam', mug thap ko bin tomur e rran. Ere chiney e nap'an ni fare pilung e ke yoeg e pi thin ney, me mirgey ni gowa ke yim'."},{"vNo":"19 ","txt":"Me yibi buch ni fapi tapigpig rok' e ra miil gaed ngak ranoed roeged nga fa'en ni le'engin e pilung gubin e pin'en ni ke buch ko fare pilung. Me yib ngak' fare pilung; ma nap'an ni guy nib thig u but' ni gowa ke yim', nge ku Aaron nge pi walagen ni yaed ba sak'iy ni gowa yaed tapgin ni ke aw nga but', me damomuw ngoraed, me yoeg ko pi tapigpig rok' ara fapi tapigpig ko fare pilung, ni ngar fekedraed ngar lii'edraed ngar m'aed."},{"vNo":"20 ","txt":"Machane fapi tapigpig e kar guyed ko mang e rin' me aw fare pilung nga but', ere dar m'agaen'raed ngay ni ngar math gaed ngak' Aaron nge walagen; ere ur wenig gaed ngak' fa'en le'engin e pilung ni yaed be ga'ar: Mang fan ni gabe yoeg ni nggu lii'ed e pi pumo'on ney, nra ta'bagyaed ma bagael ngodaed ni gaed gubin? Ere thingar da aw gaed nga but' u p'oewchraed."},{"vNo":"21 ","txt":"Ere chiney ni guy fa'en le'engin e pilung fapi tapigpig ni kar rus gaed ma ki rus ni rib gel, ma riki yib boech e mo'oniyan' nga dakean. Ere yoeg ko fapi tapigpig rok' ni nga ranoed ngar pininged e gidii', ni ngar lii'ed Aaron nge pi walagen."},{"vNo":"22 ","txt":"Ere nap'an ni guy Aaron e n'en ni be nomeg fa'en le'engin e pilung, ma kumnang fini 'el'el gum'ircha'en fapi gidii', me magar ngay ni nge mukun bu'ulung i gidii' nga ta'abang, ya ra almarin e togopluw nge wagagaey nga fithik'raed; ere k'iyeg pa' nge bigbigiy fare pilung nge suwon ngalang, me ga'ar ngak': Mu sak'iy. Me sak'iy, me sul gelingin ngak'."},{"vNo":"23 ","txt":"Ere chiney e renn'ey e nrin' u p'oewchen fa'en le'engin e pilung nge boech fapi tapigpig nib yo'or. Ma nap'an ni kar guyed me gin oewchraed ngay, ma aram mar rus gaed. Ma fare pilung e sak'iy nga m'on, me tabab i weliy fare thin ngoraed. Ere me weliy ni aram rogon nge yaeni mus nga chon e tabinaew rok' ni yaed gubin ma ke michaen'raed ngak' Somoel."},{"vNo":"24 ","txt":"Ere chiney e immoy ba ulung i gidii' nra mo'olung gaed nga ta'abang ni bachan e motochiyel rok' fa'en le'engin e pilung, ma arame tabab e nonnon nib almarin nga fithik'raed ni bachan e Aaron nge pi walagen."},{"vNo":"25 ","txt":"Machane fare pilung e sak'iy nga m'on u fithik'raed nge welthin ngoraed. Me wurengaen'raed ngak' Aaron nge pi'in ni yaed bay rok'."},{"vNo":"26 ","txt":"Me yibi buch u nap'an ni guy fare pilung fapi gidii' ni ke wurengaen'raed, me guy rogon Aaron nge pi walagen ni ngar sak'iy gaed nga m'on u lulukungun e ulung roraed, ni ngar machib niged fare thin ngoraed."},{"vNo":"27 ","txt":"Me yibi buch ni fare pilung e pii' ba bbugi thin nge yaen u dakean ga'angin yang fare binaw, u fithik' gubin e gidii' rok' ni yaed bay u lan gubin e binaw rok', ni yaed bay ko pi binaw nib liyeg e ginn'em, ni bay nga mathil iyaen nge mada' ko day, u ba'an ngek ngu ba'an ngael, mab kii' ko fare binaw nu Zarahemla nibe kii'eg bangi wuru' e binaw nib achig radan, ni yib ko day ni ngek nge yaen ko day ni ngael, me yaen nge liyeg e pi mathil nu dapp'eday, nge pi mathil nu wuru' e binaw ni bay nga ba'an lelu'och u charen e binaw nu Zarahemla, me yaen u dakean e pi mathil nu Manti, u bugul fare lul' ni Sidon, nib yaen u ngek nib sor ko ngael—ere aray rogon ni fapi Lamanites nge fapi Nephites ni yaed ba kii' u but'."},{"vNo":"28 ","txt":"Chiney, e baga' ni tin ba'aray nib gameed ko fapi Lamanites e yaed ma paer u lan wuru' e binaw, ma yaed ma paer u lan e tent; ma kar garar gaed u wuru' e binaw u ba'an ngael, u lan e binaw ku Nephi; arragon, nge ku aram rogon ko ba'an ngael ko fare binaw nu Zarahemla, u mathil u charen e day, ngu ba'an ngael u lan fare binaw ku Nephi, ko gin ni somm'on ni tafnay e pi chitamangraed, nge aram rogon iyaen u mathil u dapp'el'ay."},{"vNo":"29 ","txt":"Ma kub yo'or e Lamanites ni bay nga ba'an ngek u charen e day, ko gin ni ke pii'raed fapi Nephites ngay. Ere aray rogon ni fapi Nephites e ba chugur ni nge liyegraed fapi Lamanites; machane fapi Nephites e kar suweyed ga'angin yang nga lelu'och ko binaw ni bay nga mathil u wuru' e binaw, u bugul fare lul' ni Sidon, ni tabab ko ngek nge yaen ko ngael, nge liyeg e ba'an wuru' e binaw; ko lelu'och, nge yibi mada' ko fare binaw ni karoeged ni Galwog."},{"vNo":"30 ","txt":"Ma bay nga dakean e mathil ko fare binaw ni fithingan e Kanpag, ni bachan e bakan nga lelu'och ni yib nga lan fare binaw ni immoy e gidii' riy ma kan lii'raed, ni ireram e pi'in bay yilraed ni kad weliyed mornga'agen, ni'ir faram e pir'eg fapi gidii' nu Zarahemla, ni ireram e gin somm'on nnib ngay."},{"vNo":"31 ","txt":"Marbaed u rom nga lan wuru' e binaw ko yimuch. Ere aray rogon e binaw ni bay nga lelu'och ni fithingan e Kanpag, ma binaw ni bay nga yimuch e kanoeg ni Galwog, ni'ir wuru' e binaw nib sug ko gubin e gamanman ni malboch ni gubin mit, ni bang riy e yib ko fare binaw nib kan nga lelu'och ni fan ko ggan."},{"vNo":"32 ","txt":"Ere chiney, e kemus ni reb nge baley e rran nap'an e milekag ni ma tay e Nephite riy, u dakean e mathil nu Galwog nge fare binaw ni fithingan e Kanpag, ni yib ko ngek nge yaen ko day ko ngael; ere aray rogon fare binaw ku Nephi nge fare binaw nu Zarahemla nib chugur ni nge liyeg e day, ma bay bangi binaw nib achichig u thilin e binaw ni bay nga lelu'och nge binaw ni bay nga yimuch."},{"vNo":"33 ","txt":"Me yibi buch ni fapi Nephites e ra tafnayed fare binaw ni Galwog, ni tabab ko ngek nge yaeni mada' ko day u ba'an ngael, ere aray rogon ni fapi Nephites u fithik' e gonop roraed, ni yaed e matanag roraed nge salthaw roraed, e kar thabeyed fapi Lamanites ni bay ko yimuch, ni nga dab kur feked e binaw ni bay ko lelu'och, ni nga dabiyog ni ngar suweyed e binaw ni bay nga lan e lelu'och."},{"vNo":"34 ","txt":"Ere fapi Lamanites e dab kiyog nra feked bayang ma kemus ni lan fare binaw ku Nephi, nge wuru' e binaw nib liyeg. Chiney e ireray rogon ni gonopiy fapi Nephites—ni bachan fapi Lamanites e bogi to'ogor ngoraed, ma dabra paged ni ngan gafgow nagraed u gubin yang, ma ngki yog ni bay bang ni rayog ni ngar miil gaed ngay, nrogon ni yaed ba'adag."},{"vNo":"35 ","txt":"Ere chiney ni gag, u tomuren ni kug mu i weliy e pinn'ey, mug sul bayay ko fare chep ku Ammon nge Aaron, Omner nge Himni, nge pi walagraed."}]}