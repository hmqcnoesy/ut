{"heading":"Taliw e ba puf matwoy ngay nni wereg e thin riy—Fapi Lamanites u lan medilip yang i binaw nge nochi binaw e ra mich gaed—Yaed ma yoeg ni yaed e Anti-Nephi-Lehies ma yaed e dar buch wa'athraed—Fapi Amalekites nge fapi Amulonites e ra feked yathin e tin riyul'. Nap'an 90–77 M.K.","prevAbbr":"alma","prevNo":22,"nextAbbr":"alma","nextNo":24,"chapterTitle":"Alma 23","verses":[{"vNo":"1 ","txt":"Musap gaed, chiney e yibi buch ni fare pilung ko fapi Lamanites e pii' bbugi thin nge yaen nga fithik' gubin e gidii' rok', ni dab rilii'ed Ammon, fa Aaron, fa Omner, fa Himni, ara rebi walagraed ni bay ranoed iyaen ni yaed be machib nag fare thin ku Got, ni demutrug e gin ni yaed bay riy, u lan taferaed."},{"vNo":"2 ","txt":"Arragon, i pii' ba mornga'ag nga fithik'raed, ni thingar dabra koeledraed ngar m'aged raed, fa nin' raed nga kalbus; ara rathuw gaed nga dakeanraed, fa ngan lii'raed, ara ni chuwegraed u tagil' e mo'olung roraed, ara ni gafgow nagraed, ara ngar paged e malang ngoraed, ya ngar pii'ed mat'awngiraed ni ngar baed ko na'un roraed, nge kupi temple roraed, nge galasia roraed."},{"vNo":"3 ","txt":"Ma aray rogon ni nge yog ni nga ranoed iyaen ngar machib niged fare thin u rogon ni yaed be athapeg, ya fare pilung e ke michaen' ngak' Somoel, nge gubin chon e tabinaew rok'; ere ke pii' e mornga'ag rok' nga dakean ga'angin yang e binaw ko gidii' rok', ni fan e fare thin ku Got e nge yaeni aw ni dariy ban'en ni nge magawon nag, ni nge yog ni garar iyaen u ga'angin yang e nam, ni nge yog ni michaen' e gidii' rok' u mornga'agen e pi yalen nib kireb ko pi chitamangraed, ni nge yog ni mich u wun'raed ni yaed gubin ma walag, ma thingar dabra feked e pogofan, far moro'ro' gaed, ara rapired e pi'in ni gathi mabgol roraed, ara rrin'ed ni demutrug ko mang ngongol ni kireb."},{"vNo":"4 ","txt":"Ere chiney e yibi buch u nap'an ni fare pilung e pii' e biney e mornga'ag, ma Aaron nge pi walagen e ranoed iyaen u rebe binaw ngo reb, ma ranoed u rebe tafen e meybil ngo reb, ni yaed be sunmiy e galasia, ma yaed be bangbeng nag e priest nge sensey u ga'angin yang e binaw u fithik' fapi Lamanites, ni ngar machib gaed mar filed fare thin ku Got ko gidii' u fithik'raed; ma aram rogon ni tabab e muruwel roraed nib fel' rogon."},{"vNo":"5 ","txt":"Ma yu biyu' e pi'in ni tamilang laniyaen'raed u mornga'agen Somoel, arragon, yu biyu' e pi'in ni michaen'raed ko pi yalen rok' fapi Nephites; ere ni fil ngoraed fapi chep nge prophecy ni ke af iyib ke mada' ko ngiyal' ney."},{"vNo":"6 ","txt":"Ma woed nib fos Somoel, e aram fini yo'or e pi'in ni michaen'raed, ara aram rogon fini yo'or e pi'in ni ke tamilang laniyaen'raed ko tin riyul', u dakean e machib ku Ammon nge pi walagen, u rogon e nangaen' ko yi'iy nge prophecy, nge fare gelingin Got e gagyeg nag e ma'ang'ang u dakeanraed—arragon, gube yoeg ngomed, ni woed nib fos Somoel, e aram rogon fini riyul' ni michaen' fapi Lamanites ko machib roraed, me michaen'raed ngak' Somoel, mar pired riy ni dar mul gaed."},{"vNo":"7 ","txt":"Ya ra manged bogi gidii' ni rib mat'aw; mar tayed nga but' e pi talin e togopluw roraed, ni arame dakur togopluw gaed ngak' Got, ara ngak' reb i walagraed."},{"vNo":"8 ","txt":"Chiney, e ireray e pi'in ni michaen'raed ngak' Somoel:"},{"vNo":"9 ","txt":"Fapi gidii' ko fapi Lamanites ni ur moyed u lan fare binaw ku Ishmael;"},{"vNo":"10 ","txt":"Nge ku fapi gidii' ko fapi Lamanites ni ur moyed u lan fare binaw nu Middoni;"},{"vNo":"11 ","txt":"Nge ku fapi gidii' ko fapi Lamanites ni ur moyed u lan fare binaw ku Nephi;"},{"vNo":"12 ","txt":"Nge ku fapi gidii' ko fapi Lamanites ni ur moyed u lan fare binaw nu Shilom, nge pi'in ni ur moyed u lan fare binaw nu Shemlon, ngu lan fachi binaw ku Lemuel, ngu lan fachi binaw nu Shimnilom."},{"vNo":"13 ","txt":"Ere ireray fithingan e pi binaw ko fapi Lamanites ni michaen'raed ngak' Somoel; ma ireray e picha' nra tayed nga but' e pi tatlin e mael roraed, arragon, gubin i tatlin e mael roraed; ma yaed gubin ni yaed bogi Lamanites."},{"vNo":"14 ","txt":"Ma fapi Amalekites e de michaen'raed, ma kemus ni ta'bagyaed; ma dariy bee' ko fapi Amulonites; ya ra 'el'el niged gum'ircha'raed, nge ku gum'ircha'en fapi Lamanites ni yaed be paer ko gin ni yaed ma paer riy, arragon, nge gubin e pi binaw roraed nge gubin e nochi binaw roraed."},{"vNo":"15 ","txt":"Ere, kad mu' gaed i yoeg fithingan gubin e pi binaw ko fapi Lamanites ni ireram e pi'in ni kar kalgaed ngaen'raed ma ke tamilang laniyaen'raed ko tin riyul', ma ke michaen'raed."},{"vNo":"16 ","txt":"Ere yibi buch ni fare pilung nge pi'in ni ke michaen'raed e ra athapeged ni nge yog rebo fithingan ngoraed, ni'ir e nge yog ni kii'egraed rok' pi walagraed; ere fare pilung e magow puruy' ngak' Aaron nge boech e priest roraed, u mornga'agen e re fithingan ni'ir e ngar feked nga dakeanraed, ni nge yog ni kii'eg raed."},{"vNo":"17 ","txt":"Me yibi buch ni arame ra tunguyed fithingraed ni Anti-Nephi-Lehies; ma un piningraed ko biney e fithingan ma da kun piningraed ni Lamanites."},{"vNo":"18 ","txt":"Mar manged bogi gidii' ni tamuruwel; arragon, mab fel' wokraed ngak' fapi Nephites; ere, ra binged ba tha' u thilraed, ma daki lekraed e gechig rok' Got."}]}