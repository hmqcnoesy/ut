{"heading":"Yargael ko Lamanite e garar—Wa'amngin fapi priest ku Noah e ra m'aed ni boed ni prophesy nag Abinadi—Bo'or e Lamanites ni michaen'raed mar peth gaed ko fapi gidii' nu Anti-Nephi-Lehi—michaen'raed ngak' Kristus mar fol gaed ko fare motochiyel ku Moses. Nap'an 90–77 M.K.","prevAbbr":"alma","prevNo":24,"nextAbbr":"alma","nextNo":26,"chapterTitle":"Alma 25","verses":[{"vNo":"1 ","txt":"Ere musap gaed, chiney e yibi buch ni pi Lamanites nem e rigel e damomuw ngoraed ni bachan e kar lii'ed pi walagraed; ere ra th'aebed i micheg e falbiy ngak' fapi Nephites; ma dakur lemniged ni ngar lii'ed fapi gidii' nu Anti-Nephi-Lehi e ngiyal' nem."},{"vNo":"2 ","txt":"Ma arame rafeked e pi salthaw roraed ma ranoed nga lan e mathil ko fare binaw nu Zarahemla, mar oggaed ngak' fapi gidii' ni bay u lan fare binaw nu Ammonihah ngar lii'ed yaed."},{"vNo":"3 ","txt":"Ma tomuren e binem, me yo'or e mael nra tayed fapi Nephites, min tuluf raed ma yibe lii'raed."},{"vNo":"4 ","txt":"Ma fithik' fapi Lamanites ni kan lii'raed e ba chugur ni gubin fapi bitir ku Amulon nge pi walagen e bay riy, ni yaed fapi priest ku Noah, ni kar m'aed nga pa' fapi Nephites;"},{"vNo":"5 ","txt":"Ma tin ni magaey e ra miil gaed nga lan wuru' e binaw, u tomuren ni kar matgael gaed i gagyeg nag e gelingin nge mat'awon nga dakean fapi Lamanites, me buch riy ni yo'or fapi Lamanites ni thingar ra m'aed ko nifiy ni bachan e mich roraed—"},{"vNo":"6 ","txt":"Ya bo'or i yaed, u tomuren ni ke kirbaen' raed ni bachan e pi'in ni kar m'aed nge gafgow nib yo'or ni ke aw ngoraed, me yib ngaen'raed fapi thin ni machib nag Aaron nge walagen ngoraed u lan taferaed; ma arame daki michaen'raed ko fapi yalen ko pi chitamangraed, me michaen'raed ngak' Somoel, ni'ir e pii' e gelingin ngak' fapi Nephites; ere arame bo'or i yaed ni michaen'raed u lan wuru' e binaw."},{"vNo":"7 ","txt":"Me yibi buch ni pi'in ga'lungun ni yaed e pi'in ni kar magaey gaed ko fapi gidii' ku Amulon e ruguyed rogon ni ngan lii'raed ngar m'aed, arragon, gubin e pi'in nibe michaen'raed ko pinn'ey."},{"vNo":"8 ","txt":"Ere biney e yam' nge gafgow ni bachan e mich e k'aring e damomuw ngak' bo'or i walagraed; me tabab e male'eg thin u lan wuru' e binaw; ere fapi Lamanites e ra tabab gaed i gay fapi bitir ku Amulon nge pi walagen mar tabab gaed i lii'raed; mar miil gaed nga lan wuru' e binaw ko ngek."},{"vNo":"9 ","txt":"Ere musap gaed, be gayraed fapi Lamanites ko biney e rran. Ere aray rogon fapi thin ku Abinadi ni ke yibi buch, ni fa'ani yoeg ni mornga'agen fapi bitir ko fapi priest nra guyed rogon ni nge yim' ko nifiy."},{"vNo":"10 ","txt":"Ya ga'ar ngoraed: N'en ni gimed rarin' ngog e ireram e pin'en ni bay yib."},{"vNo":"11 ","txt":"Ere chiney e Abinadi e ire somm'on ni gafgow ni yam' ko nifiy ni bachan e mich rok' ngak' Got; ere ireray e n'en ni yip' fan, ni bayo'or e pi'in ni yaedra gafgow ni yam' ko nifiy, ni boed rogon ni gafgow riy."},{"vNo":"12 ","txt":"Me yoeg ngak' fapi priest ku Noah ni fakraed e yaedra mang tapgin ni nge yo'or e gidii' ni ngan lii'raed ngar m'aed, ni boed rogon ni kan rin' ngak', ma bay ur garar gaed min lii'raed, ni boed ba saaf ni demoy e cha' ni ma gafaliy ni ke paer ni gamanman ni malboch e be tuluf nge lii'; ere chiney e musap gaed, pi thin ney e ke mich nib riyul', ya i tuluf raed fapi Lamanites, ma un gayraed, ma kun lii'raed."},{"vNo":"13 ","txt":"Me yibi buch u nap'an ni guy fapi Lamanites ni dabiyog roraed ni ngar gel gaed ngak' fapi Nephites mar suloed bayay ko binaw roraed; ma bayo'or i yaed e ke yibi paer nga lan fare binaw ku Ishmael nge fare binaw ku Nephi, mar puthuyed yaed ko fapi gidii' ku Got, ni yaed fapi gidii' nu Anti-Nephi-Lehi."},{"vNo":"14 ","txt":"Ere kur k'eyaged boech talin e mael roraed, ni boed rogon ni ke rin' pi walagraed, ma arame mar manged boech e gidii' nib mat'aw; ere u ranoed u wo'en Somoel, ma ur fol gaed ko pi motochiyel rok' nge pi yalen rok'."},{"vNo":"15 ","txt":"Arragon, rafol gaed ko fare motochiyel ku Moses; ya rib t'uf ni thingar ur fol gaed ko fare motochiyel ku Moses e ngiyal' inn'em, ya gathi gubin make mugu'ul. Machane yug aram rogon fare motochiyel ku Moses, ma yaed be sap nga m'on ko fare wub rok' Kristus, ya yaed be lemnag ni fare motochiyel ku Moses e pow ko wub nra tay, ma bachan e ba mich u wun'raed ni thingar tayed e pi gam'ing nem nib m'ug nge mada' ko ngiyal' ni ke yibi m'ug ngoraed."},{"vNo":"16 ","txt":"Chiney e darur lemniged ni wo'en e thap e yib ko fare motochiyel ku Moses; machane fare motochiyel ku Moses e be pigpig ni nge gelnag e mich roraed ngak' Kristus; ere aray rogon ni kar koeled ba athap u dakean e mich, ni be powi'iyey iyaen ko wo'en e thap, ni yaed be taga' ko fare nangaen' ko prophecy, ni'ir e be weliy mornga'agen e pin'en ni bay yib."},{"vNo":"17 ","txt":"Ere chiney e musap gaed, Ammon nge Aaron, nge Omner, nge Himni, nge pi walagraed e ra falfalaen' gaed ni rib gel, ni bachan e mon'og ni ke tay e muruwel roraed u fithik' fapi Lamanites, ni ke pii' Somoel ngoraed u nap'an ni kar guyed ni ke pii' e fulweg ko pi meybil roraed, ma kur micheged e thin rok' ngoraed ni gubin."}]}