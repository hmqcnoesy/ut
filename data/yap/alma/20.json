{"heading":"Fare Somoel e l'oeg Ammon ni nge yaen nga Middoni ni nge pag pi walagen u kalbus—Ammon nge Lamoni e ra mada' nigew e chitamangin Lamoni, ni'ir e pilung u ga'angin yang e nam—Ammon e tawasar ngak' fare pilung ni pilibthir ni nge pag pi walagen u kalbus. Nap'an 90 M.K.","prevAbbr":"alma","prevNo":19,"nextAbbr":"alma","nextNo":21,"chapterTitle":"Alma 20","verses":[{"vNo":"1 ","txt":"Me yibi buch u nap'an ni kar yarmiyed ba galasia u lan e re binaw nem, ma fare pilung i Lamoni e adag ni nge un Ammon ngak' iyaen ko fare binaw ku Nephi, ni nge yog ni mada' nag e chitamangin."},{"vNo":"2 ","txt":"Ere yib lungun Somoel ngak' Ammon, ni be ga'ar: Gur e dab mman ko fare binaw ku Nephi, ya musap, fare pilung riy e ra guy rogon ni nge fek e yafos rom; machane ngam man ko fare binaw nu Middoni; ya musap, walagem i Aaron, nge Muloki nge Ammah e yaed bay u kalbus."},{"vNo":"3 ","txt":"Ere chiney e yibi buch u nap'an ni Ammon e ke rung'ag e biney, me ga'ar ngak' Lamoni: Musap, walageg nge pi gidii'eg e yaed bay u kalbus u Middoni, ere ngguwon gupagraed u kalbus."},{"vNo":"4 ","txt":"Chiney e Lamoni e ga'ar ngak' Ammon: Gumanang, nu gelingin fare Somoel me gur e rayog ni ngam rin' gubin ban'en. Machane musap, nggu un ngom nga darow ko fare binaw nu Middoni; ya fare pilung ko fare binaw nu Middoni, ni fithingan e Antiomno, e ba tafafil rog; ere nggu 'un ko fare binaw nu Middoni, ni gomanga yog ni ngug pingegaen' fare pilung ko fare binaw, me chuweg pi walagem u kalbus. Ere chiney e ga'ar Lamoni ngak': Minii' e ke yoeg ngom ni bay pi walagem u kalbus?"},{"vNo":"5 ","txt":"Me ga'ar Ammon ngak': Dariy bee' ni ke yoeg ngog, ya kemus ni Got; ni ga'ar ngog—Mman ngam pag pi walagem u kalbus, ya yaed bay u kalbus u lan fare binaw nu Middoni."},{"vNo":"6 ","txt":"Ere chiney e nap'an ni rung'ag Lamoni e biney me yoeg ko fapi tapigpig rok' ni ngar fal'eged rogon e os rok' nge pi karro ko os rok'."},{"vNo":"7 ","txt":"Me ga'ar ngak' Ammon: Moy, nggu un ngom nga darow ko fare binaw nu Middoni, mug wenig ngak' fare pilung ni nge wurengaen' nge pag pi walagem u kalbus."},{"vNo":"8 ","txt":"Me yibi buch u nap'an ni be milekag Ammon nge Lamoni iyaen e ngaram, mar mada' nigew e chitamangin Lamoni, ni'ir e pilung u ga'angin yang fare nam."},{"vNo":"9 ","txt":"Ere musap gaed, facha' ni chitamangin Lamoni e ga'ar ngak': Mangfan ni damub ko fare mur ko fare rran u nap'an ni kug tay e madnom ni fan ngak' e pi pagael ni fakag, nge pi gidii' rog?"},{"vNo":"10 ","txt":"Ma ki ga'ar: Uw e ngam marow e biney e Nephite ngay, ni'ir reb e pi bitir ni fak e sasalap l'ugun?"},{"vNo":"11 ","txt":"Me yibi buch ni Lamoni e tamilngeg i weliy ngak' ko uw e be sor ngay, ya be rus ni nge k'aring e puwaen' ngak'."},{"vNo":"12 ","txt":"Ma ki weliy gubin i fan niki i sasaga'al ni nge chuw ko gil'elungun rok', ma de yaen ngak' e chitamangin ko fare mur ni ke pii'."},{"vNo":"13 ","txt":"Ere chiney e nap'an ni Lamoni e ke yoeg ngak' gubin e pinn'ey, ere, me fa'tal laniyaen', ngak' e chitamangin ni ke damomuw ngak', me ga'ar: Lamoni, gur e ngam man mu pag e pi Nephites ney, ni yaed fak bee' nib sasalap l'ugun. Musap, ire moro'ro' ngak' e pi chitamangdaed; ere chiney e pi bitir rok' e karbaed nga fithik' daed ni nge yog, u dakean e sasaliyeb roraed nge baen roraed, ni ngar sabaenbaen niged gadaed, ni nge yog nra iringed e chugum rodaed."},{"vNo":"14 ","txt":"Chiney e fare chitamangin i Lamoni e chiyliy ngak' ni nge lii' Ammon nge yim' ko sayden. Ma ki chiyliy ngak' ni nga dabi yaen ko fare binaw nu Middoni, ma nge un ngak' ngar suloew ko fare binaw ku Ishmael."},{"vNo":"15 ","txt":"Machane Lamoni e ga'ar ngak': Dab gulii Ammon, ara gusul ko fare binaw ku Ishmael, ma ngguwon ko fare binaw nu Middoni ni nggu pag pi walagen Ammon, ya gumnang ni yaed bogi pumo'on nib mat'aw nge profet nib thothup ko fare Got nib riyul'."},{"vNo":"16 ","txt":"Ere chiney e nap'an ni rung'ag e chitamangin e pi thin ney, me damomuw ngak', me girngiy e sayden rok' ni nge toey nge aw but'."},{"vNo":"17 ","txt":"Machane Ammon e sak'iy nga m'on me ga'ar ngak': Musap, gur e dab mu lii' fakam; machane, kab fel' ni'ir e nge yim' ko bin gur e nga mum', ya musap, ire kalngaen' ko pi denen rok'; ma fa'anra gur e nga mum' ko ngiyal' ney, nga fithik' e damomuw rom, ma dabiyog ni gara thap."},{"vNo":"18 ","txt":"Ma ku bayay, rib t'uf ni gur e ngam tal; ya fa'anra ngam lii' fakam, ni'ir e bee' nib fel' e rok', ma racha'en e ra yoer u fithik' e but' ngak' fare Somoel ni Got rok', nge sul wengan ngom; ma sana ra thaey e yafos u pa'am."},{"vNo":"19 ","txt":"Ere chiney e nap'an ni yoeg Ammon e pi thin ney ngak', me fulweg ngak' ni ga'ar: Gumanang ni fa'anra nggu lii' fakag, ma nggu pu'oeg racha'en bee' nib fel' e rok'; ya gur e gabe guy rogon ni ngam lii' ngem'."},{"vNo":"20 ","txt":"Me k'iyeg pa' ni nge lii' Ammon. Machane Ammon e piloew' rok', me th'aeb pa' ni nge dab kiyog ni nge cham ngay."},{"vNo":"21 ","txt":"Ere chiney e nap'an ni guy fare pilung ni Ammon e rayog ni nge lii', me wenig ku Ammon ni nga dabi lii' ngem'."},{"vNo":"22 ","txt":"Machane Ammon e pug e sayden rok' ngalang, me ga'ar ngak': Musap, gura lii'em nga mum' machane fa'an gara pag pi walageg u kalbus ma dab gurin'."},{"vNo":"23 ","txt":"Ere fare pilung, ni ke rusnag e yafos rok', e ga'ar: Fa'an gara pageg ni dab mu lii'eg ma gura pii' ngom ni demutrug ko manga gara ning, ni mus iyaen nge mada' nga barba' fare lung ni gube gagyeg nag."},{"vNo":"24 ","txt":"Ere chiney e nap'an ni guy Ammon ni ke m'ing fare pilung ngak' ni rogon ni ba'adag, me ga'ar ngak': Fa'an gara guy rogon ni ngan pag pi walageg u kalbus, nge Lamoni ni ngki paer ko lung rok', ma nga dabi buch an'um ngak', mag pag ngak' nge rin' ni rogon ni ba'adag ni demutrug ko mang e be lemnag, ma fin gura pagem ni dab gulii'em; ara dangay ma nggu lii'em ngam aw nga but'."},{"vNo":"25 ","txt":"Ere nap'an ni Ammon e ke yoeg e pi thin ney, ma fare pilung e ri falfalaen' ni bachan e pogofan rok'."},{"vNo":"26 ","txt":"Ma nap'an ni guy Ammon ni dakir lemnag ni nge lii', nge nap'an ni guy gelingin e adag rok' ngak' fak i Lamoni, me fa'tal laniyaen' ngay, me ga'ar: Bachan e karimus ni ireray e n'en ni gabe athapeg, ni nggu pag pi walagem, ma nggu pag fakag ni ngki paer ko lung rok', ere musap, bay gurin' ni boed ni kamoeg ni fakag e nge paer ko lung rok' e chiney nge gubinfen; ma dab kug gagyeg nag—"},{"vNo":"27 ","txt":"Ma bay gurin' ni boed ni kamoeg ni ngan pag pi walagem u kalbus, ma gur nge pi walagem e rayog ni ngam baed ngog, nga langgin gil'ilingug; ya rug ba'adag ni ngug guyem. Ya fare pilung e kari fa'tal laniyaen' ko fapi thin ni ke weliy, nge fapi thin ni ke weliy facha' ni fak i Lamoni, ere ri ba'adag ni nga kur weliyew boech ngak' nge nang."},{"vNo":"28 ","txt":"Me yibi buch ni Ammon nge Lamoni ra ululiyew e milekag rorow i yaen ko fare binaw nu Middoni. Ere Lamoni e m'agaen' fare pilung ko fare binaw ngak'; ere fapi pagael ni walagen Ammon e ni chuwegraed u kalbus."},{"vNo":"29 ","txt":"Ma nap'an ni mada' nagraed Ammon ma ri kirbaen' nib gel, ya musap gaed, dariy e mad u dakeanraed, nge doewngiraed ni ke pal e biyech riy ni bachan e ku'un m'ag raed ko gaf nib el. Ma kur gafgow gaed ni bilig, nge balel, nge gubin mite gafgow; machane ri i gum'aen' raed u fithik' gubin e pi gafgow ni ur tayed."},{"vNo":"30 ","txt":"Ere, aram rogon ni buch, machane ba wol roraed ni ngar mul gaed nga lani pa' e pi gidii' ni rib 'el'el gum'ircha'raed mab 'el'el laniyaen'raed; ere dabra motoyil gaed ko thin roraed, mar chuweged raed, min lii'raed, min tuluf raed u rebo na'un ngo reb, ngu bayang ngo bayang, ni aram rogon ni yaen nge mada' ko ngiyal' ni kar taw gaed nga lan e fare binaw nu Middoni; ma ireram e gin nni koelraed riy ma nin'raed nga kalbus, min m'ag raed ko gaf ni rib el, min tayraed u kalbus ni bukun e rran, me yibi pagraed Lamoni nge Ammon."}]}