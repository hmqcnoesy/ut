{"heading":"Pahoran e yoeg ku Moroni mornga'agen e wagaey nge togopluw ntay ko fare am—Fapi king-men e ra koeled fare binaw nu Zarahemla mar ta'ab puruy' gaed fapi Lamanites—Pahoran e ning e ayuw ko salthaw ni ngar sap gaed ko pin'en nib kireb. Nap'an 62 M.K.","prevAbbr":"alma","prevNo":60,"nextAbbr":"alma","nextNo":62,"chapterTitle":"Alma 61","verses":[{"vNo":"1 ","txt":"Musap gaed, chiney e yibi buch ni den'uw nap'an nga tomuren ni ke pii' Moroni e babyor rok' ngak' facha' ni gaa' ko am, me taw bangi babyor ngak' rok' Pahoran, facha' ni gaa' ko am. Ere ba'aray e pi thin ni thap ngak':"},{"vNo":"2 ","txt":"Gag, Pahoran, ni gag fare gaa' ko am ko re nam ney, e kug pii' e pi thin ney nge yaen ngak' Moroni, fare pilung ko kapten ko salthaw. Musap, gube yoeg ngom, o Moroni, ni dagur falfalaen' ko pi gafgow ni gimed be tay, arragon, ribe kireb lanin'ug ngay."},{"vNo":"3 ","txt":"Machane musap, bay boech e gidii' ni yaed ba falfalaen' ko pi gafgow ni gimed be tay, arragon, nra puw gaed ngalang ngar togopluw gaed ngog, ma ku aram rogon ngak' e gidii' rog ni yaed fapi Freemen, arragon, ma pi'in nra puw gaed ngalang ngar togopluw gaed e ri yaed bayo'or."},{"vNo":"4 ","txt":"Ma ireray e pi'in ni kar gayed rogon ni ngar feked fare tagil' e pufthin nge chuw rog ma yaed e pi'in tabolngin e biney e dodow ko denen ni tinoewey; ya kar muruwel gaed ko sabaenbaen ma kar wawliyed nga orel gum'ircha'en e gidii' nib yo'or, ni'ir e ramang tapgin e gafgow nge kirbaen' nib ubchiya' nga fithik' daed; ma kar tileged e pi ggan romaed, ma kar k'aringed e murus ngak' fapi Freemen romaed ma arame daworiyog ni ngar baed ngomed."},{"vNo":"5 ","txt":"Ere musap, kar tulufed gag kug chuw roraed, ere kug miil nggu waen ko fare binaw ku Gideon, me un ngog chi urngin e gidii' ni yog nug fek."},{"vNo":"6 ","txt":"Ere musap, kug pii' ba babyor ni nge nang e yo'or ke yaen u ga'angin yang e giney e nam; ere musap, yaed be mukun ni woed e saaf ngomaed ni gubin e rran, ni ngar feked tatalin e cham roraed, ni ngar yororiyed e nam roraed nge yalen e paer roraed nib puf rogon, ma nggu sulweged puluwon e kireb ni kan rin' ngomaed."},{"vNo":"7 ","txt":"Ere karbaed ngomaed, ni arame pi'in nra puw gaed ngalang ngar baed ngomaed ni falbiy, arragon, ma arame rrus gaed ngomaed ma daki thog u wun'raed ni ngar baed ngomaed ko mael."},{"vNo":"8 ","txt":"Kar koeled fare nam, ara fare binaw, nu Zarahemla; kar dugiliyed bee' ni nge mang pilung roraed, make yol ngak' fare pilung ko Lamanites, ni ke puthuy e puruy' ngak'; ni kar ta'ab puruy' gow ni'ir e nge paer ni nge gagyeg ko fare binaw nu Zarahemla, nib gagyeg nibe lemnag nra bing wo'en fapi Lamanites ni ngar lii'ed e gin kubay ko fare nam, min tay ni'ir e pilung ko pi gidii' ney u nap'an nra gel fapi Lamanites ngoraed."},{"vNo":"9 ","txt":"Ere chiney, u lan farengi babyor rom e kam gathibthib nigeg riy, machane dariy fan; ya dawor gu puwaen, ya kug falfalaen' nib gaa' gum'ircha'em. Gag, Pahoran, e dagur gay e gelingin, ma kemus ni gube gay rogon ni nggu sulweg tagil' e pufthin rog ni nge yog nug cha'ariy e pi mat'awon nge fare rogon e paer ko gidii' rog. Lem rog e ba miyuluy ko fare rogon e paer ni ke pii' Got nib puf rogmaed riy."},{"vNo":"10 ","txt":"Ere chiney, e musap, gamaed ra siyeg e ngongol ni kireb nge yaeni mada' ko ngiyal' ni ke t'uf e pu'oeg racha'. Ma dab gu pu'oeged racha'en fapi Lamanites ni fa'an yaedra paer u lan e binaw roraed."},{"vNo":"11 ","txt":"Gamaed e dab gu pu'oeged racha'en pi walagmaed ni fa'anra dabra puw gaed ngalang ni ngar togopluw gaed mar feked e sayden iyib ngomaed."},{"vNo":"12 ","txt":"Gamaed ra pagmaed nggu manged sib ni fa'anra ba m'ag ko justice ku Got, ara fa'anra gomanga ke yoeg ni nggu rin'ed."},{"vNo":"13 ","txt":"Machane musap dar yoeg ngomaed ni nggu paged gamaed nggu manged sib ko pi to'ogor romaed, ya thingar gu tayed e pagaen' romaed ngak', ma ra thapeg maed."},{"vNo":"14 ","txt":"Ere, walageg nib t'uf rog, i Moroni, ngad siyeged e tirok' mo'oniyan', ma re mitin'en nib ngongol ku mo'oniyan' ni dabiyog ni ngad chuweged ko thin rodaed, arragon, ni boed rogon e togopluw nge togopluw ni ma'angech, e ngad chuwegedraed ko sayden rodaed, ni nge yog ni sul ngodaed yalen e paer rodaed nib puf rogon, ni nge yog ni ngad falfalaen' gaed ni ke puf mat'awngidaed u galasia rodaed, u lan e gagyeg ku Tabiyul rodaed nge Got rodaed."},{"vNo":"15 ","txt":"Ere, moy ngog nib papay ni ke un buch'uw e gidii' rom ngom, mag pag e tin ke magaey nge gagyeg nag Lehi nge Teancum; mu pii' gelingraed ni ngar gagyeg niged e mael ko ginem e binaw, u rogon fare Kan ni Thothup ku Got, ni ku'ir fare ya'el ko yalen e paer nib puf rogon ni bay rorow."},{"vNo":"16 ","txt":"Musap kug pii' boech e ggan nib be'ech ngoraed, ni nga dabra m'aed nge mada' ko ngiyal' ni rayog ni nga mub ngog."},{"vNo":"17 ","txt":"Mu kunuy nga ta'abang urngin e salthaw nra yog rom ngam thelep gaed iyib e ngaray, ma gaed yaen nib papay ngad togopluw gaed ngak' fa pi'in ra chuw gaed, u gelingin e Got rodaed u dakean e mich ni bay rodaed."},{"vNo":"18 ","txt":"Ma gaed sulweg fare binaw nu Zarahemla, ni nge yog ni ngad feked boech e ggan nib yo'or ngad pii'ed nge yaen ngak' Lehi nge Teancum; arragon, ma daroed ngad togopluw gaed ngoraed u gelingin Somoel, ma gaed tileg e biney e ngongol ni rib kireb."},{"vNo":"19 ","txt":"Ere chiney, o Moroni, kar gu falfalaen' ni ke thap e babyor rom ngog, ya kug magar nag ko manga nggu rin'ed, kob mat'aw ni nggu waroed ni mael ngak' e pi'in walagmaed fa dangay."},{"vNo":"20 ","txt":"Machane kamoeg, ni fa'anra dabra kalgaed ngaen'raed ma fare Somoel e ke chiyliy ngom ni ngam man nib togopluw ngoraed."},{"vNo":"21 ","txt":"Muguy rogon nge gel e mich ku Lehi nge Teancum ngak' Somoel; moeg ngorow ni dab rrus gow, ya Got e ra thapegrow, arragon, nge gubin e pi'in kar pired ni yaed ba dugil nga rogon e paer ni'ir e ke pii' Got ngoraed nib puf rograed riy. Ere chiney e nggu museg e babyor rog ngak' walageg nib t'uf rog, i Moroni."}]}