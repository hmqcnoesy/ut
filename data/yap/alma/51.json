{"heading":"Fapi King-men e ra gayed rogon ni ngar thilyeged e motochiyel mar dugiliyed bee' ni nge mang pilung—Pahoran nge fapi Freemen e yima gagyeg nagraed u lungun e yo'or—Moroni e tawasariy fapi King-men ni ngar yororiyed e nam roraed ara ngan lii'raed ngar m'aed—Amalickiah nge fapi Lamanites e bo'or e binaw ni ra koeled—Teancum e togopluw ko wub rok' fapi Lamanites nga lan taferaed me lii' Amalickiah ngem' u lan e tent rok'. Nap'an 67–66 M.K.","prevAbbr":"alma","prevNo":50,"nextAbbr":"alma","nextNo":52,"chapterTitle":"Alma 51","verses":[{"vNo":"1 ","txt":"Ere chiney e yibi buch u tabolngin e bin riliw' nge lal e duw ko fare lung ko fapi tapuf-oloboch nga dakean fapi gidii' ku Nephi, u tomuren ni kar ayliyed e gapas u thilin fapi gidii' ku Lehi nge fapi gidii' ku Morianton ni mornga'agen e pi binaw roraed, ngu tomuren ni kar mugu'uliyed e bin riliw' nge lal e duw u fithik' e gapas;"},{"vNo":"2 ","txt":"Machane, den'uw nap'an ni ratayed ni bay e gapas u dakean e nam, ya yibi tabab e male'eg thin nga fithik' fapi gidii' ni mornga'agen fare pilung ko tapuf-oloboch i Pahoran; ya musap gaed, bay boech fapi gidii' ni yaed be athapeg ni bay nochiyang ko fare motochiyel ni ngan thilyeg."},{"vNo":"3 ","txt":"Machane musap gaed, i Pahoran e dabi thilyeg ara pag fare motochiyel ni ngan thilyeg; ere, de motoyil ngak' e pi'in ni kar weliyed e tin ni yaed be athapeg nge tin ni yaed be lemnag u mornga'agen e tin ni ngan thilyeg ko fare motochiyel."},{"vNo":"4 ","txt":"Ere, pi'in ni yaed ba'adag ni ngan thilyeg fare motochiyel e ra damomuw gaed ngak', ma yaed ba'adag ni nge dabki mang pilung ko tapuf-oloboch ko nam; ere yibi sum ba togopluw u fithik' e damomuw ni mornga'agen e binem, machane yug de map' e racha'."},{"vNo":"5 ","txt":"Me yibi buch ni pi'in ni yaed ba'adag ni Pahoran e ngan chuweg u gil' e tapufthin ni kanoeg e King-men ngoraed, ya yaed ba'adag ni fare motochiyel e ngan thilyeg ni nge buthug fare am nib puf rogon ya ngan sunmiy e pilung ko nam."},{"vNo":"6 ","txt":"Ma pi'in ni yaed ba'adag ni Pahoran e nge paer ni'ir e pilung ko tapuf-oloboch ko nam e ra feked nga dakeanraed e fithingan ni Freemen; ere aray rogon ni ra kii' gaed u but', ya fapi freemen e kar th'aebed i micheg ara kar og niged yaed nga lan ba m'ag ni ngar cha'ariyed mat'awngiraed nge pi yalen e mich roraed u dakean ba am nib puf rogon."},{"vNo":"7 ","txt":"Me yibi buch ni biney e gagyeg ko togopluw roraed e yaeni madle' nga but' u lungun e yo'or. Ere yibi buch ni lungun e gidii' ni yo'or e yaed ba'adag e Freemen, nge Pahoran e ngki paer u gil' e tapufthin, ni'ir e yib nag e falfalaen' nga fithik' pi walagen Pahoran nge ku gidii' ni yo'or ko fare puf-mat'awon, ni ku yaed e ra thanged e thin ko fapi King-men, ni arame dakur lemniged ni ngar togopluw gaed machane ngar ayliyed fare gagyeg u rogon e puf rogoy ko paer."},{"vNo":"8 ","txt":"Chiney e pi'in ni yaed ba'adag e pilung e ireram e pi'in rabaed ko tabinaew nib pilung, ma yaed be gay rogon ni ngar manged pilung; ma be ta'faraed e pi'in ni yaed be gay e gelingin nge mat'awon nga dakean e gidii'."},{"vNo":"9 ","txt":"Machane musap gaed, ngiyal' inn'ey e rib gel e wogwog riy ko togopluw ni nge yib nga fithik' fapi gidii' ku Nephi; ya musap gaed, Amalickiah e k'aring bayay e damomuw nga lan gum'ircha'en fapi gidii' ko fapi Lamanites ngar togopluw gaed ko fapi gidii' ko fapi Nephites, ma be kunuy nga ta'abang e salthaw u gubin yang e binaw rok', me tay talin e cham nga pa'raed, mar fal'eged rograed ko mael ni rib fel' rogon; ya ke dugliy i yoeg ni nge unum e racha' ku Moroni."},{"vNo":"10 ","txt":"Machane musap gaed, bay dugyed ni michmich ni tay e dariy e gonop riy; machane, i fal'eg rogon nge salthaw rok' ni ngar baed ni mael ngak' fapi Nephites."},{"vNo":"11 ","txt":"Ma pi salthaw rok' e dar yo'or gaed ni boed rogon ni ku'ur moyed, ni bachan e bukun e biyu' e pi'in ni kar m'aed nga pa' fapi Nephites; machane yug aram rogon nib yo'or i yaed e ke yim', ma Amalickiah e ke kunuy nga ta'abang ba ulung i salthaw nib fel' rogon mab yo'or, ni arame daki rus ni nge yib nga lan fare binaw nu Zarahemla."},{"vNo":"12 ","txt":"Arragon, ni mus ngak' Amalickiah me yib nga lan e binaw, ni'ir e bay nga m'on ko fapi Lamanites. Ma ngiyal' inn'em e lan e bin riliw' nge lal e duw ko fare lung ko fapi tapuf-oloboch; ma ku ngiyal' inn'em e ra tabab gaed ni ngar aw niged e choe' ko gagyeg ko pi togopluw roraed u mornga'agen fare pilung ko tapuf-oloboch, i Pahoran."},{"vNo":"13 ","txt":"Me yibi buch u nap'an ni rung'ag fapi gidii' ni kanoeg e King-men ngoraed ni fapi Lamanites e yaed be yib ni mael ngoraed, mar falfalaen' gaed u lan gum'ircha'raed; ma dar feked e talin e cham roraed, ya kar puwaen' gaed ngak' fare pilung ko tapuf-oloboch, nge fapi gidii' ko puf-mat'awon, ere dar feked talin e cham ni ngar ayuweged e nam roraed."},{"vNo":"14 ","txt":"Me yibi buch u nap'an ni guy Moroni e biney, maki guy ni fapi Lamanites e yaed be yib iyib nga lan e mathil ko fare binaw, mari gele puwaen' rok' ni bachan e gelaen' ko pi gidii' ni ba'aram ni ke muruwel ni almarin ni nge ayuwegraed; arragon, ri gel e puwaen' rok'; ma ir ni polo' e risug ko damomuw nib togopluw ngoraed."},{"vNo":"15 ","txt":"Me yibi buch ni pii' bbugi thin, ni lungun e yo'or, nge yaen ko am ko fare nam, ni ba'adag ni nge bi'eg, me pii' gelingin (Moroni) ni nge tawasariy fapi'in nra chuw gaed ni ngar ayuweged e nam roraed fa nge lii'raed ngar m'aed."},{"vNo":"16 ","txt":"Ya ireram e bin nib m'on u waen' ni nge tileg e pi male'eg thin nge togopluw ni ma'angech u fithik' fapi gidii'; ya musap gaed, ireray tabolngin gubin e pi gafgow roraed ni ka aram iyib. Ere yibi buch nni pii' ni boed ni ba'adag e gidii' ni yo'or."},{"vNo":"17 ","txt":"Me yibi buch ni Moroni e chiyliy ni salthaw rok' e nga ranoed ni togopluw ngak' fapi King-men, ni ngar chuweged e yowlop roraed nge ufan pilung roraed min ta'areb nag toelingraed ko but', ara dangay ma ngar feked talin e cham roraed ngar ayuweged rarogon e puf-mat'awon."},{"vNo":"18 ","txt":"Ere yibi buch ni fapi salthaw e ranoed ngoraed; mar chuweged e yowlop roraed nge ufan pilung roraed, ni arame nap'an ni ra feked talin e cham roraed ni ngar mael gaed fapi salthaw ku Moroni min th'eth'aebraed nga but' nge ta'areb tolngiraed ko but'."},{"vNo":"19 ","txt":"Me yibi buch ni aningeg e biyu' ko fa pi'in nra chuw gaed ni kan th'eth'aebraed nga but' ko sayden; ma pi gaa' roraed ni dan lii'raed u nap'an e mael e ni fekraed nga nin'raed nga kalbus, ya dariy nap'an e puf-oloboch roraed ko ngiyal' ney."},{"vNo":"20 ","txt":"Ma tin ni magaey rok' fa pi'in ni kar chuw gaed, ni dubraed ni ngan th'aebraed nga but' ko sayden, e ra paged yaed ngar uned ko fare dodowen e puf-mat'awon, min tawasar ngoraed ngar tininged farengi pow ko puf-mat'awon ngalang ko tagil' e damit roraed, ngu lan e pi binaw roraed, ma ngar feked talin e cham roraed ngar ayuweged e nam roraed."},{"vNo":"21 ","txt":"Ere aray rogon ni Moroni e tileg fapi King-men, ni arame dakuriy bee' ni yimnang nibe fek fare fithingan ni King-men; ere aray rogon ni tileg e gelaen' nge yowlop ko fapi gidii' ni yaed be yoeg ni yaed fare racha' ni pilung; machane ni miliyraed nga but' nge sobut'aen'raed ni boed pi walagraed, ma ngar cham gaed u fithik' e m'uthaen' ni nge yog nra chuw gaed u kalbus."},{"vNo":"22 ","txt":"Musap gaed, yibi buch u nap'an ni Moroni e gapaseg e mael nge male'eg thin u fithik' e pi gidii' rok', me be yal'uwegraed iyaen ko gapas nge yalen e paer, ma be t'aer midlen ni ngan fal'eg rogoy ko mael ngak' fapi Lamanites, ere musap gaed, fapi Lamanites e karbaed nga lan fare binaw ku Moroni, ni bay ko mathil u dapp'el'ay."},{"vNo":"23 ","txt":"Me yibi buch ni fapi Nephites e dawor ra mugu'ul gaed u lan fare binaw ku Moroni; ere Amalickiah e tulufraed, me lii' bo'or i yaed. Ere yibi buch ni Amalickiah e suwey fare binaw, arragon, i suwey gubin fapi yoror roraed."},{"vNo":"24 ","txt":"Ma fa pi'in ni kar miil gaed nga wuru' fare binaw ku Moroni e rabaed ko fare binaw ku Nephihah; nge ku fapi gidii' ko fare binaw ku Lehi e ra kunuyed yaed nga ta'abang, mar fal'eged rograed ngar pired ni ke fel' rograed ni ngar mael gaed fapi Lamanites."},{"vNo":"25 ","txt":"Machane yibi buch ni Amalickiah e de pag fapi Lamanites ni nga ranoed ko fare binaw ku Nephihah ko mael, ya tay raed u but' u dapp'el'ay, ma ke pag e gidii' u lan gubin e binaw ni ngar ayuweged mar matangiyed."},{"vNo":"26 ","txt":"Ere ki 'ul'ul ngay ni aram rogon, nibe suwey bo'or e binaw, ni boed fare binaw ku Nephihah, nge fare binaw ku Lehi, nge fare binaw ku Morianton, nge fare binaw ku Omer, nga fare binaw ku Gid, nge fare binaw ku Mulek, nge gubin e tin bay nga mathil u dapp'el'ay u ba'an ngek."},{"vNo":"27 ","txt":"Ere aray rogon ni fapi Lamanites e yog e binaw ngoraed nib yo'or, u dakean e sabaenbaen ku Amalickiah me yo'or e salthaw rok' ngar koeled e pi binaw nem, ni oren e kan yororiy nib noemow u rogon e yoror u tagil' e salthaw ku Moroni; ni oren e ke pii' yungi tagil' e miith ni nge fel' rogon fapi Lamanites riy."},{"vNo":"28 ","txt":"Me yibi buch ni ranoed ko mathil ko fare binaw ni Galwog, ni yaed be tuluf fapi Nephites ma yaed be lii' bo'or i yaed."},{"vNo":"29 ","txt":"Machane yibi buch ni rabaed ra mada' gaed Teancum, ni'ir e lii' Morianton me gur nga m'on ko gidii' u nap'an ni yaed be miil."},{"vNo":"30 ","txt":"Me yibi buch niki gur nga m'on ku Amalickiah, u nap'an ni'ir nge salthaw rok' ni yo'or e yaed be yaen ni gomanga yog ni ra suwey fare binaw ni Galwog, nge fare binaw nib kan nga lelu'och."},{"vNo":"31 ","txt":"Machane musap gaed yibi m'ingaen' ni yib Teancum nge gidii' rok' ngar suruyed nga tomur, ya yaed bogi salthaw nib cheag ko mael; ya gubin e salthaw ku Teancum mar cham gaed fapi Lamanites u gelingraed nge faraed salap ko mael, ni arame ra gel gaed ngak' fapi Lamanites."},{"vNo":"32 ","txt":"Me yibi buch ni ra gafgow nigedraed, ni arame ra lii'edraed nge yaeni mada' ko ngiyal' ni ke awe lumor. Me yibi buch ni Teancum nge gidii' rok' e ra n'ufed e pi tent roraed ngalang u mathil ko fare binaw ni Galwog; ma Amalickiah e n'uf e pi tent rok' u mathil u dakean e yan' u dapp'el'ay, ere aray rogon ni un tulufraed."},{"vNo":"33 ","txt":"Me yibi buch u nap'an ni ke nep', me Teancum nge tapigpig rok' e ra sapochpoch gow iyaen nga wuru' e tamagif ni ke nep', ma ranoew nga lan e tamagif ku Amalickiah; ma musap gaed, kar moloed ni gowa nim' ni bachan e ke lii'raed e magaer, ko muruwel ni kar tayed nge gowael ni rran."},{"vNo":"34 ","txt":"Me yibi buch ni Teancum e sapochpoch iyaen nga lan e tent ko fare pilung, me rugoey ba sarey nge aw nga gum'ircha'en; me lii' fare pilung nge yim' nib gur ni de od e pi tapigpig rok'."},{"vNo":"35 ","txt":"Me sul bayay ni be simithmith iyaen nga lan e tamagif rok', ere musap gaed, gidii' e yaed be mol, ere pugraed me yoeg ngoraed gubin e pin'en ni ke rin'."},{"vNo":"36 ","txt":"Me yoeg ko salthaw rok' ni ngar fal'eged rograed, ya richey make od fapi Lamanites mar baed ngoraed."},{"vNo":"37 ","txt":"Ere aray rogon ni mus e bin riliw' nge lal e duw ko fare lung ko fapi tapuf-oloboch nga dakean fapi gidii' ku Nephi; ma aray rogon ni mus e pi rran rok' Amalickiah."}]}