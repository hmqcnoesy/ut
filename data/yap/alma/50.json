{"heading":"Moroni e noemow nag e pi binaw ko fapi Nephites—Mar sunmiyed nochi binaw nib yo'or nib bi'ech—Pi mael nge pi mogothgoth ni aw ngak' fapi Nephites u lan e pi rran ko denen roraed ni ubchiya' nge pi ngongolen e fananikan roraed—Morianton nge fapi'in ni kar uned ngak' e gel Teancum ngoraed—Nephihah e yim', ma ba pagael ni fak ni Pahoran e paer ko fare tagil' e pufthin. Nap'an 72–67 M.K.","prevAbbr":"alma","prevNo":49,"nextAbbr":"alma","nextNo":51,"chapterTitle":"Alma 50","verses":[{"vNo":"1 ","txt":"Ere chiney e yibi buch ni Moroni e de tal i t'aer midlen e mael, ara ayuweg e pi gidii' rok' u pa' fapi Lamanites; ya guy rogon e pi salthaw rok' ni ngar tabab gaed aram ko tabolngin e bin riliw' e duw ko fare lung ko fapi tapuf-oloboch, ni ngar tabab gaed i fu'og e but' ngalang nge liyeg gubin e binaw, u dakean ga'angin yang e nam ni suwon fapi Nephites."},{"vNo":"2 ","txt":"Ma p'ebugul e yu ulung i but' ney e reg yulaey i rayean ngay, arragon, yulaey i rayean ni kan reg ni boed n'umngin bee', ke liyeg e pi binaw nem."},{"vNo":"3 ","txt":"Me guy rogon ngan toey nga taban e yulaey i rayean nem, ba yoror ni nochi laey i gak'iy nib m'uthm'uth nge liyeg; nib noemow mab tolang."},{"vNo":"4 ","txt":"Me guy rogon ngan suwneg e pi tagil' e damit nib tolang ko pi yoror nem, me guy rogon ngan fal'eg e yoror u p'ebugul e pi yungi tagil' e damit nem, ya nga dabra mad'ad gaed ko pi malang nge gane gat'ing ko fapi Lamanites."},{"vNo":"5 ","txt":"Ma kan fal'eg rogon ni rayog ni nga ur yin'ed e malang riy nga but', u rogon ni yaed ba'adag ngo gelingraed, ni ngar lii'ed e enra nomeg ni nge chugur ko yoror ko fare binaw."},{"vNo":"6 ","txt":"Ere aray rogon ni fal'eg Moroni yungi rungrung nib gel ni fen e maling nge liyeg gubin yang e binaw u ga'angin yang e nam ni fan ko wub ko pi to'ogor roraed."},{"vNo":"7 ","txt":"Me yibi buch ni Moroni e guy rogon e salthaw rok' nga ranoed nga lan wuru' e binaw u ba'an ngael; arragon, ma ranoed ngar tulufed gubin fapi Lamanites ni yaed bay u lan wuru' e binaw u ba'an ngael iyaen nga lan e pi binaw roraed, ni bay nga yimuch ko fare binaw nu Zarahemla."},{"vNo":"8 ","txt":"Ma fare binaw ku Nephi e bayaen nib k'ik'iy u ba'an ngek e day nge mada' nga ba'an ngael."},{"vNo":"9 ","txt":"Me yibi buch u nap'an ni Moroni e ke tuluf gubin fapi Lamanites nga wuru' e binaw u ba'an ngael, ni bay nga lelu'och ko fapi binaw ni taferaed, me guy rogon ni fapi gidii' ni yaed bay u lan fare binaw nu Zarahemla ngu lan e pi binaw nib liyeg ni nga ranoed iyaen nga lan wuru' e binaw u ba'an ngek, ni aram rogon iyaen nge mada' ko day, ni ngar pired ko binaw riy."},{"vNo":"10 ","txt":"Me ki tay e salthaw u ba'an yimuch, u mathil ko pi binaw ni taferaed, me yoeg ngoraed ni ngar ufunged e yoror ni nge yog ni nge ling e salthaw nge gidii' roraed nga foen u pa' e pi to'ogor roraed."},{"vNo":"11 ","txt":"Ere aray rogon ni chuweg gubin fapi yungi tagil' e miith ko fapi Lamanites u lan wuru' e binaw u ba'an ngek, arragon, nge ku aram rogon nga ba'an ngael, me noemow nag e yoror u thilin fapi Nephites nge fapi Lamanites, u thilin fare binaw nu Zarahemla nge fare binaw ku Nephi, u ba'an ngael e day nib peth nga bugul fare lul' ni Sidon—fapi Nephites ni kar tafanyed gubin e binaw nib kan nga lelu'och, arragon, ni gubin e pi binaw ni bay nga ba'an lelu'och ko fare binaw ni Galwog, u rogon ni yaed ba'adag."},{"vNo":"12 ","txt":"Ere aray rogon ni Moroni, nge pi salthaw rok', ni yaed be yo'or ni gubin e rran ni bachan e pagaen' roraed ko ayuw ni ke tay e pi muruwel rok' ngoraed, e ra gayed rogon ni ngar chuweged e gelingin nge yargael rok' fapi Lamanites ko pi binaw ni taferaed, ni nga dab ki gel lungraed ko pi binaw ni taferaed."},{"vNo":"13 ","txt":"Me yibi buch ni fapi Nephites e ra tabab gaed i ufung e dayif u bbinaw, mar tunguyed fithingan e re binaw nem ni Moroni; ni immoy nga charen e day ko ngek; ma immoy nga yimuch nga charen e mathil u tafen fapi Lamanites."},{"vNo":"14 ","txt":"Ma kur tabab niged i ufung e chabog u rebo binaw ni bay nga thilin fare binaw nu Moroni nge binaw nu Aaron, nib 'ul'ul ko mathil nu Aaron ngu Moroni; mar tunguyed fithingan e chi binaw nem, ara fare binaw, ni Nephihah."},{"vNo":"15 ","txt":"Ma kur tabab niged u lan e re duw nem i ngogliy e binaw nib yo'or nib kan nga lelu'och, ma bay reb nni ngongoliy min tunguy fithingan ni Lehi, ni bay nga lan e lelu'och u charen e mathil u dapp'eday."},{"vNo":"16 ","txt":"Ma aray rogon ni mus e bin riliw' e duw."},{"vNo":"17 ","txt":"Ere mon'og fapi gidii' ku Nephi ni aray rogon u nap'an ni tabab e bin riliw' nge ta'areb e duw ko fare lung ko fapi tapuf-oloboch nga dakean fapi gidii' ku Nephi."},{"vNo":"18 ","txt":"Mar mon'og gaed nib almarin, ma rigel e fala'ab roraed; arragon, mar yo'or gaed mar gel gaed u lan e nam."},{"vNo":"19 ","txt":"Ere aray rogon ni kad guyed fini gel e murnguy mab mat'aw gubin e gagyeg ku Somoel, ni nge mugu'uliy gubin e thin rok' ngak' e gidii'; arragon, rayog ni ngad guyed ni pi thin rok' e rib magagyel, ni boed e ngiyal' ney, ni ke weliy ngak' Lehi, nibe ga'ar:"},{"vNo":"20 ","txt":"Nge fel' wa'atham nge pi fakam; ma yira tawa'ath nagraed, u n'umngin i nap'an ni yaedra fol ko pi motochiyel rog ma ra fel' rograed u lan e binaw. Ere mu tayed u wun'med, ni n'umngin i nap'an ni dabra fol gaed ko pi motochiyel rog ma yira chuwegraed ko gin bay Somoel riy."},{"vNo":"21 ","txt":"Ere kad guyed ni pi michmich ney e kan micheg nib riyul' ngak' fapi gidii' ku Nephi; ya ire kemang tugthin roraed nge male'eg thin roraed, arragon, nge pi mathang pogofan roraed, nge pi yargael roraed, nge liyoer ko liyos roraed, nge pi gathar roraed, nge pi ngongolen e pi fananikan roraed, ni bay u fithik'raed, ni'ir e ke miliy nga dakeanraed e pi mael roraed nge pi mogothgoth ni ke aw ngoraed."},{"vNo":"22 ","txt":"Ma pi'in ni ur yul'yul' gaed i koel falan e pi motochiyel ku Somoel e ni thapegraed ni gubin e ngiyal', ko ngiyal' ni yu biyu' e pi'in ni walagraed nib kireb e kar dugil gaed nga kalbus, ara ngar m'aed ko sayden, ara ngar mul gaed ko mich, mar ma'athuk gaed nga fithik' fapi Lamanites."},{"vNo":"23 ","txt":"Machane musap gaed dariy bingyal' i ban'en ni aram fini gel e falfalaen' riy u fithik' fapi gidii' ku Nephi, aram ko pi rran rok' Nephi, ni boed rogon u lan e pi rran ku Moroni, arragon, ni boed e ngiyal' ney, u lan e bin riliw' nge ta'areb e duw ko fare lung ko fapi tapuf-oloboch."},{"vNo":"24 ","txt":"Me yibi buch ni bin riliw' nge l'agruw e duw ko fare lung ko fapi tapuf-oloboch e ki m'ay u fithik' e gapas; arragon, nge ku bin riliw' nge dalip e duw."},{"vNo":"25 ","txt":"Me yibi buch u nap'an ni tabab e bin riliw' nge aningeg e duw ko fare lung ko fapi tapuf-oloboch, ma manga boech ma bay e gapas u fithik' fapi gidii' ku Nephi ni fa'an gomanga gathi bachan e male'eg thin ni'ir e buch u fithik'raed ni mornga'agen fare binaw ku Lehi, nge fare binaw ku Morianton, ni yibi peth nga mathil nu Lehi; ni yow l'agruw ni yow bay nga mathil u charen e day."},{"vNo":"26 ","txt":"Ya musap gaed, fapi gidii' ni taferaed fare binaw ku Morianton e kar feked bayang ko fare binaw ku Lehi; ere yibi tabab ba damomuw ni togopluw nga thilraed, nge yaeni mada' ko ngiyal' ni fapi gidii' ku Morianton e kar feked talin e cham iyaen ngak' pi walagraed, ni kar lemniged ni ngar lii'ed raed ko sayden ngar m'aed."},{"vNo":"27 ","txt":"Machane musap gaed, fapi gidii' ni taferaed fare binaw ku Lehi e ra miil gaed iyaen ko fare tamagif ku Moroni, mar ninged e ayuw ngak'; ya gathi yaed e yaed ba kireb."},{"vNo":"28 ","txt":"Me yibi buch u nap'an ni fapi gidii' ku Morianton, ni be powi'iyraed bee' nib mo'on ni Morianton fithingan, e ra pir'eged ni fapi gidii' ku Lehi e kar miil gaed ko fare tamagif ku Moroni, mar rus gaed ni rib gel ni ra yib fapi salthaw ko Moroni ngoraed ngar lii'ed yaed."},{"vNo":"29 ","txt":"Ere, Morianton e tay nga lan gum'ircha'raed ni ngar miil gaed iyaen ko fare binaw ni bay ko lelu'och, nib liyeg e day nib gaa' yang, ngar tafnayed fare binaw nib kan nga lelu'och."},{"vNo":"30 ","txt":"Ere musap gaed, manga boech make yog ni ngar mugu'uliyed e biney e gagyeg, (ni manga boech make mang tapgin e m'ingaen') machane musap gaed, Morianton e bachan e bee' nib mo'on nib sug ko fananikan, ere puwaen' ngak' rebe ppin ni tapigpig rok', me og nga dakean nge lii' nib almarin."},{"vNo":"31 ","txt":"Me yibi buch ni miil fare ppin, me yib ko fare tamagif ku Moroni, me yoeg ku Moroni gubin e pin'en ni mornga'agen e binem ni kan rin' ngak', nge ku mornga'agen ni yaed be nomeg ni ngar miil gaed nga lan fare binaw nib kan nga lelu'och."},{"vNo":"32 ","txt":"Ere chiney e musap gaed, fapi gidii' ni ur moyed u lan fare binaw ni Galwog, ara Moroni, e rus nag ni yaedra motoyil ko thin ku Morianton mar cheag gaed ko gidii' rok', ma aray rogon ni rayog ngak' yu yang nem e binaw, ni'ir e ra sunmiy ba dayif ko gagyeg nib yoyowol u fithik' fapi gidii' ku Nephi, arragon, ni bogi gagyeg ni ra powi'iyraed iyaen ngar paged e pufmat'awon roraed."},{"vNo":"33 ","txt":"Ere Moroni e l'oeg ba ulung i salthaw, ni kar feked e tamagif roraed, ni ngar thabeyed fapi gidii' ku Morianton, ni ngar tileged raed ko miil nga lan e binaw nib kan nga lelu'och."},{"vNo":"34 ","txt":"Me yibi buch ni dar thabeyed raed nge yaeni mada' ko ngiyal' ni karbaed nga mathil ko fare binaw ni Kanpag; mu roem e ra thabeyedraed riy, u bangi ban'en nib achig radan nib weeliy e day iyaen nga lan fare binaw nib kan nga lelu'och, arragon, u charen e day, u ba'an ngael nge ba'an ngek."},{"vNo":"35 ","txt":"Me yibi buch ni fapi salthaw ni l'oeg Moroni, ni i powi'iyraed bee' nib mo'on ni fithingan e Teancum, e ra mada' gaed fapi gidii' ku Morianton; ma rib gelaen' fapi gidii' ku Morianton, (ni bachan e kari l'agaen' raed ko pi ngongol rok' rib kireb nge pi fal'fal' thin rok') ma arame tabab ba mael u thilraed, me lii' Teancum Morianton maki gel ko pi salthaw rok', min fekraed ni kalbus, mar suloed ko fare tamagif ku Moroni. Ere aray rogon ni mus e bin riliw' nge aningeg e duw ko lung ko fapi tapuf-oloboch nga dakean fapi gidii' ku Nephi."},{"vNo":"36 ","txt":"Ere aray rogon ni fapi gidii' ku Morianton e ni sulwegraed. Ma nap'an ni kar og niged yaed nga lan ba m'ag ni ngar aw niged e gapas, min sulwegraed ko fare binaw nu Morianton, me yibi m'ug ni ke peth thilraed nge fapi gidii' ku Lehi; ma yaed e kun sulwegraed ko pi binaw roraed."},{"vNo":"37 ","txt":"Me yibi buch ni ku lan e re duw inn'em ma fapi gidii' ku Nephi e sul e gapas ngoraed, ma Nephihah, ni'ir e bin l'agruw e pilung ko tapuf-oloboch e yim', ni ke gagyeg u tagil' e tapufthin nib mat'aw u p'oewchen Got."},{"vNo":"38 ","txt":"Yug aram rogon machane, de rin' ni boed ni yoeg Alma ngak' ni nge fek fapi chep nge pin'en ni rib ga'fan ma rib th'abi thothup u waen' Alma nge pi chitamangin; ere Alma e fek nge pii' ngak' fare pagael ni fak, ni Helaman."},{"vNo":"39 ","txt":"Musap gaed, i yibi buch ni bay ba pagael ni fak Nephihah ni'ir e ni dugliy ni nge paer ko fare tagil' e tapufthin, ni ke yin' luwan e chitamangin; arragon, ire ni dugliy nge mang Pilung ko tapuf-oloboch nge am ko fapi gidii', ni ke ognag ir ngab michmich nge ba gam'ing nib thothup ni nge pufthin nigey nib mat'aw, ma nge tay e gapas me pii' e puf-rogon ko fapi gidii', ma nge pii' ngoraed mat'awngiraed nib thothup ni ngar liyoer gaed ku Somoel ni Got roraed, arragon, ni nge ayuwegraed me ayliy e tin ba'adag Got u lan e pi rran rok', me fek e pi'in kireb iyib nggil' e justice u rogon e oloboch roraed."},{"vNo":"40 ","txt":"Ere chiney e musap gaed, fithingan e re mo'on ney e Pahoran. Ere Pahoran e paer nga gil' e chitamangin, me tabab nag e lung rok' u tungun e bin riliw' nge aningeg e duw, ko fapi gidii' ku Nephi."}]}