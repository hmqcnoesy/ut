{"heading":"Fapi Lamanites e rabaed ni togopluw ngak' fapi gidii' ku Got—Fapi Anti-Nephi-Lehies e ra falfalaen' gaed u dakean Kristus me yibi m'ug e pi angel ngoraed—Ra dugiliyed ni ngar gafgow gaed ni yam' ko bin ni ngar feked talin e cham ni ngar ayuweged yaed—Ki yo'or e Lamanites ni michaen'raed. Nap'an 90–77 M.K.","prevAbbr":"alma","prevNo":23,"nextAbbr":"alma","nextNo":25,"chapterTitle":"Alma 24","verses":[{"vNo":"1 ","txt":"Me yibi buch ni fapi Amalekites nge fapi Amulonites nge fapi Lamanites ni ur moyed u lan fare binaw nu Amulon, nge ku lan fare binaw nu Helam, ma ku'ur moyed u lan fare binaw nu Jerusalem, ara ngan ngoch nag i weliy, ni arame gubin yang e binaw iyaen, ni dawori michaen'raed ma dawor rafeked nga dakeanraed fare fithingan ni Anti-Nephi-Lehi, e k'aring raed fapi Amalekites nge fapi Amulonites ngar damomuw gaed ngak' pi walagraed ni ke michaen'raed."},{"vNo":"2 ","txt":"Ma arame rigel e fananikan roraed ngoraed, ni rigel iyaen mar tabab gaed ko togopluw ngak' e pilung roraed, ni rigel iyaen ni arame dakur adaged ni nge mang pilung roraed; ere, rafeked talin e cham ni ngar cham gaed ngak' fapi gidii' ko Anti-Nephi-Lehi."},{"vNo":"3 ","txt":"Chiney e fare pilung e ke pii' fare lung ngak' bee' nib pagael ni fak, me pining fithingan ni Anti-Nephi-Lehi."},{"vNo":"4 ","txt":"Ma fare pilung e yim' u lan e re duw ni ba'aram ni fapi Lamanites e kar tabab gaed i t'aer midlen e mael ni nge yaen ngak' fapi gidii' ku Got."},{"vNo":"5 ","txt":"Ere chiney e nap'an ni guy Ammon nge pi walagen nge gubin fapi'in nra uned ngak' ni fapi Lamanites ni yaed be fal'eg rograed ni ngar lii'ed pi walagraed, marbaed iyib nga lan e binaw nu Midian, ma ireram e gin ni mada' nag Ammon gubin i walagen riy; mar chuw gaed u roem ngar baed ko fare binaw nu Ishmael ni nge yog nra puruy' gaed Lamoni nge walagen ni Anti-Nephi-Lehi, ko mang e thingar rrin'ed me yog ni ngar ayuweged yaed rok' fapi Lamanites."},{"vNo":"6 ","txt":"Chiney e dariy bee' u fithik' gubin fapi gidii' ni ke michaen'raed ngak' Somoel ni yaedra fek talin e cham roraed ni ngar cham gaed pi walagraed; dariy, ma ku dabra fal'eged rograed ko mael; arragon, ma mus ko fare pilung roraed me yoeg ni dabra pigicham gaed."},{"vNo":"7 ","txt":"Chiney, e ba'aray e pi thin ni yoeg ngak' fapi gidii' ni mornga'agen e binem e gagyeg: Gube pining e magaer ngak' e Got rog, gimed e pi gidii' rog nib t'uf rog, ni fare Got rodaed e ke pii' u fithik' e murnguy e picha'aney ni walagdaed, ni fapi Nephites, ngodaed ni ngar machib niged gadaed, ni nge chub u wun'daed fapi yalen ko pi chitamangdaed nib kireb."},{"vNo":"8 ","txt":"Ere musap gaed, gube oge magaer ngak' e Got rog ni ke pii' bayang ko Kan ni Thothup rok' ni nge munguy nag gum'ircha'daed, ni kad binged ba tha' ngak' e pi cha'aney ni walagdaed, ni fapi Nephites."},{"vNo":"9 ","txt":"Ere musap gaed, kug be oge magaer ngak' e Got rog, ni ke mab e biney e tha' ma ke puluw u wun'daed e pi denen rodaed, nge gubin e pi mathang pogofan ni kad rin'ed."},{"vNo":"10 ","txt":"Ma kug be oge magaer ngak' e Got rog, arragon, Got rog ni th'abi tolang, ni ke bing wo'en ngodaed ni nge yog ni ngad kalgaed ngaen'daed ko pinn'ey, ma ki n'aegfan e pi denen nge pi mathang pogofan nib yo'or ni kad rin'ed, ma ke chuw kirbin u gum'ircha'daed, u dakean e murnguy rok' fak."},{"vNo":"11 ","txt":"Ere chiney e musap gaed, gimed pi walageg, fa'anra kemus rogon ni rayog ni ngad rin'ed (ni gadaed e ud moyed ni th'abi malog u fithik' gubin e gidii') ni ngad kalgaed ngaen'daed ko gubin e pi denen rodaed nge pi mathang pogofan nib yo'or ni kad rin'ed, ni nge chuweg Got u lan gum'ircha'daed, ya karimus chirogon ni rayog ni ngad rin'ed, me yog ni ngad kalgaed ngaen'daed nib fel' rogon u mit Got ni nge yog ni chuweg e alit rodaed—"},{"vNo":"12 ","txt":"Chiney, o pi walageg ni th'abi t'uf rog, fa'anra ke chuweg Got e alit rodaed, ma ke be'ech e sayden rodaed, ma ngad tayed riy ni dab kud acheyed e sayden rodaed nga racha'en pi walagdaed."},{"vNo":"13 ","txt":"Musap gaed, gube ga'ar ngomed, Dangay, ngad tayed e sayden rodaed ni dabki alit nga racha'en pi walagdaed; ya sana, fa'anra ngad alit niged e sayden rodaed bayay ma dabki yog ni ngan luknag nge be'ech u dakean racha'en Facha' ni Fak e Got rodaed, nra map' ni fan ko bayul ko pi denen rodaed."},{"vNo":"14 ","txt":"Ma fare Got ni th'abi tolang e ke runguy daed, me dag e pinn'ey ngodaed ni nga dabda m'aed; arragon, ke dag e pinn'ey ngodaed u m'on, ni bachan e be runguy daed ni kuboed rogon ni be runguy pifak daed; ere, u fithik' e murnguy rok' ma be yibi m'ug ngodaed u dakean e pi angel rok', ni fare wo'en e thap e nge yog ni dag ngodaed ni ku aram rogon ko tin ni kubay nga m'on e mfen."},{"vNo":"15 ","txt":"O, rib murnguy e Got roraed! Ere chiney e musap gaed, fa'anra kemus chirogon ni rayog ni ngad rin'ed ni ngan chuweg e alit rodaed rodaed, nge sayden rodaed ni kan be'ech nag, me'ere ngad mitheged nge yog ni paer nib be'ech, ni mich riy ngak' Got rodaed ko bin tomur e rran, ara ko re rran ni yira fek daed ngad sak'iy gaed nga p'oewchen ni ngan pufthin nagdaed, ni nge yaeni aw ni dawor da alit niged e sayden rodaed nga fithik' i racha'en walagdaed ko ngiyal' i n'en ni pii' e thin rok' ngodaed ma ireram e gin ni kad be'ech gaed riy."},{"vNo":"16 ","txt":"Ere chiney, o pi walageg, fa'anra pi walagdaed e ngar guyed rogon ni ngar lii'ed gadaed, me'ere musap gaed, ngad mithaeged e pi sayden rodaed, arragon, ngad k'eyaged nib to'aer nga fithik' e but', ni nge yog ni paer nib be'ech, me paer ni mich riy ni dawor da muruwel gaed ngay, ko bin tomur e rran; ma fa'anra nge lii'daed pi walagdaed, musap gaed, faan gadaed ra yaen ngak' e Got rodaed ma gadaed ra thap."},{"vNo":"17 ","txt":"Ere yibi buch u nap'an ni ke mu' fare pilung i yoeg e pinn'ey, ma gubin fapi gidii' ni kar mo'olung gaed nga ta'abang, e rafeked e sayden roraed, nge gubin e talin e cham ni un pu'oeg racha'en e gidii' ngay, ngar k'eyaged nib to'aer nga fithik' e but'."},{"vNo":"18 ","txt":"Ma biney e rrin'ed, ni bachan e yaed be sap ngay ni mich riy ngak' Got, nge gidii', ni dakur feked e talin e cham bayay ngar pu'oeged racha'en e gidii'; ma biney e rrin'ed, ni yaed be dugliy ma yaed be micheg u lan e m'ag u thilraed Got, ni kab fel' ni yaedra pii' e pogofan roraed ko bin ni ngar pu'oeged racha'en pi walagraed; ma kab fel' ni ngan pii' ngak' bee' ni walagey ko bin ni ngan fek rok'; ma kab fel' ni ngar muruwel gaed ni rib almarin nga pa'raed ko bin ni ngar pired u lan e pi rran roraed u fithik' e gameed."},{"vNo":"19 ","txt":"Ere kad guyed ni, tiney e Lamanites e nap'an ni michaen'raed ma kar nanged e tin riyul', mar pired ni yaed ba yul'yul', ma yaedra paer ngar gafgow gaed nge mada' ko ngiyal' ni kar m'aed ko bin ni ngar denen gaed; ere kad guyed nra k'eyaged talin e mael roraed ko gapas, ara ra k'ey ged fapi talin e mael, ni fan ko gapas."},{"vNo":"20 ","txt":"Me yibi buch ni pi walagraed, ni fapi Lamanites, e ra fal'eged rograed ko mael, marbaed ko fare binaw ku Nephi ni fan e ngar lii'ed fare pilung, mar tayed bee' nga luwan, ma nga kur lii'ed fapi gidii' nu Anti-Nephi-Lehi ngar m'aed ngar chuw gaed ko binaw."},{"vNo":"21 ","txt":"Chiney e nap'an ni guy fapi gidii' ni karbaed iyib ngoraed ni cham ma ranoed nga wean ni ngar mada' gaed, mar parawgaed nga but' u p'oewchraed, mar tabab gaed ko meybil ngak' Somoel; ere aray rogon e n'en ni yaed be rin' u nap'an ni yib fapi Lamanites ngoraed, mar tabab gaed i lii'raed ko sayden."},{"vNo":"22 ","txt":"Ere aray rogon ni dariy e sasaga'al ngay, mar lii'ed rebe biyu' nge lal i yaed; ere kad nanged ni yaed e ba fel' wa'athraed, ya ka ranoed rapired ngak' e Got roraed."},{"vNo":"23 ","txt":"Chiney e nap'an ni guy fapi Lamanites walagraed ni dabra miil gaed ko sayden, ara ra chel gaed ko ba'an mat'aw fa ba'an gilaey', ma kemus ni ngar thig gaed u but' ngar m'aed, ma yaed be oge soerok' ku Got ni aram rogon ni yaed be yim' nga tane sayden—"},{"vNo":"24 ","txt":"Ere chiney e nap'an ni guy fapi Lamanites e biney mar talgaed i lii'raed; mab yo'or i yaed e ke oeb gum'ircha'en ko murnguy ngak' e pi walagraed ni kar m'aed ko sayden, ya kar kalgaed ngaen'raed ko pin'en ni kar rin'ed."},{"vNo":"25 ","txt":"Me yibi buch ni ri yin'ed talin e mael roraed nga but', ma dab kur feked bayay, ya ke amithaen' raed ko pi mathang pogofan ni kar rin'ed; mar ragbug gaed nga but' ni woed pi walagraed, mar pagedaen'raed ko murnguy rok' e pi'in ni yaed be pug pa'raed ngalang ni ngar lii'ed raed."},{"vNo":"26 ","txt":"Me yibi buch ni fapi gidii' ku Got e rapeth gaed e binem e rran ni yaed bayo'or ko pi'in ni kan lii'raed; ma pi'in ni kan lii'raed e yaed bogi gidii' nib mat'aw, ere dariy rogon ni nge maerwaer u wun'daed ya yaed e kar thap gaed."},{"vNo":"27 ","txt":"Ma dariy bee' nib kireb nlii' u fithik'raed; machane bayo'or ko rebe biyu' e pi'in ni tamilang laniyaen'raed ko tin nib riyul'; ere kad guyed ni fare Somoel e ma muruwel nib yo'or kanawo'en ni nge thapeg e gidii' rok'."},{"vNo":"28 ","txt":"Chiney e tin yo'or ko fapi Lamanites ni ra lii'ed e bo'or i walagraed e yaed fapi Amalekites nge Amulonites, oren i yaed e ba un ko fare yalen nge mich ko fapi Nehors."},{"vNo":"29 ","txt":"Chiney, u fithik' fa pi'in ni kar peth gaed ko fapi gidii' ku Somoel, e dariy bee' riy ni ba Amalekites fa Amulonites, ara bee' ko fare yalen nge mich ku Nehor, ya yaed gidii'en Laman nge Lemuel."},{"vNo":"30 ","txt":"Ere aray rogon ni rayog ni ngad nanged, ni gidii' e bay bingyal' i ban'en u tomuren ni ke tamilang nagraed fare Kan ni Thothup ku Got, ma ke tamilang laniyaen'raed ko tin nib mat'aw ban'en, ma bay ra mul gaed nga fithik' e denen nge ngongol ni kireb, ma arame rigel boech e 'el'el u gum'ircha'raed, ere aray rogon e dodow ni yaedra taw ngay ni ke gel boech e kireb roraed ko ba'aram ni fa'an gomanga dar nanged e pinn'ey."}]}