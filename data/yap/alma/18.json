{"heading":"Pilung i Lamoni e lemnag ni Ammon e ir fa Bin Gaa' e Kan—Ammon e fil ngak' fare pilung mornga'agen fare sunmiy, ngo mornga'agen e gagyeg ku Got ko gidii', ngo mornga'agen fare bayul nra yog u dakean Kristus—Lamoni e michaen' me aw nga but' ni gowa ke yim'. Nap'an 90 M.K.","prevAbbr":"alma","prevNo":17,"nextAbbr":"alma","nextNo":19,"chapterTitle":"Alma 18","verses":[{"vNo":"1 ","txt":"Me yibi buch ni fare pilung i Lamoni e yoeg ko fapi tapigpig rok' ni ngar baed ra sak'iy gaed nga m'on ngar micheged gubin e pin'en ni kar guyed ni nib l'eag rogon ko biney e pa'."},{"vNo":"2 ","txt":"Ma nap'an ni kar micheged ni yaed gubin e pin'en ni kar guyed, ma ke nang fini yul'yul' Ammon i ayuweg e gamanman rok', nge gelingin u nap'an e cham ni tay ngak' e pi'in ni ur gayed rogon ni ngar lii'ed ngem', me gin oewchen ngay me ga'ar: Rriyul', ni biney e dabiyog rok' ta'bee'. Musap gaed, gathi ireray fa Bin Gaa' e Kan ni ke pii' e gechig nga dakean e pi gidii' ney, ni bachan e mathang fan ni yaed be tay?"},{"vNo":"3 ","txt":"Mar fulweged lungun fare pilung, mar ga'ar gaed: Gomanga ir fa Bin Gaa' e Kan fa kemus nib gidii', ma dagnanged; machane ba'aray rogon e tin ni gamaed manang, ni dabiyog rok' fapi to'ogor ko fare pilung ni ngar lii'ed nge yim'; ara yog nra tulufed fapi gamanman rok' pilung u nap'an ni bay romaed, ni bachan e rib cheag ma rib gel; ere, gamaed manang ni'ir e tafagear rok' fare pilung. Ere chiney, O pilung, dar mich u wun'maed ni bay bee' nib mo'on ni arfini gel, ya gamaed manang ni dabiyog ni ngan lii' nge yim'."},{"vNo":"4 ","txt":"Ere chiney, e nap'an ni fare pilung e rung'ag e pi thin ney, me ga'ar ngoraed: Chiney e kugnang ni ireray fa Bin Gaa' e Kan; ma ke yib nga but' ko ngiyal' ney ni nge ayuwegmed, ni nge siy gu lii'med ni boed rogon nug rin' ngak' pi walagmed. Ere ireray fa Bin Gaa' e Kan ni i weliy e pi chitamangdaed mornga'agen."},{"vNo":"5 ","txt":"Chiney e aray rogon e chep ku Lamoni, ni pii' e chitamangin ngak', ni bay ba Kan nib Gaa'. Yug aram rogon nib michaen'raed nga ba Kan nib Gaa', ma yaed be lemnag ni demutrug ko mang e kar rin'ed mab mangil; machane, Lamoni e yib e murus ngak' nib gel, ni ke rus ya kenang nib kireb ni ke lii' e tapigpig rok' kar m'aed;"},{"vNo":"6 ","txt":"Ya rib yo'or i yaed e ke liiraed kar m'aed ni bachan pi walagraed ni kar tulufed e gamanman roraed ko fagin bay e raen riy; ere arfan kan lii'raed ngar m'aed, bachan e ni tuluf e gamanman roraed."},{"vNo":"7 ","txt":"Chiney e ke mang ba muruwel ngak' e tiney e Lamanites ni ngar sak'iy gaed u charen farengi raen nu Sebus ni ngar tulufed e pi gamanman ko gidii', ni nge yog riy nra suruyed boech nib yo'or e tin ni ke garar iyaen nga dakean e giroraed e binaw, ya pa'an moro'ro' e ke paer ni ke mang muruwel u fithik' raed."},{"vNo":"8 ","txt":"Me yibi buch ni pilung i Lamoni e fith e pi tapigpig rok', nibe ga'ar: Biyu'uw e re mo'on ney ni bay e binir e gelingin rok'?"},{"vNo":"9 ","txt":"Mar ga'ar gaed ngak': Musap, be duruw'iy e pi os rom. Ere fare pilung e yoeg u m'on ngak' fapi tapigpig rok', ni m'on ko ngiyal' ni ngar pii'ed e raen ko gamanman roraed, ma ngar fal'eged rogon e os rok' nge karro ko os rok', mar powi'iyed ko fare binaw ku Nephi; ya bay ba tagmog ni kan dugliy ni ngan tay ko fare binaw ku Nephi, ni ke dugliy e chitamangin Lamoni, ni'ir e pilung ko gubin yang e binaw."},{"vNo":"10 ","txt":"Ere nap'an ni pilung i Lamoni e rung'ag ni Ammon e be fal'eg rogon e pi os rok' nge pi karro ko os rok' ma fin arame rigel e gin laniyaen' ni ke tay, ni bachan e yul'yul' ku Ammon, me ga'ar: Rriyul' dariy rebe tapigpig u fithik' gubin e tapigpig rog ni arfini yul'yul' ni boed e re mo'on ney; ya be tay gubin e motochiyel rog u waen' ma be gagyeg nag."},{"vNo":"11 ","txt":"Ma chiney e kar gunang ni ireray fa Bin Gaa' e Kan, ma guba'adag ni nge yib nga na'un rog, machane gube rus ngay."},{"vNo":"12 ","txt":"Me yibi buch u nap'an ni ke mu' Ammon i fal'eg rogon fapi os nge pi karro ko os ko fare pilung nge tapigpig rok', me yaen nga na'un ngak' fare pilung, me guy oewchen fare pilung ni ke thil; me pigichel ni nge sul nge chuw u p'oewchen."},{"vNo":"13 ","txt":"Me ga'ar reb fapi tapigpig ko fare pilung ngak', Rabbanah, ni kan piliyeg fan kanoeg, ni yargael ara pilung ni gaa', ya yaed be tay ni pi pilung roraed e yaed ba yargael; ere ga'ar ngak': Rabbanah, fare pilung e ba'adag ni ngam paer."},{"vNo":"14 ","txt":"Ere Ammon e chel nge sap ko fare pilung, me ga'ar ngak': Mang e gaba'adag ni nggu rin' ni fan ngom, O pilung? Ma fare pilung e de pii' e fulweg riy ngak' u nap'an ba awa, u rogon ni yaed be tanmeg e tayim roraed, ya denang ko mang e thingari yoeg ngak'."},{"vNo":"15 ","txt":"Me yibi buch ni Ammon e ga'ar ngak' bayay: Manga gaba'adag ni nggu rin'? Machane de pii' fare pilung e fulweg ngak'."},{"vNo":"16 ","txt":"Me yibi buch ni Ammon, e bachan e ke sug ko fare Kan ni Thothup ku Got, ere manang e tafnaey rok' fare pilung. Me ga'ar ngak': Gathi bachan e kam rung'ag ni kug ayuweg e pi tapigpig roem nge pi gamanman roraed, mug lii' medilip i walagraed ko gawul nge sayden, mug th'aeb pa' boechi yaed nge mul, ni nge yog nni ayuweg e pi gamanman rom nge tapigpig rom; musap, gathi ire ke balyang an'um ngay?"},{"vNo":"17 ","txt":"Gube ga'ar ngom, mang e n'en, ni kari balyang an'um ngay? Musap, gag e gub gidii', ma gub tapigpig rom; ere, demutrug ban'en ni gaba'adag nib mat'aw, ma gura rin'."},{"vNo":"18 ","txt":"Chiney e nap'an ni rung'ag fare pilung e tiney e thin, maki balyangaen' bayay, ya ke guy ni Ammon e rayog ni nge nang e tafnaey rok'; machane yug aray rogon, ma fare pilung i Lamoni e bing l'ugun nge non, me ga'ar ngak': Minii' gur? Gur fa Bin Gaa' e Kan ni manang gubin ban'en?"},{"vNo":"19 ","txt":"Me fulweg Ammon nge ga'ar ngak': Gathi gag."},{"vNo":"20 ","txt":"Ere fare pilung e ga'ar: Bu'uw rogon ni gabe nang lanin'ug? Gur e rayog ni ngam non nib matabgol nib pagan'um, mag weliy ngog mornga'agen e pinn'ey; ma kag yoeg ngog ko ba mang e re gelingin ni kam cham ngay, kam lii' ma kam th'aeb nge mul pa' pi walageg ni kar tulufed e pi gamanman rog—"},{"vNo":"21 ","txt":"Ere chiney, fa'an gara yoeg ngog mornga'agen e pinn'ey, ma demutrug ban'en ni gaba'adag ma gura pii' ngom; ma fa'anra bat'uf, ma gura matangiyem ko salthaw rog; machane gumnang ni gur e kagab gel ngoraed ni yaed gubin; yug aram rogon machane, demutrug ko bamang e gaba'adag ma gura pii' ngom."},{"vNo":"22 ","txt":"Ere chiney e bachan e Ammon e be gonop, machane dabi cham, me ga'ar ngak' Lamoni: Gara motoyil ko thin rog, ni fa'an gura yoeg ngom ko mang e re gelingin e gube rin' riy e pinn'ey? Ma ireray e n'en ni guba'adag ni ngam rin'."},{"vNo":"23 ","txt":"Me fulweg fare pilung ngak', me ga'ar: Arragon, ra mich u wun'ug gubin e thin rom. Ma arame ke aw ko luguy."},{"vNo":"24 ","txt":"Ere Ammon e tabab ko numon ngak' ni ke pagaen', me ga'ar ngak': Ba mich u wun'um ni bay ba Got?"},{"vNo":"25 ","txt":"Me fulweg, ni ga'ar ngak': Dagur nang ko mang e be yip' e binir fan."},{"vNo":"26 ","txt":"Ma arame ga'ar Ammon: Ba mich u wun'um ni bay ba Kan nib Gaa'?"},{"vNo":"27 ","txt":"Me ga'ar, Arragon."},{"vNo":"28 ","txt":"Me ga'ar Ammon: Ireray Got. Me ga'ar Ammon ngak' bayay: Ba mich u wun'um ni re Kan ney nib Gaa', ni'ir Got, e sunmiy gubin ban'en ni bay u tharmiy ngu fayleng?"},{"vNo":"29 ","txt":"Me ga'ar: Arragon, gumnang ni sunmiy gubin ban'en ni bay u fayleng; machane dagnang fan e tharmiy."},{"vNo":"30 ","txt":"Me ga'ar Ammon ngak': Tharmiy e bangi tagil' ni'ir e ma paer Got riy nge gubin e pi angel rok' nib thothup."},{"vNo":"31 ","txt":"Me ga'ar pilung i Lamoni: Bay ngalang ko fayleng?"},{"vNo":"32 ","txt":"Me ga'ar Ammon: Arragon, ma be sap nga but' nga dakean gubin e gidii'; ma manang gubin e pi tafnaey nge athap ko gum'ircha'; ya pa' e sunmiy raed ngay aram ko tabolngin."},{"vNo":"33 ","txt":"Ere pilung i Lamoni e ga'ar: Ke mich u wun'ug gubin e pinn'ey ni kam weliy. Gur e ke l'ugem Got?"},{"vNo":"34 ","txt":"Me ga'ar Ammon ngak': gag e gub gidii'; ma gidii' e ni sunmiy aram ko tabolngin ni boed ya'an Got, ma ke piningeg fare Kan ni Thothup rok' ni nggu fil e pinn'ey ngak' e pi gidii' ney, ni nge yog ni tamilang laniyaen'raed ko tin nib mat'aw mab riyul';"},{"vNo":"35 ","txt":"Ma bay fare Kan ni Thothup ni be paer boech rog, ni'ir e be pii' e tamilang ngog, nge ku gelingig ni be yaen u rogon e mich rog nge m'agaen' rog ngak' Got."},{"vNo":"36 ","txt":"Chiney e nap'an ni yoeg Ammon e pi thin ney, me tabab ko tabolngin nni sunmiy e fayleng, nge ku ngiyal' nni sunmiy Adam, me weliy ngak' gubin e pin'en ni mornga'agen e mul ni tay e gidii', me weliy ngak' me dag ngak' e pin'en ni bay u lan fapi chep nge fapi chep nib thothup ni mornga'agen e gidii', ni'ir e ki i weliy e pi profet mornga'agen, ni aram iyib nge mada' ko ngiyal' ni chitamangraed, i Lehi, e chuw u Jerusalem."},{"vNo":"37 ","txt":"Ma ki weliy ngoraed (ni fare pilung nge fapi tapigpig rok') gubin rogon fapi milekag ko pi chitamangraed u lan wuru' e binaw, nge gubin e pi gafgow roraed ko mak'iy nge balel, nge pi muruwel nra gafgow gaed riy, nge ku boech."},{"vNo":"38 ","txt":"Ma ki weliy ngoraed mornga'agen fapi togopluw ku Laman nge Lemuel, nge fapi pagael ni fak Ishmael, arragon, gubin e pi togopluw roraed me weliy ngoraed; me tamilngeg ngoraed gubin fapi chep nge pi chep nib thothup ko ngiyal' ni chuw Lehi u Jerusalem nge mada' ko ngiyal' ney."},{"vNo":"39 ","txt":"Machane gathi kemus aray; ya ki tamilngeg ngoraed rogon fare wo'en e bayul, ni'ir e ni yarmiy ngan tay ni aram ko somm'on nni sunmiy e fayleng; ma ki weliy ngoraed mornga'agen fare wub nra tay Kristus, me weliy rogon gubin e pi muruwel ku Somoel ngoraed."},{"vNo":"40 ","txt":"Me yibi buch u tomuren ni ke yoeg gubin e pinn'ey, me weliy nib tamilang ngak' fare pilung, ma arame michaen' fare pilung ko gubin e thin rok'."},{"vNo":"41 ","txt":"Me tabab ko meybil ngak' Somoel, ni be ga'ar: O Somoel, wureng an'um; ni boed rogon fini gele murnguy rom ngak' fapi gidii' ku Nephi, ku aram rogon ni nge wureng an'um ngog, nge gidii' rog."},{"vNo":"42 ","txt":"Ma arame, nap'an ni yoeg e renn'ey, me thig nge aw nga but', ni gowa ke yim'."},{"vNo":"43 ","txt":"Me yibi buch ni fapi tapigpig rok' e ra chibiyed ngar feked iyaen ngak' le'engin, mar maleged nga dakean e bet rok'; me paer nib thig u but' ni gowa ke yim' u lan l'agruw e rran nge l'agruw e nep'; ma le'engin, nge pi pagael ni fak, nge pi ppin ni fak e ur yoer niged, ni boed ni ma rin' fapi Lamanites, ni kari kirbaen' raed ngak'."}]}