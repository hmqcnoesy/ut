{"heading":"Amalickiah e ni nomeg ni nge mang pilung—Moroni e tining ngalang fare pow ko puf-mat'awon—I kunuy nga ta'abang fapi gidii' ni ngar yororiyed e mich roraed—Pi'in riyul' ni ke michaen'raed e kanoeg e Kristiano ngoraed—Gin nra magaey ko gidii' ku Yosef e yira ayuwegraed—Amalickiah nge fa pi'in nra chuw gaed e ra miil gaed iyaen ko fare binaw ku Nephi—Pi'in ni dabra pii'ed e ayuw ko fare puf-rogon e ni lii'raed ngar m'aed. Nap'an 73–72 M.K.","prevAbbr":"alma","prevNo":45,"nextAbbr":"alma","nextNo":47,"chapterTitle":"Alma 46","verses":[{"vNo":"1 ","txt":"Me yibi buch ni oren e pi'in ni dubraed ni ngar motoyil gaed ko fapi thin ku Helaman nge pi walagen e ra kunuyed yaed nga ta'abang ngar togopluw gaed ngak' pi walagraed."},{"vNo":"2 ","txt":"Ere chiney e musap, ri gel e damomuw ngoraed, ni arame ra nomeged ni ngar lii'edraed ngar m'aed."},{"vNo":"3 ","txt":"Chiney e cha' ni gaa' rok' e pi'in ni kar damomuw gaed ngak' pi walagraed e bee' nib mo'on nib gaa' mab yargael; ma fithingan e Amalickiah."},{"vNo":"4 ","txt":"Ma Amalickiah e be athapeg ni nge mang pilung; ma fapi gidii' ni ke damomuw e kuyaed be athapeg ni nge mang pilung roraed; ma yaed e yo'or ko tin nib sobut' e tapuf-oloboch ko binaw, ma yaed be gay e gin nra yib gelingraed riy."},{"vNo":"5 ","txt":"Ma kar uned u foen e pi sabaenbaen ku Amalickiah, ni fa'an yaedra ayuweg mar guyed rogon ni nge mang pilung roraed ma ra tay raed ni ngar manged gaa' ko fapi gidii'."},{"vNo":"6 ","txt":"Ere aray rogon ni wawliyraed Amalickiah ni ngar togopluw gaed, ni yug aram rogon fapi machib ku Helaman nge pi walagen machane ra feked yathin, arragon, ni yug aram rogon gelingin e ayuw roraed ko fare galasia machane ra feked yathin, ni yaed e pi priest nib tolang ko galasia."},{"vNo":"7 ","txt":"Ma bayo'or e pi'in ni gidii'en e galasia ni michaen'raed ko fapi thin nib sabaenbaen ku Amalickiah, ere ra chuw gaed ko fare galasia; ere aram rogon fapi gagyeg ko fapi gidii' ku Nephi e rib gel e yoyowol nge riya' riy, ni yug aram rogon ni kar gel ra gel gaed ko fapi Lamanites, nge pi falfalaen' ni kar tayed ra tayed ni bachan e ra thap gaed nga wuru' e kalbus u pa' fare Somoel."},{"vNo":"8 ","txt":"Ere kad guyed fini papay e gidii' ni yaed ma pagtilin fare Somoel ni Got roraed, arragon, fini papay ni ngan rin' e tin nib kireb, me wawliyey nga orel fare mo'oniyan'."},{"vNo":"9 ","txt":"Arragon, ma kad guyed ni tin th'abi kireb ban'en e rayog ni ta'bee' nib kireb e ra gagyeg nag nge yib tagil' u fithik' e gidii'."},{"vNo":"10 ","txt":"Arragon, kad guyed ni Amalickiah, e bee' nib mo'on nib sasaliyeb ma bee' nib mo'on nib yo'or e thin rok' nib sabaenbaen, ere wawliy nga orel gum'ircha'en e gidii' nib yo'or ni ngar rin'ed e tin nib kireb ban'en; arragon, ma nga kur gayed rogon ni ngar gatheayed fare galasia ku Got, ma nga kur gatheayed fare dayif ko puf-mat'awon ni ke pii' Got ngoraed, ara re tawa'ath ni ke pii' Got nga dakean e fayleng ni fan ngak' e pi'in nib mat'aw."},{"vNo":"11 ","txt":"Ere chiney e yibi buch u nap'an ni Moroni, ni fare pilung ko commander ko fapi salthaw ko Nephites, e rung'ag e pi togopluw ney, mari damomuw ngak' Amalickiah."},{"vNo":"12 ","txt":"Ere yibi buch ni guchthiy e mad rok'; nge fek bang riy; me yoloey bbugi thin nga dakean—ni ga'ar, ngad tayed u wun'daed e Got rodaed, nge mich rodaed, nge puf-mat'awon rodaed, nge gapas rodaed, nge pi le'engidaed, nge pi bitir rodaed—me m'ag nga tabon boechi laey i rean."},{"vNo":"13 ","txt":"Me m'ag e head-plate rok' nga loelugen, nge breastplate rok', nge shield rok', me bichiy e mad ko mael rok' nga lukungun; me fek fachi laey i rean, ni bay riy u tabon fachi yang i mad rok' ni kan guchthiy, (ni be yoeg ni fare pow ko puf-mat'awon) me siro' nib wup oewchen nga but', me meybil nib almarin ngak' e Got rok' ni fan ko fare tawa'ath ko puf-mat'awon ni nge yibi aw nga dakean pi walagen, u n'umngin i nap'an ni bay ba ulung i Kristiano ni ke magaey ni ngar tafanyed fare binaw—"},{"vNo":"14 ","txt":"Ya aray rogon ni gubin e pi'in ni riyul' nib michaen'raed ngak' Kristus, ma yaed ba mang ko fare galasia ku Got, ni ma piningraed e pi'in ni dar manged ko fare galasia."},{"vNo":"15 ","txt":"Ma pi'in ni yaed ba mang ko fare galasia e yaed ba yul'yul'; arragon, gubin e pi'in nib riyul' nib michaen'raed ngak' Kristus e ra feked nga dakeanraed, u fithik' e m'agaen', fithingan Kristus, ara Kristiano ni yima pining ngoraed, ni bachan e mich roraed ngak' Kristus ni bay yib."},{"vNo":"16 ","txt":"Me ere, ngiyal' ney, e Moroni e meybil ni mornga'agen fapi Kristiano, nge fare Puf-rogon ko nam e gomanga yog ni m'agaen' Got ngay."},{"vNo":"17 ","txt":"Me yibi buch u nap'an ni pii' ir ni polo' ngak' Got, me yoeg fithingan gubin e binaw ni bay nga yimuch ko fare binaw ni Kanpag, arragon, ere ngan ngoch nag i yoeg, gubin e binaw, ni ruw raba' ni ba'an yimuch nge ba'an lelu'och—Bangi binaw ni kan mel'eg, nge fare binaw ko puf-mat'awon."},{"vNo":"18 ","txt":"Ere ga'ar: Riyul' ni Got e dabi pagdaed, gadaed e pi'in ni yibe dariy fan nagdaed ni bachan e kad feked fithingan Kristus nga dakeandaed, ni nga nit' daed nga but' min gatheay daed, nge yaeni mada' ko ngiyal' ni kad miliyed nga dakeandaed u dakean e pi denen rodaed."},{"vNo":"19 ","txt":"Ere nap'an ni Moroni e ke yoeg e pi thin ney, me yaen iyaen u fithik' fapi gidii', ni be chichngeg fagi mad rok' ni kan guchthiy u lan e lang, ni nge yog ni guy gubin e gidii' e pi yol ni kan yoloey nga dakean, ma be non nib gaa' laman, nibe ga'ar:"},{"vNo":"20 ","txt":"Musap gaed, pi'in ra tay e re pow ney u dakean e nam, e ngar baed nga m'on u gelingin Somoel, ngar michmich gaed nga lan ba m'ag ni yaedra cha'ariy e pi mat'awraed, nge taliw roraed, ni gomanga yog ni tawa'ath nagraed fare Somoel ni Got."},{"vNo":"21 ","txt":"Me yibi buch u nap'an ni ke mu' Moroni i weliy e pi thin ney, ma musap gaed, fapi gidii' e rabaed ni yaed be miil iyib nga ta'abang ni kar m'aged madan e mael roraed nga lukungraed, ni yaed be guchthiy e mad roraed ni pow, ara ba m'ag, ni dabra keru'uyed fare Somoel ni Got roraed; ara, ngan pingeg i yoeg, fa'an yaedra th'aeb e pi motochiyel rok' Got, fa ra mul gaed nga fithik' e ngongol nib kireb, mar tamra' gaed ngay ni ngar feked nga dakeanraed fithingan Kristus, ma fare Somoel e ra th'eth'aebraed ni woed ni kar guchthiyed e mad roraed."},{"vNo":"22 ","txt":"Ere ireray e re m'ag ni kar og niged yaed ngay, mar yin'ed e mad roraed nga charen i rifrifan ay Moroni, ni yaed be ga'ar: Kug fal'eged ba m'ag u thilmaed e Got romaed, ni yira gatheaymaed, ni woed pi walagmaed u lan fare binaw ni bay ko lelu'och, ni fa'an gamaed ra mul nga fithik' e ngongol nib kireb; arragon, ma rayog ni nge tharbog maed nga charen i rifrifan'ay e pi to'ogor romaed, ni woed ni ku gun'ed e mad romaed nga charen i rifrifan'em ni ngan yaen u dakean, ni fa'an gamaed ra mul nga fithik' e ngongol nib kireb."},{"vNo":"23 ","txt":"Ere Moroni e ga'ar ngoraed: Musap gaed, gadaed e pi'in ni kad magaey gaed ko bitir ku Jacob; arragon, gadaed e pi'in kad magaey gaed ko bitir ku Yosef, ni'ir e guchthiy pi walagen e mad rok' nge yo'or yang; arragon, ere chiney musap gaed, ngad tayed u wun'daed ni ngad fol gaed ko pi motochiyel ku Got, ara pi mad roraed e ra guchthiy pi walagdaed, ma nin' daed nga kalbus, ara ni pii' daed ni chuwaey', fa ni lii'daed ngad m'aed."},{"vNo":"24 ","txt":"Arragon, ngad ayuweged e puf-mat'awon rodaed ni tin ke magaey e gidii' ku Yosef; arragon, ngad tayed u wun'daed fapi thin ku Jacob, u m'on ni nge yim', ya musap gaed, i guy ni bayang ko tin ke magaey ko fare mad ku Yosef e ni ayuweg ma dawori wod. Ere ga'ar—Boed rogon e giney ni magaey ko mad rok' fakag ni kan ayuweg, ere aram rogon bang nra magaey rok' pifak fakag nra ayuwegraed Got, me fekraed ngak', u nap'an e tin ni kubay rok' pifak Yosef ni bay ni lii'raed ngar m'aed, ni boed rogon e gin ni ke magaey ko mad rok'."},{"vNo":"25 ","txt":"Ere chiney e musap gaed, biney e be pii' e kirbaen' ngog; machane, kug falfalaen' ngak' fakag, ni bachan e tin ba'aram i pifak ni bay ni fekraed ngak' Got."},{"vNo":"26 ","txt":"Ere chiney e musap gaed, ireray e thin ku Jacob."},{"vNo":"27 ","txt":"Ere chiney e minii' e manang, ya sana rayog ni pi'in ni ke magaey rok' pifak Yosef, e yira gatheayraed ni boed e mad rok', ni ireram e pi'in ni kar chuw gaed romaed? Arragon, ma ra yog ni nge buch ni gadaed, ni fa'anra dab da yul'yul' gaed ko mich rodaed ngak' Kristus."},{"vNo":"28 ","txt":"Ere chiney e yibi buch u nap'an ni ke yoeg Moroni e pi thin ney ma aram me yaen, ma ki mal'og nga lan gubin yang ko fare binaw ni bay e togopluw riy, nge kunuy nga ta'abang gubin fapi gidii' ni yaed ba'adag ni ngar cha'ariyed e puf-mat'awon roraed, ni ngar sak'iy gaed ngar togopluw gaed ngak' Amalickiah nge pi'in ni kar chuw gaed, ni kanoeg e Amalickiahites ngoraed."},{"vNo":"29 ","txt":"Me yibi buch u nap'an ni Amalickiah e guy ni fapi gidii' ku Moroni ni yaed bo'or ngak' fapi Amalickiahites—ma ki guy e gidii' rok' nib maerwaer u wun'raed mornga'agen fare justice ko fare gagyeg ni'ir e kar og niged yaed ngay—ere, bachan e be magar nag ni dabiyog ni nge mugu'uliy, ere fek e tin ba'aram e pi gidii' rok' nib m'agaen'raed ni ngar uned ngak' nga ranoed nga lan fare binaw ku Nephi."},{"vNo":"30 ","txt":"Ere chiney i Moroni e lemnag ni det'uf ni fapi Lamanites e nga kur yo'or gaed boech ni aram gelingraed; ere lemnag ni nge thabey fapi gidii' ku Amalickiah, ara nge fekraed nge sulwegraed, ma nge lii' Amalickiah ngem'; arragon, ya manang ni ra k'aring fapi Lamanites ngar damomuw gaed ngoraed, me k'aringraed ngar baed ngoraed ko mael; ya biney e manang nra rin' Amalickiah ni nge yog ni mugu'uliy e tin nibe nomeg."},{"vNo":"31 ","txt":"Ere Moroni e lemnag nib t'uf ni nge fek e salthaw rok', ni kar mukun gaed nga ta'abang, ma kar feked talin e cham roraed, ma kar og niged yaed nga langgin ba m'ag ni ngar ayliyed e gapas—ere yibi buch ni fek e salthaw rok' nga ranoed ni kar feked e pi tent roraed nga lan wuru' e binaw, ni ngar ninged e wo' ku Amalickiah u lan wuru' e binaw."},{"vNo":"32 ","txt":"Ere yibi buch ni rin' ni boed rogon ni ba'adag, ma ranoed iyaen nga lan wuru' e binaw, mar gur gaed nga m'on ko fapi salthaw ku Amalickiah."},{"vNo":"33 ","txt":"Me yibi buch ni Amalickiah nge buch'uw ko fapi gidii' rok' e ra miil gaed, ma tin ni magaey roraed e rathap gaed nga lan pa' Moroni min fekraed nga lan fare binaw nu Zarahemla."},{"vNo":"34 ","txt":"Chiney, e Moroni e bee' nib mo'on ni ke dugliy fapi pilung ko tapuf-oloboch nge lungun e gidii' ni yo'or, ere bay gelingin ni nge gagyeg nag fapi salthaw ko Nephites u rogon ni ba'adag, ni nge yarmiy me gagyeg nag mat'awon nga dakeanraed."},{"vNo":"35 ","txt":"Me yibi buch ni pi' i rok' fapi Amalickiahites ni dar og niged yaed nga langgin ba m'ag ni ngar pii'ed e ayuw ko fare puf-rogon, ni nge yog ni paer roraed ba am nib puf-rogon, e guy rogon ni ngan lii'raed ngar m'aed; ere kemus ni buch'uw e pi'in ni siyeg fare m'ag ko puf-rogon."},{"vNo":"36 ","txt":"Ma ki yibi buch, ni guy rogon farengi pow ko puf-mat'awon ni ngan tining ngalang nga taban gubin e wulyang ni bay u ga'angin yang fare nam, ni ke tafna' fapi Nephites; ere aray rogon ni Moroni e yarmiy fare dodow ko puf-mat'awon u fithik' fapi Nephites."},{"vNo":"37 ","txt":"Mar tabab gaed bayay ko paer u fithik' e gapas u lan fare binaw; ere aram rogon ni ra tayed ni bay e gapas u lan fare binaw nge chuchugur nga tomuren e bin ragag nge mereb e duw ko fare lung ko fapi tapuf-oloboch."},{"vNo":"38 ","txt":"Ere Helaman nge fapi tolang ko priest e kur tayed nib yaram lan fare galasia; arragon, ni aram rogon u lan aningeg e duw ni ra pired u fithik' e gapas nge falfalaen' u galasia."},{"vNo":"39 ","txt":"Ere yibi buch nib yo'or e pi'in ni yim', nib dugil e mich roraed ngay ni pi ya'el roraed e bayuliyraed fare Somoel i Yesus Kristus; ere aray rogon ni ra chuw gaed u fayleng ni yaed ba falfalaen'."},{"vNo":"40 ","txt":"Ma bay boech e gidii' ni yim' ko m'ar, ni bay ba ngiyal' u lan fare duw ni ri ubchiya' u lan fare binaw—machane de yo'or e pi'in ni yim' ko m'ar, ni bachan e bayo'or e gak'iy nge lik'ngin ni tay Got ni ngan fanay ni falay ni ngan chuweg e m'ar ngay, ni'ir e be gagyeg e gidii' ngay u rarogon e yafang—"},{"vNo":"41 ","txt":"Ere bo'or e pi'in ni yim' ni ke pilibthir; ma pi'in ni yim' u fithik' e michaen' ngak' Kristus e yaed ba falfalaen' rok', ni boed rogon nib t'uf ni ngar rin'ed."}]}