{"heading":"Helaman e weliy bayay mornga'agen fare mkol binaw nu Antiparah, nge wenig nge fare matanag ntay nga Cumeni—Fapi fel' yangren ni Ammorite rok' e ra cham gaed u fithik' e m'uthaen'; gubin e gidii' ni mad'ad, machane dariy bee' nlii' ngem'—Gid e mornga'ag nag e yam' nge miil ni tay boech fapi Lamanites ni kalbus. Nap'an 63 M.K..","prevAbbr":"alma","prevNo":56,"nextAbbr":"alma","nextNo":58,"chapterTitle":"Alma 57","verses":[{"vNo":"1 ","txt":"Ere chiney e yibi buch ni taw ngog bangi babyor ni yib rok' Ammoron, ni fare pilung, nibe yoeg ni fa'an gura pag fapi kalbus ko mael ni kug feked ma ra pii' fare binaw nu Antiparah ngomaed."},{"vNo":"2 ","txt":"Ere gu pii' bangi babyor nge yaen ngak' fare pilung, nib dugilaen'maed ngay nib gaman e salthaw romaed ni nggu feked fare binaw nu Antiparah u gelingmaed; ma fa'anra nggu paged e kalbus ni fan ko re binaw nem ma nggu lemniged ni arame dag gonop gaed, ma kemus ni nggu paged e kalbus romaed ni ngan thilyeg ko binaw."},{"vNo":"3 ","txt":"Ma Ammoron e siyeg e babyor rog, ya dabun ni ngan thilyeg e kalbus; ere gu tabab gaed i falfal'eged rogmaed ni nggu waroed ko fare binaw nu Antiparah."},{"vNo":"4 ","txt":"Machane fapi gidii' nu Antiparah e ra chuw gaed ko fare binaw, mar miil gaed nga boech e binaw roraed, ni kar suweyed, ni ngar noemow niged; ere aray rogon ni fare binaw nu Antiparah e mul nga lani pa' maed."},{"vNo":"5 ","txt":"Ere aray rogon ni mus e bin riliw' nge meruk e duw ko fare lung ko fapi tapuf-oloboch."},{"vNo":"6 ","txt":"Me yibi buch u nap'an ni tabab e bin riliw' nge mereb e duw, me taw e chugum ngomaed ni ggan nge talin e cham, ma ki yo'or boech e salthaw romaed, ni yib ko fare binaw nu Zarahemla, nge pi binaw nib liyeg, me yaeni gaman e nel' e biyu' e gidii', nib kii' u nel' i ragag ko fapi pagael ni fak fapi Ammonites ni fa'an rabaed ngar cheag gaed ngak' pi walagraed, fachi ulung rog ni l'agruw e biyu' gathon. Ere chiney e musap, rug noemow gaed, arragon, ma kub yo'or e ggan nni fek iyib ngomaed."},{"vNo":"7 ","txt":"Me yibi buch ni aram rogon nug athapeged ni nggu ululiyed e mael ngak' e pi salthaw nni tayraed ni ngar matangiyed fare binaw nu Cumeni."},{"vNo":"8 ","txt":"Ere chiney e musap, nggu dag ngom ni den'uw nap'an mug mugu'uliyed e athap romaed; arragon, nug longbiyed, ni ke nep' fare binaw ni Cumeni, ko salthaw romaed nib gel, ara boech e salthaw romaed nib gel, nga buch'uw riy nga m'on ni nge thap ngoraed e chugum ni ggan nge talin e cham."},{"vNo":"9 ","txt":"Me yibi buch nug toffan gaed ni kug liyeged wuru' fare binaw nib yo'or e nep'; machane 'ug moloed nga dakean e sayden romaed, ma gamaed tay e matanag, ni nga dabi yib fapi Lamanites ngomaed ni ke nep' ngan lii' maed, ni'ir e kar nomeged ni ke yo'or yay; machane gubin yay ni ur nomeged ma i map' e racha' roraed riy."},{"vNo":"10 ","txt":"Munmun me taw e ggan nge talin e cham roraed, ma arame ke yaen ni nga ranoed nga lan fare binaw ni ke nep'. Mar gin gaed ngay ni gamaed e Nephites, ya yaed be lemnag ni gamaed e Lamanites; ere, gu koeled nggu fekedraed nge pi chugum roraed."},{"vNo":"11 ","txt":"Ma yug aram rogon ni fapi Lamanites e kan tel roraed e chugum roraed ni aray rogon, ma kuyaed be nomeg ni ngar pired ko fare binaw; ere yibi aw ni nggu feked e pi ggan nge talin e cham nem nggu pii'ed nge yaen nga Judea, ma kalbus romaed e nga ranoed ko fare binaw nu Zarahemla."},{"vNo":"12 ","txt":"Me yibi buch ni de yo'or e rran ni ke yaen ma fapi Lamanites e tabab iyaen ni nge m'ay e athap roraed ko ayuw ngoraed; ere mar paged fare binaw nga lan pa'maed; ere aray rogon nug mugu'uliyed e tin nug nomeged u rogon ni nggu sulweged fare binaw ni Cumeni."},{"vNo":"13 ","txt":"Machane yibi buch ni kalbus romaed e kayigi yo'or, ni aray rogon ni kudag yo'or gaed, ere yibi m'ug ni thingar gu tayed gubin e salthaw romaed ngar matangiyed raed, ara ngan lii'raed ngar m'aed."},{"vNo":"14 ","txt":"Ya musap, yaedra po' nga wean ni yaed bo'or, ma yaedra cham ko malang, nge gul, ara demutrug ban'en ni rayog ni nge thap nga lani pa'raed, ni aram rogon nug lii'ed nib yo'or nga l'agruw e biyu' i yaed u tomuren ni kar paged yaed ngar manged kalbus ko mael."},{"vNo":"15 ","txt":"Ere yibi aw nib t'uf romaed, ni nggu thanged e yafos roraed, ara nggu matangiyed raed ni bay e sayden u pa'maed, iyaen ko fare binaw nu Zarahemla; nge ku arragon ko ggan romaed ni dabki gaman e gidii' romaed riy, ni yug aram rogon ni kug chagiyed ko ggan rok fapi Lamanites."},{"vNo":"16 ","txt":"Ere chiney, u nap'an ni kari wogwog e pi gagyeg nem, me yibi aw nib gagyeg ni kari ga'fan ni ngan lemnag rogon e pi kalbus ney ko mael; machane, deyog nug dugiliyed ni ngan pii'raed nga ranoed nga lan fare binaw nu Zarahemla; ere gu mel'eged boech e gidii' romaed, min pag gafalngin ngoraed ni ngar feked e kalbus romaed iyaen nga lan fare binaw nu Zarahemla."},{"vNo":"17 ","txt":"Ere yibi buch ni rebo rran riy mar suloed. Ere chiney e musap, deyog nug fithedraed u mornga'agen fapi kalbus; ya musap, fapi Lamanites e kar oggaed ngomaed, mar suloed u nap'an ni ke t'uf ni ngar ayuweged gamaed nge siy gumul gaed nga lan pa'raed. Ya musap, Ammoron e ke mal'og ke yib e ayuw ni ggan roraed nge ku boech e salthaw nib yo'or."},{"vNo":"18 ","txt":"Ere yibi buch ni fapi gidii' ni kug pii'ed ngar uned ko fapi kalbus, e ra baed ngar taw gaed u nap'an ni ke t'uf ni ngar tilegedraed, ni ke chugur ni ngar gel gaed ngomaed."},{"vNo":"19 ","txt":"Ma musap, fachi ulung rog nib achig ni l'agruw e biyu' nge nel' i ragag e racham gaed nib tinoewey; arragon, riyaed ba miyuluy u p'oewchen fapi Lamanites, mar lii'ed gubin e pi'in ni rabaed ngoraed."},{"vNo":"20 ","txt":"Ma nap'an ni ke chugur ni nge wenig fatin ni ke magaey ko salthaw romaed ngak' fapi Lamanites, ma musap, fa gal l'agruw i biyu' nge nel' i ragag e salthaw e kar pired ni yaed ba miyuluy ma darur digow gaed."},{"vNo":"21 ","txt":"Arragon, ra fol gaed mar athamgiliyed ni ngar rin'ed gubin e motochiyel ni chirogon; arragon, ma boed rogon e mich roraed e aram rogon nrin' ngoraed; ma ku bay u wun'ug e pi thin ni roeged ngog ni pi chitiningraed e ke fil ngoraed."},{"vNo":"22 ","txt":"Ere chiney e musap, pi pagael rog ney, nge fapi gidii' ni kan mel'egraed ni ngar feked fapi kalbus, e ireray e picha' ni nga doeged e soerok' ngoraed; ya yaed e kar lii'ed fapi Lamanites; ere kan suruyraed kar suloed ko fare binaw nu Manti."},{"vNo":"23 ","txt":"Ma ke sul ngomaed fare binaw ni Cumeni, ma dawor gu m'aed ni gamaed gubin ko sayden, machane bo'or i gamaed e ke yim'."},{"vNo":"24 ","txt":"Ere yibi buch u tomuren ni ke miil fapi Lamanites, mug gur nggog ni gidii' rog ni kar mad'ad gaed e ngan chuwegraed u fithik' e pi'in ni kar m'aed, mug guy rogon ni ngan falay nagraed min m'ag e mad'ad roraed."},{"vNo":"25 ","txt":"Me yibi buch ni bay l'agruw miri'ay, ko fare l'agruw i biyu' nge nel' i ragag, ni ke m'ay gelingraed ni bachan e racha' roraed ni ke map' nib yo'or; machane, u rogon fal'ngin Got, me gin oewchmaed ngay, ma kug falfalaen' gaed ko salthaw romaed ni gubin, ya dariy bagyaed ni ke yim'; arragon, ma ku dariy bagyaed u fithik'raed nib lich e mad'ad u doew."},{"vNo":"26 ","txt":"Ere chiney, ayuw nni tay ngoraed e ri gin oewchen e salthaw romaed ni polo' ngay, arragon, ni dar m'aed ma bay rebe biyu' i walagmaed ni kan lii'raed kar m'aed. Ma kug dugiliyed nga dakean e ma'ang'ang u gelingin Got, ni bachan e mich roraed nga fithik' e pin'en ni kan fil ngoraed ni nge michaen'raed ngay—ni bay ba Got nib mat'aw, ma pi'in dabi maerwaer u wun'raed, e yira ayuwegraed u dakean gelingin nib ma'ang'ang."},{"vNo":"27 ","txt":"Ere ireray rogon e mich rok' fa pi'in ni kug weliy mornga'agen; ku yaed bbitir, mab miyuluy laniyaen'raed, ma yaed be tay e pagaen' roraed ngak' Got ni gubin e ngiyal'."},{"vNo":"28 ","txt":"Ere chiney e yibi buch u tomuren ni aray rogon ni kug tililiy niged e gidii' romaed ni ke mad'ad, ma kug k'eyaged e ldoew romaed nge pi ldoew ko fapi Lamanites, ni rib yo'or, ere musap, gu duwriyed Gid u mornga'agen fapi kalbus nra uned ngoraed iyaen ko fare binaw nu Zarahemla."},{"vNo":"29 ","txt":"Chiney e Gid e ire pilung ko kapten ko binem e ulung ni dugliyraed ni ngar matangiyed raed iyaen ko fare binaw."},{"vNo":"30 ","txt":"Ere chiney, e ba'aray e pi thin ni yoeg Gid ngog: Musap, gu waroed iyaen ko fare binaw nu Zarahemla ni gamaed fapi kalbus rodaed. Me yibi buch ni gubaed gu mada' niged bogi spy ko salthaw romaed, ni kan l'oegraed ni ngar sap niged e gin nibe toffan fapi Lamanites riy."},{"vNo":"31 ","txt":"Mar yoer gaed ngomaed, ni yaed be ga'ar—Musap gaed, fapi salthaw ko Lamanites e yaed be thelep iyaen ko fare binaw nu Cumeni; ere musap gaed, yaedra apniy raed, arragon, ma yaedra lii' e gidii' rodaed."},{"vNo":"32 ","txt":"Me yibi buch ni fapi kalbus romaed e ra rung'aged lamraed, ni'ir e gelnag laniyaen'raed; mar tabab gaed ni ngar togopluw gaed ngomaed."},{"vNo":"33 ","txt":"Ere yibi buch ni bachan e togopluw roraed mug geringyed e sayden romaed ni nggu lii'edraed. Me yibi buch nra miil gaed nib ulung u ta'abang iyib nga taban e sayden romaed, ni arame, bo'or i yaed e yim' riy; ma tin ni magaey roraed e ra miil gaed romaed."},{"vNo":"34 ","txt":"Ere musap gaed, nap'an nra miil gaed ma dakiyog ni ngug koeledraed, ma gamaed thelep nib gur iyib ko fare binaw ni Cumeni; ma musap gaed, gu taw gaed mar nap'an ni nggu pii'ed e ayuw ngak' pi walagmaed i ayuweg fare binaw."},{"vNo":"35 ","txt":"Ere musap gaed, kun ayuwegdaed bayay ngad chuw gaed u pa' e pi to'ogor rodaed. Ere kari magaer Got; ya musap gaed, ire ke thapeg daed, arragon, ni ke rin' e biney e pa' nib gaa' ni fan ngodaed."},{"vNo":"36 ","txt":"Ere chiney e yibi buch u nap'an ni gag, Helaman, e kug rung'ag e pi thin ney ku Gid, ma rug thamiy e falfalaen' nib gel ni bachan fal'ngin Got ni ayuwegmaed, ni nga dab gum'aed ni gamaed gubin; arragon, mab pagan'ug ngay ni ya'el rok' e pi'in ni kar m'aed e yaed bay u tafen e toffan ko Got roraed."}]}