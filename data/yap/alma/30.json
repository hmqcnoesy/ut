{"heading":"Korihor, ni fare to'ogor ku Kristus, e muning nag Kristus, nge fare Bayul, nge fare nangaen' ko prophecy—I fil iyaen ni dariy e Got, dariy e mul ni tay e gidii', dariy e gechig ko denen, nge dariy ba Kristus—Alma e micheg ni Kristus e ra yib ma gubin ban'en ma be dag ni bay e Got—Korihor e yoeg ni ngan dag e pow ngak' min ma'ay nag—Fare mo'oniyan' e m'ug ngak' Korihor nib angel me fil ngak' ko mang e nge yoeg—Korihor e ni yit' nga but' nge yim'. Nap'an 76–74 M.K.","prevAbbr":"alma","prevNo":29,"nextAbbr":"alma","nextNo":31,"chapterTitle":"Alma 30","verses":[{"vNo":"1 ","txt":"Musap gaed, chiney e yibi buch u tomuren fapi gidii' ku Ammon e kan ayliyraed nga lan fare binaw nu Jershon, arragon, nge ku tomuren ni fapi Lamanites e kan tulufraed u lan fare binaw, ma pi ldoew roraed e k'eyag fapi gidii' ko fare binaw—"},{"vNo":"2 ","txt":"Chiney e pi ldoew roraed e dan thi'egraed ni bachan e kayug ra yo'or gaed; ma ku aram rogon ko pi ldoew ko fapi Nephites ni dan thi'egraed—machane yibi buch u tomuren ni kar k'eyaged e pi ldoew roraed, nge ku tomuren fare rran ni un baley nag e abich, mayoer, nge meybil, (ni aram u lan e bin ragag nge nel' e duw ko fare lung ko fapi tapuf-oloboch nga dakean fapi gidii' ku Nephi) me tabab i 'ul'ul e gapas u dakean ga'angin yang e nam."},{"vNo":"3 ","txt":"Arragon, ma fapi gidii' e ruguyed rogon ni ngar fol gaed ko pi motochiyel ku Somoel; mi yaed yul'yul' i mugu'uliy e pi gam'ing ku Got, u rogon fare motochiyel ku Moses; ya ni fil ngoraed ni ngar fol gaed ko fare motochiyel ku Moses nge mada' ko ngiyal' ni ke mugu'ul."},{"vNo":"4 ","txt":"Ere aray rogon ni paer fapi gidii' ni dariy bee' ni gatheay e gapas roraed ni polo' e bin ragag nge nel' e duw ko fare lung ko fapi tapuf-oloboch nga dakean fapi gidii' ku Nephi."},{"vNo":"5 ","txt":"Me yibi buch u nap'an ni tabab e bin ragag nge medilip e duw ko lung ko fapi tapuf-oloboch, ma kab aw e gapas."},{"vNo":"6 ","txt":"Machane yibi buch u langgin tungun e bin ragag nge medilip e duw, me yib bee' nib mo'on nga lan fare binaw nu Zarahemla, ni ire to'ogor ku Kristus, ya ire tabab ko machib ngak' fapi gidii' nib togopluw ko fapi prophecy ni tay fapi profet, ni mornga'agen fare wub ku Kristus."},{"vNo":"7 ","txt":"Ngiyal' ney e dariy ba motochiyel nib togopluw nga rogon e mich rok' bee'; ya rib togopluw ko motochiyel ku Got ni ngan sunmiy ba motochiyel ni nge dab ki ta'areb nag e gidii' u but'."},{"vNo":"8 ","txt":"Ya aray rogon ni yoeg fare chep nib thothup: Mu dugiliyed e biney e rran ko minii' e ngam pigpig gaed ngak'."},{"vNo":"9 ","txt":"Chiney e fa'anra bay bee' ni ba'adag ni nge pigpig ngak' Got, ma ir rok' u matawon laniyaen'; ara, fa'anra ba michaen' ngak' Got ma ir u mat'awon laniyaen' ni nge pigpig ngak'; machane fa'anra de michaen' ngak' ma dariy e motochiyel ni be yoeg ni ngan gechig nag riy."},{"vNo":"10 ","txt":"Machane fa'anra thang bee' e fan rok' bee' ma ngan gechig nag ni yam'; ma fa'anra moro'ro' bee' ma kiyra gechig nag; ma fa'anra iring bee' ban'en ma kiyra gechig nag; ma fa'an yow ra paer bee' ni gathi mabgol rok' ma kiy ra gechig nag; arragon, ya gubin e pi ngongol ney nib kireb ma ni gechig nagraed riy."},{"vNo":"11 ","txt":"Ya bay ba motochiyel ni gidii' e thingar ni pufthin nagraed u rogon e oloboch roraed. Machane, dariy e motochiyel nib togopluw ko mich ko gidii'; ere, ra bee' ma yira gechig nag ko pi oloboch ni ke bucheg; ere aramfan ni gubin e gidii' ma ta'areb rogon u but'."},{"vNo":"12 ","txt":"Ma re to'ogor ku Kristus ney, ni fithingan i Korihor, (ma fare motochiyel e dariy gelingin ni nge tileg) e tabab i machib nag ngak' fapi gidii' ni dariy Kristus. Ere ba'aray rogon ni machib, nibe ga'ar:"},{"vNo":"13 ","txt":"O gimed e pi'in ni kam m'aged gimed kam pired u but' u tan ba gagyeg ni meechiyang nge ba athap ni dariy, mangfan ni gimed be m'agmed nga bogi ban'en ni dariy fan? Mangfan ni gimed be sap nag ba Kristus? Ya dariy bee' nra yog ni nge nang ko mang e bay yib."},{"vNo":"14 ","txt":"Musap gaed, pinn'ey ni gimed be yoeg ni bogi prophecy, ni gimed be yoeg ni ke af iyib nga but' u pa' e pi profet nib thothup, musap gaed, bogi yalen rok e pi chitamangmed nib meechiyang."},{"vNo":"15 ","txt":"Mang e ke rin' make dugil u wun'med nib riyul'? Musap gaed, dabiyog ni ngam nanged mornga'agen bogi ban'en ni damur guyed; ere dabiyog ni ngam nanged ni bay ba Kristus."},{"vNo":"16 ","txt":"Kam changar gaed nga m'on kamoeged ni gimed be guy ba ngiyal' i n'en ni bay ni n'aegfan e pi denen romed. Machane musap gaed, ireyer ni ke gabliymed ba tafnaey ni sabalbalyang; ma biney e sabalbalyang ko tafnaey romed e yib ni bachan fapi yalen ko pi chitamangmed, ni wawliymed nga orel nge michaen'med nga bogi ban'en ni deriyul'."},{"vNo":"17 ","txt":"Ma kub yo'or boech bogi ban'en ni aram rogon ni weliy ngoraed, ni be yoeg ni dariy bbayul ni ngan fal'eg ni fan ko pi denen ko gidii', ya gubin e gidii' ma bay wa'athan u lan e biney e yafos u rogon ni be gagyeg nag ir; ere gubin e gidii' ma be mon'og u rogon e llowaen' rok', ere gubin e gidii' ma rayog rok' ban'en u rogon gelingin; ma demutrug ko mang e rarin' bee' ma de kireb."},{"vNo":"18 ","txt":"Ere aray rogon ni machib ngoraed, nib yo'or e pi'in ni wawliy gum'ircha'en nga orel, mar puged oewchraed ngalang ngar 'uf gaed nga fithik' e pi denen roraed, me wawliy e pi'in nib ppin nga orel nib yo'or, nge pi'in pumo'on, ni ngar rin'ed e tin galong ban'en—ma be yoeg ngoraed u nap'an ni ra yim' bee', ma kemus e yafos rok' aram."},{"vNo":"19 ","txt":"Ere chiney e re mo'on ney e ki yaen ko fare binaw nu Jershon, ni nge machib nag e pinn'ey u fithik' fapi gidii' ku Ammon, ni ur moyed ba ngiyal' i n'en ni yaed fapi gidii' ko fapi Lamanites."},{"vNo":"20 ","txt":"Machane musap gaed bagael boech e gonop roraed ngak' bo'or i yaed fapi Nephites; ya rafeked, ngar m'aged, mar feked iyaen nga p'oewchen Ammon, ni ire tolang ko priest ko tinem e gidii'."},{"vNo":"21 ","txt":"Me yibi buch ni yoeg ni ngan chuweg u lan e binaw. Me yib nga lan fare binaw nu Gideon, ma arame tabab ko machib ngak' e tinem e gidii'; ma deyog ni fel' rogon e tin be lemnag u roey, ya ni koel ngan m'ag min fek iyaen nga p'oewchen e cha' nib tolang ko priest, nge cha' ni pilung ko tapuf-oloboch ko fare binaw."},{"vNo":"22 ","txt":"Me yibi buch ni fare tolang ko priest e ga'ar ngak': Mangfan ni gabe yaen iyaen nga um thilthilyeg e pi yalen Somoel? Mang ni gabe machib nag e pi gidii' ney ni dariy Kristus, ni ngam wagagaey nag e falfalaen' roraed? Mang ni gabe non nib togopluw ko gubin fapi prophecy ko fapi profet nib thothup?"},{"vNo":"23 ","txt":"Chiney e fare tolang ko priest e Giddonah fithingan. Me ga'ar Korihor ngak': Bachan e dagur fil iyaen fapi yalen nib meechiyang ko pi chitamangmed, nge bachan e da gur fil ko pi gidii' ney ni ngar m'aged yaed nga tanggin e pi gam'ing nge muruwel nib meechiyang ni sunmiy e pi priest ni kakrom, ni ngar gagyeg niged gelingraed nge mat'awngiraed u dakeanraed, ni ngan tayraed nib minaen' raed, ni nga dabra puged oewchraed ngalang, ya ngan tayraed u but' u rogon e thin rom."},{"vNo":"24 ","txt":"Gabe yoeg ni pi gidii' ney e ba puf rograed. Musap, gube yoeg ni yaed bay u kalbus. Gabe yoeg ni fapi prophecy ni kakrom e ba riyul'. Musap, gube yoeg ni damnang nib riyul'."},{"vNo":"25 ","txt":"Gabe yoeg ni pi gidii' ney e ba buch e roraed ma bogi gidii' ni kar mul gaed, ni bachan e denen rok' rebo gallabthir. Musap, gube yoeg ni bee' nib bitir e de buch e rok' ni bachan e gallabthir rok'."},{"vNo":"26 ","txt":"Ma kag be yoeg ni Kristus e ra yib. Machane musap, gube yoeg ngom ni damnang ni bay yib ba Kristus. Ma kag be yoeg ni yira lii' ngem' ni bachan e pi denen nu fayleng—"},{"vNo":"27 ","txt":"Ere aray rogon ni kam wawliy e pi gidii' ney ni ngar falwok gaed ko pi yalen rok' e pi chitamangmed nib mathukthuk, ni boed rogon ni gaba'adag; ma kam tayraed u but', ni gowa yaed bay u kalbus, ni nge yog ni fel' rogmed ko pi muruwel u pa'raed, ma dakir m'agaen'raed ngay ni ngar puged oewchraed riy ngalang ni darur rus gaed, ma nga dabki m'agaen'raed ngay ni ngar falfalaen' gaed ko mat'awon nge yalen roraed."},{"vNo":"28 ","txt":"Arragon, dar m'agaen'raed ngay ni ngar muruwel gaed ko tin faraed ban'en ya yaed be rus ni richey me puwaen' fapi priests roraed, ni yaed be gagyeg nagraed ni rogon ni yaed ba'adag, ma kar miliyed raed ni nge michaen'raed, ko pi yalen roraed nge pi lik'aey roraed nge pi fiti laniyaen'raed nge pi piliyeg changar roraed nge pin'en roraed nib dake riyul' mab dake miith mornga'agen, ma fa'anra dab rrin'ed ni boed rogon e pi thin ni karoeged, ma bay bee' nra puwaen' ngoraed, ni yaed be yoeg ni'ir e Got—ni bee' ni dawor ni guy fa kan nang, ni bee' ni da immoy ma ku dabi yib."},{"vNo":"29 ","txt":"Chiney e nap'an ni fare tolang ko priest nge fare pilung ko tapuf-oloboch e ruguyew fini 'el'el gum'ircha'en, arragon, nap'an ni kar guyew ni ra togopluw ngak' Got, ma dakur pii'ew e fulweg ko thin rok'; ere roegew ni ngan m'ag; mar pii'ew nga lan pa' fapi salthaw, ma arame ni fek iyaen nga lan fare binaw nu Zarahemla, ni nge yog nni fek iyaen nga p'oewchen Alma, nge fare pilung ko tapuf-oloboch ni'ir e am u ga'angin yang fare nam."},{"vNo":"30 ","txt":"Me yibi buch u nap'an ni kan fek iyaen nga p'oewchen Alma nge fare pilung ko tapuf-oloboch, ma ki 'ul'ul ngay ni boed rogon ni rin' u lan fare binaw nu Gideon; arragon, ma ki 'ul'ul ko welthin nibe gathibthib nib togopluw."},{"vNo":"31 ","txt":"Me non ni rib gaa' laman u p'oewchen Alma, me togopluw ngak' fapi priest nge sensey, ni be dugliy e kireb nga dakeanraed, ni yaed be wawliy fapi gidii' ni ngar rin'ed fapi yalen rok' e pi chitamangraed nib meechiyang, ni fan e nge fel' rograed ko pi muruwel rok' fapi gidii'."},{"vNo":"32 ","txt":"Ere chiney e ga'ar Alma ngak': Gur ma gamnang ni dagur fal'eg rogmaed u dakean e muruwel ni be tay e pi gidii' ney; ya musap kug muruwel u nap'an ni tabab fare lung ko fapi tapuf-oloboch nge yibi mada' ko chiney, nga pa'ag ni fan ngog, ni yug aram rogon nib yo'or e milekag ni kug tay ni gube liyeg e nam ni nggu weliy fare thin ku Got ngak' e gidii' rog."},{"vNo":"33 ","txt":"Ere yug aram rogon nib yo'or e muruwel ni kug rin' u lan e galasia, ma dawori yog ngog ta'areb e senine ni puluwon e muruwel rog; ara ngak' rebi walageg, ma kemus ni fare gil' e tapuf-oloboch; e kan pii' puluwmaed riy u rogon e motochiyel u n'umngin i nap'an ni gamaed be pithig e oloboch."},{"vNo":"34 ","txt":"Ere chiney, e fa'anra dabiyog ban'en ngomaed ni puluwon e muruwel romaed u lan e galasia, ma bu'uw fal'ngin ngomaed ni nggu muruwel gaed u lan e galasia gathi kemus ni nggu weliyed e tin riyul', ni nge yog e falfalaen' ngomaed u fithik' e falfalaen ni be tay pi walagmaed?"},{"vNo":"35 ","txt":"Ere mangfan ni gabe yoeg ni gamaed be machib ngak' e pi gidii' ney ni nge fel' rogmaed riy, ni mus ni gur, ma gamnang ni dariy ban'en ni be yog ngomaed? Ere chiney, ba mich u wun'um ni gamaed be baen nag e pi gidii' ney, ni be sumriy e falfalaen' nga langgin gum'ircha'raed?"},{"vNo":"36 ","txt":"Me fulweg Korihor ngak' ni ga'ar, Arragon."},{"vNo":"37 ","txt":"Ma arame ga'ar Alma ngak': Mich u wun'um ni bay e Got?"},{"vNo":"38 ","txt":"Me fulweg ni ga'ar, Dangay."},{"vNo":"39 ","txt":"Ere ga'ar Alma ngak': Kag ra siyeg bayay ni bay e Got, ma kag siyeg ni bay Kristus? Ya musap, gube yoeg ngom, ni gumnang ni bay e Got, ma kura yib Kristus."},{"vNo":"40 ","txt":"Ere chiney e mang e pow riy rom ni dariy e Got, ara Kristus e dabi yib? Gube yoeg ngom ni dariy, ma kemus ni yigo' thin rom."},{"vNo":"41 ","txt":"Machane, musap, bay gubin ban'en rog ni mich riy ni pinn'ey e ba riyul'; ma ku arragon ni gur ma bay gubin ban'en rom ni mich riy ngom ni bogi ban'en nib riyul'; ere ngam siyeg ni deriyul'? Mich u wun'um ni pinn'ey e ba riyul'?"},{"vNo":"42 ","txt":"Musap, gumnang nib mich u wun'um, machane ke gabliyem fare ya'el ni ma baen, ma kam chuweg rom fare Kan ni Thothup ku Got ni nga dabi yib tagil' u fithik'am; ere fare mo'oniyan' e ke suweyem, ma ke fekem iyaen nga um rin' e tin ba'adag, ma nga um rin' e pi gagyeg ni nge wereg e gidii' ku Got."},{"vNo":"43 ","txt":"Ere chiney e ga'ar Korihor ngak' Alma: Fa'an gara dag ba pow ngog, ni nge yog ni mich u wun'ug ni bay e Got, arragon, mu dag ngog ni bay gelingin, ma arame fin ra mich u wun'ug ni riyul' e thin rom."},{"vNo":"44 ","txt":"Ere Alma ga'ar ngak': Gur e ke gaman e pow ni kan dag ngom; gabe lumel nag laniyaen e Got rom? Gara yoeg ni ngam ga'ar, Mu dag ngog ba pow, ni aram rogon ni bay e mich rom ngak' gubin e pi cha'aney ni walagem, nge gubin e pi profet nib thothup? Fapi chep nib thothup e ki immoy, arragon, ma gubin ban'en ma be micheg ni bay e Got; arragon, bay e fayleng, nge gubin ban'en ni bay u dakean, arragon, nge mithmith riy, arragon, nge ku gubin e pi fayleng ni be mithmith ni rogon ni yaed ma mithmith e be micheg ni bay ba Tasunmiy ni th'aebi Ga'lungun."},{"vNo":"45 ","txt":"Ma gabe yaen iyaen, ni gabe wawliy gum'ircha'en e pi gidii' ney, ni gabe micheg ngoraed ni dariy e Got? Ere ngam togopluw ko gubin e pinn'ey ni mich riy? Me ga'ar: Arragon, gura togopluw ngay, ma kemus ni fa'an gara dag ngog ba pow."},{"vNo":"46 ","txt":"Ere chiney e yibi buch ni Alma e ga'ar ngak': Musap, ke kireb an'ug ni bachan e 'el'el u gum'ircha'em, arragon, ma kag ra keru'uy fare nangaen' ko tin riyul', ni rayog ni nge malog e ya'el rom riy."},{"vNo":"47 ","txt":"Machane musap, kay gub fel' ni ra malog e ya'el rom ko bin ni gur e ngam miliy e pi ya'el nib yo'or nga but' iyaen ko gafgow, u dakean e sabaenbaen rom nge pi safal'fal' thin rom; ere fa'anra kag ra yoeg bayay ni dariy e Got, ma musap Got e ra gechig nigem, ni gara ma'ay, ma dab kiyog ni ngam pithig l'ugnam bayay, ni nga dab kiyog ni ngam baen nag e pi gidii' ney."},{"vNo":"48 ","txt":"Ere chiney e ga'ar Korihor ngak': Dagur yoeg ni dariy e Got, machane dar mich u wun'ug ni bay e Got; ma kugog faram, ni gur e damnang ni bay e Got; ere fa'anra dabiyog ni ngam dag ngog ba pow, ma dabi mich u wun'ug."},{"vNo":"49 ","txt":"Ere ga'ar Alma ngak': Ba'aray e n'en ni nggu pii' ngom ni pow, ni gur e arame bay mu ma'ay, ni boed ni kugog; ere gube yoeg, u dakean fithingan Got, ni ngam ma'ay, ni nga dab kiyog ni ngam non."},{"vNo":"50 ","txt":"Ere chiney e nap'an ni yoeg Alma e pi thin ney, me ma'ay Korihor, ni dakiyog ni nge non, ni boed ni yoeg Alma."},{"vNo":"51 ","txt":"Ere chiney e nap'an ni guy fare tapuf-oloboch e biney, me yol ni nge bi'eg Korihor, ni ga'ar: Ke mich u wun'um nga gelingin Got? Ni'ir e um athapeg ni nge dag Alma e pow rok' ngom? Gaba'adag ni nge gechig nag boech e gidii', ni nge dag ngom ba pow? Musap, ke dag ngom ba pow; ere chiney e kube maerwaer u wun'um?"},{"vNo":"52 ","txt":"Me yol Korihor, ni ga'ar: Kug nang ni kug ma'ay, ya dab kiyog ni nggu non; ma kug nang ni dariy ban'en ni rayog rok' ma kemus ni fare gelingin Got e rayog riy ni nge yib nag e biney nga dakeanaeg; arragon, ma gubin e ngiyal' ma gumnang ni bay ba Got."},{"vNo":"53 ","txt":"Machane musap, fare mo'oniyan' e ke baen nigeg; ya yibi m'ug ngog ni boed ya'an ba angel, me ga'ar ngog: Mman ngam sulweg e pi gidii' ney, ya yaed gubin ma kar malog gaed ni yaed be leak ba Got ni dannang. Me ga'ar ngog: Dariy e Got; arragon, me fil ngog e pin'en ni nggu weliy. Ere kug fil iyaen e pi thin rok'; ma kug fil iyaen ni bachan e rib m'ag ko lem; ere kug fil iyaen, ke mada' ko ngiyal' ni ke yo'or e pi'in ni kar leaked gag, ni arame rug lemnag ni bogi ban'en nib riyul'; ere ireray fan ni gu togopluw ko tin riyul', nge yibi mada' ko ngiyal' ni kug miliy e biney e gechig nga dakeanag."},{"vNo":"54 ","txt":"Chiney e nap'an ni ke mu' i yoeg e biney, me wenig nag ku Alma ni nge meybil ngak' Got, ni nge chuweg machaan rok'."},{"vNo":"55 ","txt":"Machane ga'ar Alma ngak': Fa'anra ngan chuweg e biney e mach rom ma kag ra wawliy bayay nga orel gum'ircha'en e pi gidii' ney; ere, nge buch rom ni boed ni ba'adag Somoel."},{"vNo":"56 ","txt":"Me yibi buch ni fare gechig e dan chuweg rok' Korihor; ere nin' nga wean, me yaen u rebo na'un ngo reb nibe maen ggan."},{"vNo":"57 ","txt":"Chiney e mornga'agen e n'en ni ke buch rok' Korihor e garar ni rib papay u dakean ga'angin yang e nam; arragon, bay e babyor ni kan yoloey ni pii' fare tapuf-oloboch nge yaen ngak' gubin e gidii' u lan fare nam, nibe yoeg ni pi'in ni michaen' ko pi thin rok' Korihor e thingar kalgaed ngaen'raed nib papay, ara dangay ma ku aram rogon e gechig e ra aw ngoraed."},{"vNo":"58 ","txt":"Me yibi buch ni yaed gubin ni ke mich ngaen'raed e denen ku Korihor; ere yaed gubin ma ni sulwegraed bayay ngak' Somoel; ere ireray e n'en ni museg e kireb ni boed e tin i rin' Korihor. Ma Korihor e iyaen u rebo na'un ngo reb, nibe maen ggan ni nge kaey."},{"vNo":"59 ","txt":"Me yibi buch ni arame nap'an nibe yaen u fithik' e gidii' iyaen, arragon, u fithik' bogi gidii' ni kar kii'eged yaed ko fapi Nephites ma kanoeg e Zoramites ngoraed, nibe powi'iyraed bee' nib mo'on ni kanoeg Zoram ngak'—ma nap'an ni yaen u fithik'raed, min yit' nga but' ngan yaen u dakean, nge yaeni mada' ko ngiyal' ni ke yim'."},{"vNo":"60 ","txt":"Ere aray ni kad guyed rogon ni ma mus e yafos rok' e cha' ni ma thilyeg e pi yalen rok' Somoel; ma aray e kad guyed ni fare mo'oniyan' e dabi ayuweg e gidii' rok' ko bin tomur e rran, ya kemus ni nge miliyraed nib papay iyaen nga but' nga infierno."}]}