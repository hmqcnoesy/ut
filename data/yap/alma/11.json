{"heading":"Fapi Nephites e ra mugu'uliyed yalen e salpiy roraed—Amulek e ra l'el'egew Zeezrom e thin—Kristus e dabi thapeg e gidii' u fithik' e pi denen roraed—Kemus ni pi'in ni ke yog ngoraed fare gil'elung nu tharmiy e yaedra thap—Gubin e gidii' ma ra fos ni dabki yim' bayay—Dakuriy e yam' u tomuren e foskoyam'. Nap'an 82 M.K.","prevAbbr":"alma","prevNo":10,"nextAbbr":"alma","nextNo":12,"chapterTitle":"Alma 11","verses":[{"vNo":"1 ","txt":"Chiney e immoy u lan fare motochiyel rok' Mosiah ni gubin e pumo'on nib tapuf-oloboch ko motochiyel, ara pi'in ni kan dugliy raed ni ngar manged tapuf-oloboch, e thingar ni pii' puluwraed u rogon n'umngin i nap'an ni yaed be muruwel ni ngar pithiged e oloboch u puluwon e pi'in ni kan fek iyib ngoraed ni ngan pufthin nagraed."},{"vNo":"2 ","txt":"Chiney e fa'anra bay bee' ni bay e malfith rorow bee', ma fa'anra dabi pii' e malfith rok', min egnag ko cha' ni tapuf-oloboch; ma fare tapuf-oloboch e ra muruwel nga mat'awon, me mal'og ni ngan fek fare mo'on iyib ngak'; me pufthin nag fare mo'on u rogon e motochiyel nge pi pow ni mich ni kan togopluw nag ngak', ma arame fare mo'on e ni me'eryeg ngak' ni nge pii' e malfith rok', ara dangay ma ngan fek e urngin rok', ara ni chuweg u fithik' fapi gidii' ya ke aw nib talingeg ban'en mab moro'ro'."},{"vNo":"3 ","txt":"Ma fare tapuf-oloboch e rafek puluwon u rogon n'umngin i nap'an ni ke muruwel—ba senine ko gol rebo rran, ara ba senum ko silber, ni ta'areb rogon nga rebo sesine ko gol; ma aray rogon fare motochiyel nni pii'."},{"vNo":"4 ","txt":"Chiney e ba'aray rogon i fithingan e gol roraed nge silber roraed nib thilthil, ni be yanu rogon toelngin puluwon. Ma pi fithingan nem e Nephites e dugliy, ya darur fanyed e tin ba'aram ni i fanay fapi Jews ni ur moyed u Jerusalem; ara ku darur the'eged ni boed ni ma thi'eg fapi Jews; machane yaed ma malngeg, ma yaed ma thi'eg, u rogon e gonop nge dodow ko gidii', u gubin e mfen, nge yaeni mada' ko fare lung ko fapi tapuf-oloboch, ni yarmiy fare pilung i Mosiah nge tay."},{"vNo":"5 ","txt":"Ere ba'aray rogon—ba senine ko gol, ba seon ko gol, ba shum ko gol, nge ba limnah ko gol."},{"vNo":"6 ","txt":"Ba senum ko silber, ba amnor ko silber, ba ezrom ko silber, nge ba onti ko silber."},{"vNo":"7 ","txt":"Ba senum ko silber e ta'ab toelngin nga ba senine ko gol, ma dariy reb nib ta'ab dodow ko barley, nge ku ta'ab dodow e fol riy ko grain."},{"vNo":"8 ","txt":"Chiney e rogon urngin i puluwon ba soen ko gol e l'agruw yay i puluwon ba senine."},{"vNo":"9 ","txt":"Ma ba shum ko gol e l'agruw yay i puluwon ba seon."},{"vNo":"10 ","txt":"Ma ba limnah ko gol e aram rogon u puluwraed ni gubin."},{"vNo":"11 ","txt":"Ma ba amnor ko silber e ta'ab puluwon nga l'agruw e senums."},{"vNo":"12 ","txt":"Ma ba ezrom ko silber e ta'ab puluwon nga aningeg e senums."},{"vNo":"13 ","txt":"Ma ba onti e th'abi tolang ngoraed ni yaed gubin."},{"vNo":"14 ","txt":"Chiney e ba'aray rogon i puluwon e tin nib achichig e matha'eg ni kan dugliy—"},{"vNo":"15 ","txt":"Ba shiblon e baley u reb e senum; ere, ba shiblon e baley e fol ko barley."},{"vNo":"16 ","txt":"Ma ba shiblum e baley e fol ko rebo shiblon."},{"vNo":"17 ","txt":"Ma ba leah e baley u ba shiblum."},{"vNo":"18 ","txt":"Chiney e ireray rogon e matha'eg roraed, nrogon ni kan dugliy."},{"vNo":"19 ","txt":"Ere ba anton ko gol e ta'ab puluwon nga dalip e shiblons."},{"vNo":"20 ","txt":"Ere, fan e pinn'ey e nge yog ni fel' rograed riy, ni bachan e yaed be fek puluwraed u rogon urngin e muruwel ni yaed be rin', ere, ra k'arnged fapi gidii' ngar wagaey gaed, ngar rin'ed gubin mite gatheay gapas nge denen ni ubchiya', ni nge yog ni yo'or e muruwel roraed, ni nge yog nra feked e salpiy u rogon e pi oloboch ni unfek iyaen ngoraed; ere ra k'arnged fapi gidii' ngar togopluw gaed ngak' Alma nge Amulek."},{"vNo":"21 ","txt":"Ere cha'aney i Zeezrom e tabab i duwriy Amulek, ni be ga'ar: Gara pii' e fulweg u boech e duwer ni gura fith ngom? Ma chiney e cha'aney i Zeezrom e bee' nib mo'on nib salap i t'aer liyiben e kireb, ni gomanga yog ni gatheay e tin nib mangil ban'en; ere, ga'ar ngak' Amulek: Gara pii' e fulweg ko pi duwer nug ra fith ngom?"},{"vNo":"22 ","txt":"Me ga'ar Amulek ngak': Arragon, ni fa'anra m'agaen' fare Kan ni Thothup ku Somoel ngay, ni bay rog; ya dab gog ban'en nib togopluw ko fare Kan ni Thothup rok' Somoel. Ere Zeezrom e ga'ar ngak': Musap, ba'aray nel' i onties ko silber, ma gubin ni gura pii' ngom ni fa'an gara yoeg ni dariy e Got."},{"vNo":"23 ","txt":"Ere Amulek e ga'ar: O gur e bitir nu infierno, mang ni ngam sikeng nigeg? Damnang ni pi'in nib mat'aw e dabra paged yaed nga pa' e lumel?"},{"vNo":"24 ","txt":"Mich u wun'um ni dariy e Got? Gube yoeg ngom, Dangay, gur ma gamnang ni bay ba Got, machane ba t'uf e salpiy u wun'um ngak'."},{"vNo":"25 ","txt":"Ere chiney e kam baen nigeg u mit Got. Gur e kam ga'ar ngog—Muguy e re nel' i onties ni ba'aray, ni rib tolang puluwon, gura pii' ngom—ni kam mu' i t'uroeg u lanin'um ni ngam tel rog; ma kemus ni gaba'adag ni nggog ni dariy fare Got nib riyul' mab fos, ni nge yog ni yibe towaey riy ni ngam gatheayeg. Ere chiney e musap, biney e ngongol nib kireb ni kam rin' e bay mu fek puluwon."},{"vNo":"26 ","txt":"Me ga'ar Zeezrom ngak': Ga be yoeg ni bay ba Got nib riyul' mab fos?"},{"vNo":"27 ","txt":"Me ga'ar Amulek: Arragon, bay ba Got nib riyul' mab fos."},{"vNo":"28 ","txt":"Ere ga'ar Zeezrom: Bay e Got nib yo'or ko ta'areb?"},{"vNo":"29 ","txt":"Me fulweg ngak' ni ga'ar, Dariy."},{"vNo":"30 ","txt":"Ere ki ga'ar Zeezrom ngak' bayay: Uw rogon ma kamnang e pinn'ey?"},{"vNo":"31 ","txt":"Me ga'ar ngak': Ba angel e ke yoeg ngog."},{"vNo":"32 ","txt":"Ma ki ga'ar Zeezrom bayay: Minii' e cha' ni bay yib? Ir facha' ni Fak Got?"},{"vNo":"33 ","txt":"Me ga'ar ngak', Arragon."},{"vNo":"34 ","txt":"Me ga'ar Zeezrom bayay: Ra thapeg e gidii' rok' ni yaed bay u fithik' e pi denen roraed? Me fulweg Amulek ni ga'ar ngak': Gube yoeg ngom ni dabi rin', ya dariy liyiben me fek yathin e thin rok'."},{"vNo":"35 ","txt":"Ere chiney e ga'ar Zeezrom ngak' fapi gidii': Muguyed ni ngam tayed u wun'med e pinn'ey; ya ke yoeg ni kemus ni ta'areb e Got ni bay; machane ki yoeg ni facha' ni Fak Got e bay yib, machane dabi thapeg e gidii' rok'—ni gowa bay mat'awon ni nge gagyeg nag Got."},{"vNo":"36 ","txt":"Ere chiney e ga'ar Amulek ngak' bayay: Musap gur e kam baen, ya kamoeg ni kug non ni gowa bay mat'awog ni ngug gagyeg nag Got ni bachan e kugog ni dabi thapeg e gidii' rok' ni yaed bay u fithik' e pi denen roraed."},{"vNo":"37 ","txt":"Ere gube yoeg ngom bayay ni dabi thapegraed ni yaed bay u fithik' e pi denen roraed; ya dabiyog ni nggu fek yathin e thin rok', ma ke yoeg ni dariy ban'en nib alit nra yog ni nge yognag fare gil'elung nu tharmiy; ere, uw rogon ma ra yog ni ngam thap gaed, ni fa'anra dab mu yog niged fare gil'elung nu tharmiy? Ere, dabiyog ni ngam thap gaed u fithik' e pi denen romed."},{"vNo":"38 ","txt":"Ere chiney e ga'ar Zeezrom ngak' bayay: Facha' ni Fak Got e ire Chitamangiy ni Manechubog?"},{"vNo":"39 ","txt":"Me ga'ar Amulek ngak': Arragon, ri ire fare Manechubog ni Chitamangin e tharmiy nge fayleng, nge gubin ban'en ni bay riy; ire tabolngin nge tungun, nge somm'on nge tomur;"},{"vNo":"40 ","txt":"Ma bay yib nga fayleng ni nge bayuliy e gidii' rok'; ma bayi fek nga dakean e pi denen rok' e pi'in nra michaen'raed nga fithingan; ma ireray e pi'in nra yog ngoraed e yafos ni manechubog, ere dakuriy rogon e gidii nga bang me yog wo'en e yafas ngoraed."},{"vNo":"41 ","txt":"Ere pi'in denen e ra paer ni gowa dariy e bayul ntay ni fan ngoraed, ma kemus ni ra puf roraed e wolbow ko yam'; ya musap, fare rran e be yib ni gubin e gidii' ma ra fos riy ko yam' mar sak'iy gaed nga p'oewchen Got, ngan pufthin nagraed u rogon e pi muruwel roraed."},{"vNo":"42 ","txt":"Chiney, e bay ba yam' ni kanoeg ni ba yam' ko dagur; ere yam' ni tay Kristus e ra pithig gufan e biney e yam' ko dagur, ni nge yog ni gubin e gidii' me fos ko biney e yam' ko dagur."},{"vNo":"43 ","txt":"Fare ya'el nge fare dagur e rasul nga ta'abang bayay ni ke machalbog; ni pa'ay nge 'ul'ul u doewey e rasul nga rogon, ni boed rogdaed e chiney ko ngiyal' ney; ma bay ni fek daed ngad sak'iy gaed nga p'oewchen Got, ma gaed nang ni woed ni gaed manang e chiney, mab tamilang laniyaen'daed u rogon gubin i thibngidaed."},{"vNo":"44 ","txt":"Ere chiney, e biney e sulyarmen e rayog ngak' gubin e gidii', ni pilibthir nge bitir, ni kalbus nge gathi kalbus, ni pumo'on nge ppin, ni pi'in ni kireb nge pi'in mat'aw; ma mus nga bagaf i piyen loelugraed ma dabi yaen ngabang; machane gubin ban'en ma yira sulweg nga rogon, ni boed ni bay e chiney, ara bay ko dagur, ma bay ni oge kireb roraed ngoraed u tagil' e pufthin ku Kristus ni fare Fak, nge Got ni fare Chitamangiy, nge fare Kan ni Thothup, ni'ir e ta're Got ni Manechubog, ni ngan pufthin nagraed u rogon e pi muruwel roraed, ko ba mangil fa ba kireb."},{"vNo":"45 ","txt":"Ere chiney, e musap, kug non ngom ni mornga'agen e yam' nra tay e dowef, nge ku mornga'agen fare foskoyam' nra tay e dowef. Gube yoeg ngom ni biney e dowef e ra fos nga lan rebo dowef ni dab ki yim' bayay, ni ngan faseg ko yam', ni arame bin somm'on e yam' ni nge yibi yafos, ni dab kur m'aed bayay; ni ke sul e ya'el roraed ko dagur roraed, ni dab kur kii' gow bayay; ma arame fa'anem ni polo' e ke bangey e ya'el ma dab ki yim', ni dab kur guyew e yam' ni ma tay e dagur."},{"vNo":"46 ","txt":"Ere chiney, e nap'an ni ke mu' Amulek i yoeg e pi thin ney ma fapi gidii' e ki balyangaen'raed bayay, nge ku arragon ngak' Zeezrom ni rur ni murus. Ere me mus e pi thin rok' Amulek, ara kemus oren e tin nug yoloey."}]}