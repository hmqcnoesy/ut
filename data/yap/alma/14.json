{"heading":"Alma nge Amulek e nin' row nga kalbus min gafgow nagrow—Pi'in nib michaen'raed ngak' Got nge fapi chep nib thothup roraed e ni urufiy ko nifiy—Pi cha'aney nlii' raed e fekraed Somoel nga fithik' e rir rok'—Rungrung ko fare kalbus e puth nga but'—Alma nge Amulek e ni chuwegrow u kalbus, ma pi'in ni gafgow nagrow e ra m'aed. Nap'an 82–81 M.K.","prevAbbr":"alma","prevNo":13,"nextAbbr":"alma","nextNo":15,"chapterTitle":"Alma 14","verses":[{"vNo":"1 ","txt":"Me yibi buch u tomuren ni ke mu' ko numon ngak' fapi gidii' mab yo'or i yaed e ke michaen' ko thin rok', mar tabab gaed ko kalngaen', mar bi'eged fapi chep nib thothup."},{"vNo":"2 ","txt":"Machane tin yo'or i yaed e yaed ba'adag ni gomanga yog nra lii'ed Alma nge Amulek; ya kar damomuw gaed ngak' Alma, ni bachan e thin rok' nib matabgol ngak' Zeezrom; ma kuroeged ni Amulek e ke baen nagraed, ma ke togopluw ko motochiyel roraed nge pi lawyer nge pi tapuf-oloboch roraed."},{"vNo":"3 ","txt":"Ma kur damomuw gaed ngak' Alma nge Amulek; ni bachan e kar yip'ew nga oewchraed e pi ngongol roraed nib kireb, mar gayed rogon ni ngar makath niged yow."},{"vNo":"4 ","txt":"Machane yibi buch ni dar rin'ed; ere rafeked row ngan m'agrow ko gaf nib el, min fekrow iyaen nga p'oewchen fare pilung ko tapuf-oloboch ko fare binaw."},{"vNo":"5 ","txt":"Ma fapi gidii' e rabaed ngar nongaed nib togopluw ngorow—ni yaed be yoeg ni kar togopluw gow ko motochiyel, nge pi lawyer nge pi tapuf-oloboch roraed ko binaw, nge gubin e gidii' ni ur moyed u lan e binaw; ma kur michegew ni kemus ni ta'areb e Got ni bay, ma bayi pii' Fak nge yib nga fithik' e gidii', machane dabi thapegraed; nge kub yo'or boech ban'en ni yoeg fapi gidii' nib togopluw ngak' Alma nge Amulek. Ere chiney e biney e n'en e nrin' u p'oewchen fare pilung ko tapuf-oloboch ko fare binaw."},{"vNo":"6 ","txt":"Me yibi buch ni Zeezrom e gin oewchen ko pi thin ni kan weliy; ma kumnang mornga'agen fare ma'ew u lanin'uy, ni ke pii' nga fithik' fapi gidii' u dakean e pi thin rok' ni baen; ma arame tabab nag e magafaen' ni ke tamilngaen' ko kireb rok'; arragon, me tabab i chalongbiy fare gechig ni amith nu infierno."},{"vNo":"7 ","txt":"Me yibi buch ni arame tabab ko numon ngak' fapi gidii', ni be ga'ar: Musap gaed, gag e bbuch e rog, ma gali pumo'on ney e dariy thibngirow u mit Got. Me tabab i wenig nagrow ko ngiyal' nem iyaen nga m'on; machane mar togopluw gaed ngak', ni yaed be ga'ar: Gur e ki gabliyem fare mo'oniyan'? Mar thuw gaed nga dakean, mar feked ngar chuweged u fithik'raed, nge ku pi'in ni ke michaen'raed ko fapi thin ni weliy Alma nge Amulek; e kur chuweged, mar l'oeged e pumo'on ni ngar paged e malang ngoraed."},{"vNo":"8 ","txt":"Mar feked pi le'engiraed nge bitir roraed nga ta'abang, nge pi'in ni ke michaen'raed fa kan fil ngoraed ni nge michaen' raed ko thin rok' Got mar guyed rogon ni thingar nin' raed nga mite nifiy; ma kur feked e pi babyor roraed ni bay fapi chep nib thothup riy, ngar yin'ed nga mite nifiy, ni nge mo'ruf me mogothgoth ko nifiy."},{"vNo":"9 ","txt":"Me yibi buch nra koeled Alma nge Amulek, ngar feked row iyaen nga tagil' e gin ni yima lii' e gidii' riy, ni ngar guyew e gafgow ni be tay e pi'in ni be mo'ruf ko nifiy."},{"vNo":"10 ","txt":"Ere nap'an ni guy Amulek e gafgow ko amith ni be tay fapi ppin nge bitir ni yaed be mo'ruf u mite nifiy, maki thamiy e amith; me ga'ar ngak' Alma: Bu'uw rogon ni rayog ni ngad pirew nga ud yaliyew e biney e gafgow? Ere mman ngad k'iyegew pa'adow nga m'on, ngad muruwel gow ko fare gelingin ku Got ni bay rodow, ngad thapegew raed u fithik' e dramrom."},{"vNo":"11 ","txt":"Machane me ga'ar Alma ngak': Fare Kan ni Thothup e be dugliyeg ni thingar dabgu k'iyeg pa'ag nga m'on; ya fare Somoel e ke fekraed ngak', u fithik' e rir rok'; ma ke pag ni nge buch e biney roraed, ara nge rin' fapi gidii' e biney ngoraed, ni bachan e 'el'el u gum'ircha'raed, ni re pufthin nra tay ngoraed u fithik' e damomuw rok' e nge yog ni paer nib mat'aw; ma racha'en e pi'in nib machalbog e ra paer ni mich riy nib togopluw ngoraed, arragon, ma yira weliy nib togopluw ngoraed ko bin tomur e rran."},{"vNo":"12 ","txt":"Ere ga'ar Amulek ngak' Alma: Musap, sana ku yaedra urufiy dow boch."},{"vNo":"13 ","txt":"Me ga'ar Alma: Mpag nge buch nrogon ni be lemnag fare Somoel. Machane, musap, muruwel rodow e dawori m'ay; ere dabra urufiyed gadow."},{"vNo":"14 ","txt":"Ere chiney e yibi buch u nap'an ni ke mo'ruf doewngin fa pi'in ni kan nin'raed nga mite nifiy, nge fapi chep nin' ngoraed nga mite nifiy, ma arame yib fare pilung ko tapuf-oloboch ko fare binaw nge yibi sak'iy nga p'oewchen Alma nge Amulek, ni kan m'agrow; me bat nag linglingirow nga pa', me ga'ar ngorow: Tomuren e pin'en ni kam guyew, ma kagmew ra machib bayay ngak' e pi gidii' ney, ni nge yog ni nga nin'raed nga lan e lupath ko nifiy nge dramrom?"},{"vNo":"15 ","txt":"Musap gow, kam guyew ni dariy gelingmew ni ngam thapegew e pi'in ni ka nin'raed nga mite nifiy; ara thapegraed Got ni bachan e kar uned ko mich romew. Ma fare tapuf-oloboch e ki bat nag linglingirow bayay, me fithrow ni ga'ar: Manga kubay ni gimew ra yoeg?"},{"vNo":"16 ","txt":"Chiney e re tapuf-oloboch ney e be fol u rogon fare gam'ing nge mich ku Nehor, ni'ir faram e lii' Gideon."},{"vNo":"17 ","txt":"Me yibi buch ni Alma nge Amulek e daroegew ban'en ngak'; me bat nagrow bayay, me pii' row nga pa' e police ni nga nin'row nga kalbus."},{"vNo":"18 ","txt":"Ma nap'an ni ka nin' row nga kalbus u lan dalip e rran, me yib e pi lawyer nib yo'or, nge tapuf-oloboch, priest, nge sensey, ni yaed bay ko mich nge taliw ku Nehor; mar baed nga langgin e kalbus ni ngar guyed yow, mar fithed ngorow mornga'agen e chep nib yo'or; machane dar pii'ew e fulweg roraed."},{"vNo":"19 ","txt":"Me yibi buch ni fare tapuf-oloboch e sak'iy nga p'oewchrow, me ga'ar: Mangfan ni damur fulweg e thin ko pi gidii' ney? Damnangew ni bay gelingig ni gura yin'mew nga fithik' e dramrom? Me chiyliy ngorow ni ngar nonow; machane dariy ban'en ni ra fulwegew ngay."},{"vNo":"20 ","txt":"Me yibi buch nra chuw gaed nga ranoed ko tin ni yaed be lemnag, machane kur suloed bayay ko bin migid e rran; ma fare tapuf-oloboch e ki bat nag bayay linglingirow. Ma kub yo'or i yaed e kur baed ngar bat niged yow, ni yaed be ga'ar: Ka gamew ra sak'iy bayay nga moegew thibngin e pi gidii' ney, mi gimew gathibthib nag e motochiyel romaed? Fa'anra bay gelingmew ma mangfan ni damur chuwegew gimew u pa'maed?"},{"vNo":"21 ","txt":"Ma bayo'or bogi ban'en ni roeged ngorow, ur wa'achriyed nguwelraed nga dakeanrow, ma yaed be thuw nga dakeanrow, ma yaed be ga'ar: Bu'uw rogon ya'amaed ni ra yaeni paer ni kan gathibthib nagmaed?"},{"vNo":"22 ","txt":"Ma kub yo'or boech ban'en, arragon, gubin mit ban'en ma roeged ngorow; ma aray rogon ni ur muning gaed ngorow nib yo'or e rran. Mar teleged e ggan rorow ni ngar m'ow ko bilig, nge raen ni ngar m'ow ko balel; ma kur lufed e mad rorow ni ngar pirew ni dariy e mad u dakeanrow; ma aray rogon nni m'agrow ko gaf nib el, mi nin' row nga kalbus."},{"vNo":"23 ","txt":"Me yibi buch u tomuren ni aram rogon ni kar gafgow gow nib yo'or e rran, (u lan e bin ragag nge l'agruw e rran, u lan e bin ragag e pul, u lan e bin ragag e duw ko lung ko fapi tapuf-oloboch nga dakean e gidii' ku Nephi) ni fare pilung ko tapuf-oloboch ko binaw ku Ammonihah nge bo'or e sensey roraed nge lawyer roraed ni ranoed nga langgin fare kalbus ni bay Alma nge Amulek riy ni kan m'agrow ko gaf."},{"vNo":"24 ","txt":"Ma fare pilung ko tapuf-oloboch e sak'iy nga p'oewchrow, me bat nagrow bayay, me ga'ar ngorow: Fa'anra bay gelingin Got romew me'ere mu pithigew e pi gaf ney romew, ma arame ra mich u wun'maed ni fare Somoel e ra gatheay e pi gidii' ney ni boed rogon ni kamoegew."},{"vNo":"25 ","txt":"Me yibi buch ni yaed gubin ni ranoed ngar bat niged yow, ni ta'ab n'en e yaed be yoeg, nge mada' ko ngiyal' ni ke yaen e cha' ni tomur; ma nap'an ni ke non e cha' ni tomur ngorow me yib fare gelingin Got nga dakean Alma nge Amulek, mar bagbag gow ngar sak'iy gow ngalang."},{"vNo":"26 ","txt":"Ma Alma e meybil ni be ga'ar: Uw n'umngin i nap'an ni nggu gafgow gow u fithik' e tiney e kirbaen', O Somoel? O Somoel, mpii' gelingmow u dakean e mich romow ngak' Kristus, nge mada' ko ngiyal' ni kan pagmow. Ere ra th'ibew fapi gaf ni kan m'ag ngorow; ma nap'an ni guy fapi gidii' e biney, mar miil gaed, ya ke yib e murus ngoraed ya richey min gothogthey raed."},{"vNo":"27 ","txt":"Me yibi buch ni rib gel e murus ni yib ngoraed nra awgaed riy nga but', ma deyog nra taw gaed ko bin wean e mab ko fare kalbus; me rur e fayleng nib almarin, nge rungrung ko fare kalbus e pil nge ruw yang, me thig nge aw nga but'; ma fare pilung ko tapuf-oloboch, nge fapi chon e motochiyel, nge fapi priest, nge sensey, nra bat niged Alma nge Amulek, e ra m'aed ko galyang i rungrung nem ni thig nga dakeanraed."},{"vNo":"28 ","txt":"Ma Alma nge Amulek e rabow nga wuru' fare kalbus, ma dar mad'ad gow; ya fare Somoel e ke pii' ngorow e gelingin, u rogon e mich rorow ngak' Kristus. Ma ku chingiyal' nem mar bow nga wuru' fare kalbus; ma ke puf e m'ag rorow; ma fare kalbus e ke puth nga but', nge gubin e gidii' ni ur moyed u langgin e ra m'aed; ma kemus ni Alma nge Amulek, ma ku chingiyal' nem mar bow nga lan binaw."},{"vNo":"29 ","txt":"Ngiyal' ney e gidii' ko fare binaw e rrung'aged ba lingan ere ra miil gaed iyib u ta'abang ni yu ulung ni ngar nanged ko bamang; ma nap'an nra guyed Alma nge Amulek ni kar bow nga wuru' fare kalbus, nge rungrung riy ni ke puth nga but', ma ku chingiya'l' nem mar rus gaed ni rib gel, mar miil gaed rok' Alma nge Amulek ni woed e kaming nge pifak ni yaed be miil rok' l'agruw i layon; ere aray rogon ni ra miil gaed rok' Alma nge Amulek."}]}