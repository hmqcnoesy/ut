{"heading":"Nephi e tabab i ngongoliy babyoren e gidii' rok'—Lehi e guy u malik'ay bael' i nifiy ni yib u lang nga but' me bi'eg bake babyor ni bay e prophecy riy—I pining e magaer ku Got, me yoeg ni bay yib fare Messiah, me prophesy nag e mogothgoth ni bayi aw nga Jerusalem—I gafgow nga pa' e pi Jews. Nap'an 600 e duw nga m'on ku Kristus (M.K.).","sectionHeading":"Chipin Lehi nge ppin rok' ni Sariah, nge aningeg i pagael ni fak, ni kanoeg, (ni tabab ko bin ilal) Laman, Lemuel, Sam, nge Nephi ngoraed. Somoel e yoeg ku Lehi ni nge chuw u lan e nam nu Jerusalem, ni bachan e ke prophesy nag ko gidii' mornga'agen e pi denen roraed ma ku'urgayed rogon ni ngar feked e pogofan rok'. Me fek chon e tabinaew rok' ngar milekag gaed ni dalip e rran nga wuru' e binaw. Nephi e fek walagen ngar suloed ko nam nu Jerusalem ni yaed be leak babyoren e Jews. Chipin e gafgow ni ur tayed. Rifeked e pi ppin ni fak Ishmael ngar le'engiyed. Rifeked chon e tabinaew roraed nga ranoed nga wuru' e binaw. Pi gafgow nge pi kirbaen' roraed u wuru' e binaw. Wo'en e milekag roraed. Rabaed nga bangi day ni ba gaa'. Walagen Nephi e ur togopluw gow ngak'. Dakiyog ni ngar fulwegew lungun, ma aram me toey ba barkow. Mar tunguyed fithingan e ginn'em ni Galwog. Mar th'aebed bangi day nib gaa' nga barba' ma ranoed ko fare nam nni michmicheg ngoraed nge ku boech ban'en. Ireray rogon fare chep ku Nephi; ara, gag, Nephi, e gu yoloey e pi babyor ney.","prevAbbr":"explanation","prevNo":1,"nextAbbr":"1-ne","nextNo":2,"chapterTitle":"1 Nephi 1","verses":[{"vNo":"1 ","txt":"I gag, Nephi, e gargelegeg e gallabthir rog ni yow ba gol, ere ni fil ngog urngin mit e llowaen' ko chitamag; ma bayo'or e kirbaen' ni kug guy u lan e pi rran rog, aram rogon machane, ri gub t'uf rok' Somoel u langgin urngin e pi rran rog; arragon, ni bachan e ke tamilang an'ug u rogon fal'ngin nge tin riyul' rok' Got nib miith, ere arfan ni nggu ngongoliy babyoren e pin'en ni i buch rog u lan e pi rran rog."},{"vNo":"2 ","txt":"Arragon, nggu ngongoliy bbabyor u rogon e thin ko chitamag, ni llowaen' ko Jews nge thin ko pi gidii' nu Egypt."},{"vNo":"3 ","txt":"Ma gumnang ni pi babyor ney ni gube ngongoliy e ba riyul'; ma gube ngongoliy nga pa'ag; ma gube ngongoliy u rogon e pi llowaen' ni gumnang."},{"vNo":"4 ","txt":"Me yibi buch ni bin somm'on e duw ni ke suwey Zedekiah, ni pilung nu Judah, (ma chitamag, i Lehi, ni urngin e pi rran rok' ni ke paer riy u Jerusalem); ma ku lan e re duw nem me yib e profet nib yo'or, ni yaed be prophesy nag ko gidii' ni thingar ra kalgaed ngaen'raed, fa dangay ma fare binaw nib gaa' nu Jerusalem e thingar ni gatheay."},{"vNo":"5 ","txt":"Ere me yibi buch ni chitamag i, Lehi, e nap'an ni meybil ngak' Somoel, arragon, u polo' i gum'ircha'en, niffan ko gidii' rok'."},{"vNo":"6 ","txt":"Me yibi buch u nap'an ni meybil ngak' Somoel, me yib bael' i nifiy u lang nga but' nge yibi aw nga dakean bangi war u p'oewchen nga m'on, ma bayo'or ban'en ni guy nge tin ni rung'ag, ma bachan e pin'en ni guy nge tin ni rung'ag me t'on ma be rur nib gel."},{"vNo":"7 ","txt":"Me yibi buch ni sul nga tafen u Jerusalem; me yaeni pag ir nga dakean e bet rok', ni bachan e ke sug ko fare Kan ni Thothup nge pin'en ni ke guy."},{"vNo":"8 ","txt":"Ma aram rogon ni ke sug ko fare Kan ni Thothup, min fek nga palog u malik'ay, me guy ni ke mab e tharmiy me mudugil u waen' ni ke guy Got ni be paer u gil'ilungun, ni ke liyeg yu ulung i angel nib yo'or u yalen e matha'eg ni yaed be tang ma yaed be oge magaer ko Got roraed."},{"vNo":"9 ","txt":"Me yibi buch ni guy Bee' ni ke yib u lukngun e tharmiy nga but', me guy nib gaelgael ra'en ko yal' ni misiw'."},{"vNo":"10 ","txt":"Ma ki guy ragag nge l'agruw nii' ni yaed be leak, ni kub gaelgael rame'eraed ko t'uf u lan e lang."},{"vNo":"11 ","txt":"Mi yaed yib nga but' nga ranoed u dakean e fayleng; me yib facha' ni'ir e m'on nge yibi sak'iy nga p'oewchen e chitamag, me pii' bake babyor ngak' me yoeg ngak' ni thingari bi'eg."},{"vNo":"12 ","txt":"Me yibi buch u nap'an ni be bi'eg, me yib fare Kan ni Thothup rok' Somoel nga dakean."},{"vNo":"13 ","txt":"Me bi'eg, ni ga'ar: Gafgow, nri gafgow e bayi aw nga Jerusalem, ni bachan e kug guy e pi ngongol romed nib kireb! Arragon, ma rib yo'or ban'en ni bi'eg e chitamag ni mornga'agen yu Jerusalem—ni thingar ni gatheay, nge pi gidii' ni yaed ma paer u rom; bo'or i yaed e yira lii' ko sayden, ma ku bo'or i yaed e bay ni fekraed ni kalbus nga Babylon."},{"vNo":"14 ","txt":"Me yibi buch u nap'an ni ke bi'eg make guy e chitamag bo'or ban'en ni rib mangil mab ma'ang'ang, me non nib yo'or ban'en ni yoeg ngak' Somoel nib gaa' laman; ni boed ni ga'ar: Rib mangil mab ma'ang'ang e pi muruwel rom, O Somoel ni Got ni Gubin ma Rayog Rok'! Gil'ilingum e bay u tharmiy nib tolang, nge gelingim, nge fal'ngim, nge murnguy rom e ke langob nga dakean e pi gidii' nu fayleng; ma bachan e gur e gab sug ko murnguy, ere dab mu pag e pi'in ni yaedra yib ngom ngar m'aed!"},{"vNo":"15 ","txt":"Ere aray rogon ni pining e chitamag e soerok' ngak' e Got rok'; ya kari falfalaen' e ya'el rok', nge gum'ircha'en ni sug ko falfalaen', ni bachan e pin'en ni ke guy, arragon, pin'en ni ke dag Somoel ngak'."},{"vNo":"16 ","txt":"Me ere chiney e gag, Nephi, e dagur yoloey gubin babyoren e pin'en ni yoloey e chitamag, ya bo'or bogi ban'en ni yoloey ko pin'en ni guy u malik'ay nge tin ni i lik'ay nag; nge ku bo'or boech ban'en ni yoloey ni i prophesy nag me weliy ko bitir rok', ni ireram e pin'en dab gu yoloey babyoren."},{"vNo":"17 ","txt":"Machane gura yoloey chipin e pin'en ni i buch rog u lan e pi rran rog. Ere, nggu ngochngoch nag i ngongoliy chipin e chitamag, nga dakean e pi yuyang i plate ney ni kug ngongoliy nga pa'ag; ma tomuren ni kug mu' i ngochngoch nag chipin e chitamag ma arame bay fin gu ngongoliy babyoren e birog e yafos."},{"vNo":"18 ","txt":"Ere guba'adag ni ngam nanged, ni tomuren ni ke dag Somoel bogi ban'en ni bo'or nib mangil ngak' e chitamag i, Lehi, arragon, ni mornga'agen e mogothgoth ni bayi aw nga Jerusalem, ye iyaen nga fithik' e gidii' nu rom, me tabab i prophesy nag ma be tamilngeg ngoraed mornga'agen e pin'en ni ke guy make rung'ag."},{"vNo":"19 ","txt":"Ma aram me paer e pi Jews nga ur moning gaed ngak' ni bachan e pin'en ni ke weliy ni be micheg u mornga'agraed; ya i weliy ni be micheg mornga'agen e pi denen roraed ni ubchiya' nge pi ngongolen e fananikan roraed; maki weliy ni be micheg ni pin'en ni ke guy maki rung'ag, nge pin'en ni bi'eg u lan e fare ke babyor, e be dag nibe gagyel nag e wub rok' ba Messiah, nge fare wo'en e bayul ko fayleng."},{"vNo":"20 ","txt":"Ma nap'an ni rung'ag fapi Jews e pinn'ey mar damomuw gaed ngak'; arragon, ni ku boed rogon ko pi profet ni kakrom, ni ur yin'ed raed nga wean, ma ur malang niged raed, mar lii'ed raed ngar m'aed; ma kur lemniged ni ngar feked e yafos rok', nge chuw. Machane musap gaed, gag, Nephi, e nggu micheg ngomed ni wurngaen' rok' Somoel e ke longob nga dakean gubin e pi'in ni ke mel'egraed, ni bachan e mich roraed, me pii' gelingraed ni ngar chuw gaed u pa' e pi to'ogor roraed."}]}