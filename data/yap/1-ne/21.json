{"heading":"Fare Messiah e ra mang magael ngak' fapi Gentiles ma ra pag fapi kalbus u kalbus—Piyu Israel e bay ra mukun gaed ni bay gelingraed u lan e tin tomur e rran—Pi pilung e bay ra manged e pi matam ni machathowol roraed—Mu ta'areb nag ko Isaiah 49. Nap'an 588–570 M.K.","prevAbbr":"1-ne","prevNo":20,"nextAbbr":"1-ne","nextNo":22,"chapterTitle":"1 Nephi 21","verses":[{"vNo":"1 ","txt":"Ma ku bayay: Mmotoyil gaed ma ngam fol gaed rog, O gimed e gidii' ku Israel, gimed gubin e pi'in ni kam chuw gaed min tulufmed ni bachan e pi denen ko fapi pastor ko gidii' rog; arragon, gimed gubin e pi'in ni kam chuw gaed, ni kam garar gaed iyaen, ni gimed boech e gidii' rog, O gidii' ku Israel. Mmotoyil gaed, O gimed e pi donguch, ngog, ma ngam fol gaed rog gimed e pi gidii' ni gimed bay u palog; fare Somoel e ke piningeg ni kug bay u mayal; me tunguy fithingag ni kug bay u mayal ko chitinag."},{"vNo":"2 ","txt":"Ma ke ngongoliy l'ugnag ni boed e sayden nib m'uth; ni ke mithgeg nga foen i pa', me fal'egeg ni ba gane gat'ing nib pochpoch doew; me mithgeg nga langgin tafen e gane gat'ing rok';"},{"vNo":"3 ","txt":"Me ga'ar ngog: Gur e tapigpig rog, O Israel, ni gur e bay ni liyoer ngog ni bacham."},{"vNo":"4 ","txt":"Ma arame ggu'ar, kug muruwel ni dariy angin, kug n'aeg gelingig nib ga'fan ma dariy angin; riyul' ni pufthin rog e bay rok' Somoel, nge muruwel rog e bay rok' e Got rog."},{"vNo":"5 ","txt":"Nge chiney, e yoeg Somoel—ni sunmiyeg nga mayal ni thingar gu mang tapigpig rok', ni nggu sulweg Jacob ngak' bayay—ni dawor riy ni nge sul piyu Israel nga ta'abang, machane ri gub ga'fan u mit Somoel, nge Got rog e ire bayi mang gelingig."},{"vNo":"6 ","txt":"Ma arame ga'ar: Rib moem ni gur e ngam mang tapigpig rog ni ngam sunmiy e ganong ku Jacob, ma nge yoeg ni ngan sulweg e pi'in ni ke magaey ku Israel, ni ra magaey gaed. Ma bay kug pii'em ni gur e tamilang ngak' fapi Gentiles, ni nge yog ni ngam mang wo'en e thap rog ngak' gubin e gidii' u fayleng."},{"vNo":"7 ","txt":"Ni aray rogon ni yoeg Somoel, fare Tabiyul ku Israel, ni'ir Facha' nib Thothup rok', ni'ir e gidii' e ma dariy fan nag, ni'ir e pi nam ra fananikayed, ngak' e tapigpig rok' e pi'in nib tafal'eg e motochiyel: Pi pilung e bay ruguyed gur mi yaed sak'iy ngalang, pi pagael ni fak e pilung e bay ra liyoer gaed ngom, ni bachan fare Somoel nib yul'yul'."},{"vNo":"8 ","txt":"Ni aray rogon ni yoeg fare Somoel: Ngiyal' nib m'ag an'ug ngay e bay gu motoyil ngomed, O gimed e pi donguch nu maday, ngo lan ba rran ni ngan thap riy e kug ayuwegmed riy; ma bay kug ayliymed, mug pii' e tapigpig rog ngomed ni fan nga ba m'ag ko gidii', ni ngan yarmiy fare fayleng, ni ngar tafanyed e yungi nam ni dariy bee' riy."},{"vNo":"9 ","txt":"Ni nge yog ni ngam ga'ar ko fapi kalbus: Maroed iyaen; maroed ngak' e pi'in yaed be paer u milmor: M'ug gaed. Bay ranoed ni ke puf rograed ni nga ranoed ko gin nib m'agaen'raed ngay, nge tagil' e chathowol roraed e bay ko gubin e pi yungi n'en nib tolang."},{"vNo":"10 ","txt":"Ma dabra m'aed ko mak'iy ara balel, ku arragon ko gowel ara ra'en e yal' ni dabra m'aed riy; ya cha' nibe runguyraed e ire ra powi'iyraed, ni mus ko raen ma bayi powi'iyraed riy."},{"vNo":"11 ","txt":"Ma bay gu fal'eg ni gubin e pi burey rog ni wo', nge pi yupa' i kanawo' rog e ri bayi fel'."},{"vNo":"12 ","txt":"Ma aram, O gidii' ku Israel, musap gaed, pi cha'aney e bay rabaed u bangi ban'en nib palog; ere muguyed, yaedra yib u lan e lelu'och ngu lan e ngael; ni ireray e picha' ni yaedra yib ko fare nam nu Sinim."},{"vNo":"13 ","txt":"Mu tang gaed, O piyu tharmiy; ma ngam falfalaen' gaed, O piyu fayleng; ya rifrifan'ay e pi'in ni yaed bay u lan e ngek e bay ni sunmiy; marbaed ni yaed be tang, O pi burey; ya dab kun lii'raed; ya fare Somoel e ke fal'eg laniyaen' e gidii' rok', ma bayi runguy e pi'in ni yaed be gafgow."},{"vNo":"14 ","txt":"Machane, musap gaed, Zion e ke ga'ar: Fare Somoel e ke keru'uyeg, nge Somoel rog e ke pagtilig—machane bayi dag ni dawori pag."},{"vNo":"15 ","txt":"Ya rayog ni ba' bee' nib ppin ni nge pagtilin e bitir ni kuma unum e thuth, ma dabi runguy e bitir rok' ni diyen nag? Arragon, gomanga yaedra pagtilin, me gag e dab gu pagtilmed, O gidii' ku Israel."},{"vNo":"16 ","txt":"Musap gaed, kug yoloey fithingmed nga lan pa'ag; pi rungrung romed e ba 'ul'ul iyaen u p'oewcheg."},{"vNo":"17 ","txt":"Pi bitir romed e bay ra mithmith gaed nib papay nib togopluw ngak' e pi'in yaed be gafgow nagmed; nge pi'in ni yaed ma thangmed e bay ranoed ngar chuw gaed."},{"vNo":"18 ","txt":"Puged oewchmed ngalang ngam sapsap gaed ngam guyed; gubin e pi cha'aney ma kar kunuyed yaed nga ta'abang, ma bay rabaed ngomed. Ma n'umngin i nap'an ni kugub fos, ni be yoeg fare Somoel, gimed e bay mu longbiyed raed ngomed, ni boed ni yima rin' ko churwa', ni ma fek bee' nib ppin ni nge mabgol nge nunuw ngay."},{"vNo":"19 ","txt":"Ya pi yungi n'en ni tagil'med ni dakuriy fan ma dakuriy bee' riy, nge farengi nam romed ni kan gatheay, e kari achichig e chiney ni ngan paer riy; nge pi'in yaed ma gatheay e paer romed e bayra palog gaed nga orel."},{"vNo":"20 ","txt":"Fapi bitir ni gur e bay mu fakayraed, u tomuren ni ke malog e tin somm'on, e bay kunog bayay nga lan telim: Fare ginn'em e kay gi gel e wu'in'in riy ngog, mu pii' bayang ngog ni nggu paer riy."},{"vNo":"21 ","txt":"Ma arame bay moeg u lan gum'ircha'em ni ngam ga'ar: Minii' e pii' e tiney e bitir ngog, ni gabe guy ni dakuriy e bitir rog, ma kan n'igeg, ni gub kalbus, ma dar mudugil e gin nug be paer riy? Nge minii' e ki i chathowoliy e pi bitir rog ney? Mu guyed, ni digeyeg nga 'ug paer ni yi go'ogag; ere pi'iney, e uw e ku'ur moyed riy?"},{"vNo":"22 ","txt":"Ni aray rogon ni yoeg fare Somoel ni Got: Musap gaed, gag e bay gu pug pa'ag ngalang ngak' fapi Gentiles, ma bay gu tay e dodow rog ngak' e pi gidii'; ma bay ri feked e pi pagael ni fakmed nga lan ngorngor raed, nge pi ppin ni fakmed e bay ni fekraed u dakean poeraed."},{"vNo":"23 ","txt":"Ma pi pilung e bay ra manged e pi matam ni machathowol romed, ma pi le'engraed e bay ra manged e pi matin ni machathowol romed; bay ra siro' gaed ngomed ni kar yip'ed oewchraed nga but', mar lil'l'ed e ab u rifrifan aymed; ma arame bay mu nanged ni gag fare Somoel; ya pi'in ni dabra tamra' gaed e yaedra soen nigeg."},{"vNo":"24 ","txt":"Gul rayog ni ngan fek fare falipa' rok' e cha' nib yargael, ara ngan pag e pi'in ni ke yoeg e motochiyel ni nge kalbus?"},{"vNo":"25 ","txt":"Machane aray rogon ni yoeg fare Somoel, ni mus ko pi kalbus rok' facha' ni yargael ma bay ni pagraed, nge fare falipa' rok' e cha' ni ma mak'ar murus niki yira pag; ya gura togopluw ngak' e cha' ni be togopluw ngomed, mug thapeg pifakmed."},{"vNo":"26 ","txt":"Ma gura duruw'iy e pi'in ni yaed be yargael ngomed nga doewngiraed; ma bay ra chingaw' gaed nga racha'raed ni boed ni yi ma rin' ko waeyin nib athibthib; nge gubin e gidii' ma ra nang ni gag, fare Somoel, ni Tathapeg romed, nge Tabiyul romed, ni Facha' nem rok' Jacob ni gubin ma rayog rok'."}]}