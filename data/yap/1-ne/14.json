{"heading":"Ba angel e yoeg ku Nephi e pi tawa'ath nge gechig ni bayi aw nga dakean fapi Gentiles—Kari mus ni l'agruw e galasia: fare Galasia rok' fare Saaf ku Got nge fare galasia rok' fare mo'oniyan'—Pi Gidii' rok' Got u lan e pi nam e gafgow nagraed fare galasia ni th'abi kireb—Fare Apostle i John e ra yol ni mornga'agen tomuren e fayleng. Nap'an 600–592 M.K.","prevAbbr":"1-ne","prevNo":13,"nextAbbr":"1-ne","nextNo":15,"chapterTitle":"1 Nephi 14","verses":[{"vNo":"1 ","txt":"Ma ra yibi buch, ni fa'anra motoyil fapi Gentiles ngak' fare Saaf ku Got u lan e re rran nem u nap'an ni bayi dag ir ngoraed u fithik' e thin, nge gelingin, ngo fithik' e ngongol, ma bay ni chuweg e pin'en ni be magawon nagraed—"},{"vNo":"2 ","txt":"Ma dabra 'el'el niged gum'ircha'raed ngak' fare Saaf ku Got, ma yaedra un ko matha'eg ngak' pifak e chitamam; arragon, yaedra un ko matha'eg ngak' e pi gidii' ku Israel; ma yaedra mang ba ulung i gidii' nib tawa'ath u dakean farengi nam nni michmicheg ni dariy n'umngin i nap'an; ma dab kun kalbus nagraed; ma fapi gidii' ku Israel e dab ki balyangaen'raed."},{"vNo":"3 ","txt":"Ma fare loew nib to'aer, ni ke fu'og fare galasia ni th'abi kireb, ni'ir e sunmiy facha' i mo'oniyan' nge pi bitir rok', ni nge yog ni wawliy e ya'el ko gidii' iyaen nga infierno—arragon, nge fare loew nib to'aer ni kan ker ni nge mul e gidii' nga langgin e bayi suguy e pi'in ni kar kired, ni ngar mulgaed nga langgin, ni yoeg fare Saaf ku Got; ma gathi nge mul e ya'el nga langgin, ya kemus ni ngan yin'ey riy nga infierno ni dariy n'umngin i nap'an."},{"vNo":"4 ","txt":"Ya musap, ireray rogon e kalbus rok' fare mo'oniyan', nge rogon e justice rok' Got, nga dakean gubin e pi'in ni yaedra muruwliy e tagan nge tin th'abi kireb u p'oewchen."},{"vNo":"5 ","txt":"Me yibi buch ni non fare angel ngog, Nephi, ni ga'ar: Gur e kam guy ni fa'anra kalngaen' fapi Gentiles ma ra fel' wa'athraed; ma ku gur e gamnang mornga'agen e pi m'ag rok' Somoel ngak' fapi gidii' ku Israel; ma ku gur e kam rung'ag ni pi'in dabra kalgaed ngaen'raed e yaedra yim'."},{"vNo":"6 ","txt":"Ere, ra gafgow e pi Gentiles ni fa'an yaedra 'el'el nag gum'ircha'raed ngak' fare Saaf ku Got."},{"vNo":"7 ","txt":"Ya bay yibi taw nga nap'an, ni ga'ar fare Saaf ku Got, bay gu muruwliy ba muruwel ni rib gaa' mab ma'ang'ang u fithik' e pi gidii'; ba muruwel ni dariy n'umngin i nap'an, ni demitrug ko ba'an ngan i pa'ay e bay riy—ni nge micheg ngoraed e gapas nge yafos ni gubinfen, fa ngan kalbus nagraed ni fan ko pi gum'ircha' roraed nib 'el'el, nge ma'ew u laniyaen'raed nge yaeni mada' ko ngiyal' ni kan kalbus nagraed, nge mogothgoth ko tinu fayleng nge tin ko ya'el ban'en ni ra aw ngoraed, u rogon e kalbus ku mo'oniyan', ni'ir faram e kug weliy mornga'agen."},{"vNo":"8 ","txt":"Me yibi buch u nap'an ni ke yoeg fare angel e pi thin ney, me ga'ar ngog: Kag manang fapi m'ag rok' facha' ni Chitamangiy ngak' fapi gidii' ku Israel? Mug ga'ar ngak', Arragon."},{"vNo":"9 ","txt":"Me yibi buch ni ga'ar ngog: Musap, ngam guy fare galasia nib gaa' ma th'abi kireb, ni'ir e chitiningin e pi kireb, ni mo'oniyan' e ire gaa' riy."},{"vNo":"10 ","txt":"Me ga'ar ngog: Musap karimus ni l'agruw e galasia ni bay; reb e galasia rok' fare Saaf ku Got, ma reb e fare galasia rok' fare mo'oniyan'; ere, cha' ni dar 'un ko galasia rok' fare Saaf ku Got e be 'un ko re galasia nem nib gaa', ni'ir fare chitiningin e pi kireb; ma ir fare gathar ko fayleng ni polo'."},{"vNo":"11 ","txt":"Me yibi buch nug sap mug guy fare gathar ko fayleng ni polo', ni ke paer nga dakean e day nib gaa'; ma ke suwey e fayleng ni polo', u fithik' gubin e pi nam, pi mfen, pi thin, nge pi gidii'."},{"vNo":"12 ","txt":"Me yibi buch nug gguy fare galasia rok' fare Saaf ku Got, nib lichlich e gidii' riy, ni bachan fapi denen nge kireb ko fare gathar ni ke paer nga dakean yungi day nib gaa'; machane, mug guy ni fare galasia rok' fare Saaf, ni yaed chongin Got, ni kur suguyed dakean e fayleng; ma gin ni kar suweyed u fayleng e ba achichig, ni bachan e denen ko fare gathar ni kug guy."},{"vNo":"13 ","txt":"Me yibi buch nug guy ni fare chitiningin e pi kireb e kunuy nga ta'abang yu ulung i gidii' ni yo'or u dakean e fayleng ni polo', u fithik' e pi nam ko fapi Gentiles, ni ngar cham gaed fare Saaf ku Got."},{"vNo":"14 ","txt":"Me yibi buch ni Gag, Nephi, e gguy fare gelingin fare Saaf ku Got, ni yibi aw nga dakean chongin e galasia rok' fare Saaf, ngo dakean fapi gidii' rok' Somoel ni fal'eg ba m'ag nga thilraed, ni pi'in ni kar garar gaed u fayleng; ni kar longbiyed yaed ko fel' u gelingin Got u fithik' e rir."},{"vNo":"15 ","txt":"Me yibi buch nug guy e damomuw rok' Got ni ke aw nga dakean fare galasia nib gaa' nib th'abi kireb, ni aramfan ni yib e mael nge thiin e mael ni ke garar u fithik' gubin e pi nam, nge pi gidii' u fayleng."},{"vNo":"16 ","txt":"Ma arame nap'an ni tabab ni ke yib e mael nge thiin e mael ni ke garar u fithik' e pi nam ni yaed mmang ko fare chitiningin e pi kireb, me non fare angel ngog ni ga'ar: Musap, fare damomuw rok' Got e ke aw nga dakean facha' ni chitiningin e pi gathar; ere musap, gur e kam guy gubin e pinn'ey—"},{"vNo":"17 ","txt":"Ma nap'an nra taw ko re rran nem ni ke pu'oeg Got e damomuw rok' nga dakean fare chitiningin e pi gathar, ni'ir fare galasia nib gaa' ma th'abi kireb u fayleng ni polo', ni Mo'oniyan' e gaa' riy, ma, nap'an e re rran nem, ma fare muruwel rok' facha' ni Chitamangiy e bayi tabab, ni nge yarmiy rogon me yog ni mugu'ul e pi m'ag rok', ni ba'aram ni tay ngak' pi gidii'en ni gidii' ku Israel."},{"vNo":"18 ","txt":"Me yibi buch ni non fare angel ngog ni ga'ar: Musap!"},{"vNo":"19 ","txt":"Mug sap mug guy bee' nib mo'on, ni ke chuw nga mad ni reb u lang nga but' nib wechwech."},{"vNo":"20 ","txt":"Me ga'ar fare angel ngog: Muguy ireram reb fare ragag nge l'agruw i apostle rok' fare Saaf."},{"vNo":"21 ","txt":"Amusap, bayi guy me yoloey e tin kabay ko pinn'ey; arragon, nge ku boech ban'en nib yo'or ni ke thimur."},{"vNo":"22 ","txt":"Ma bay ki yoloey mornga'agen tomuren e fayleng."},{"vNo":"23 ","txt":"Ere, pin'en nra yoloey e ba mat'aw mab riyul'; ere musap, bay ni yoloey nga langgin fare ke babyor ni kam guy faram ni yib u l'ugun fare Jew; ma ngiyal' inn'em ni yib u l'ugun fare Jew, ara, ngiyal' in'en ni bay yib fare ke babyor u l'ugun fare Jew, ma pin'en nni yoloey ngay e ba tamilang mab machalbog, ma th'abi ga'fan mab moem ni nge nang gubin e gidii' fan."},{"vNo":"24 ","txt":"Ere muguy, pin'en ni ra yoloey fare apostle rok' fare Saaf e ireram nib yo'or ni kam guy; ere musap, tin ni ke magaey e bay muguy."},{"vNo":"25 ","txt":"Machane pin'en ni bay kum guy nga tomuren e ngiyal' ney e dab kum yoloey; ya fare Somoel ni Got e ke yibliy fare apostle rok' fare Saaf ku Got ni nge mang ire yoloey."},{"vNo":"26 ","txt":"Nge ku boech i yaed ni ur moyed, e ki dag urngin ban'en ngoraed, ma kur yoloeyed; ma kan cha'ariy ni bay yib nib machalbog, u rogon e tin riyul' ni bay rok' fare Saaf, ko ngiyal' nib m'agaen' Somoel ngay, ngak' fapi gidii' ku Israel."},{"vNo":"27 ","txt":"Me Gag, Nephi, e gu rung'ag mug yoloey chipin, ni fithingan fare apostle rok' fare Saaf e John, ni aram rogon e thin ni yoeg fare angel."},{"vNo":"28 ","txt":"Ma musap, Gag, Nephi, e dab ni pag ni nggu yoloey e tin kubay ko fapin'en ni kug guy ma kug rung'ag; ere pin'en ni kug yoloey e ba gaman u wun'ug; ma tin ni kug yoloey e lichene pin'en ni kug guy."},{"vNo":"29 ","txt":"Ma Gag e gube micheg babyoren ni kug guy e pin'en ni guy e chitamag, ma fare angel rok' Somoel e ayuwegeg riy nggu nang."},{"vNo":"30 ","txt":"Ere chiney e nggu tileg i weliy mornga'agen e tin ni kug guy ko ngiyal' ni fekeg fare Kan ni Thothup; ma fa'anra gubin e pin'en ni kug guy e dab ni yoloey, ma pin'en ni kug yoloey e rib riyul'. Ma aray rogon. Amen."}]}