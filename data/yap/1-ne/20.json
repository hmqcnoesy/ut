{"heading":"Fare Somoel e yi'iy nag fan e muruwel rok' ngak' Israel—Israel e kan mel'eg u fithik' e pi gafgow ma nge yaen nge chuw u Babylon—Ngan ta'areb nag ko Isaiah 48. Nap'an 588–570 M.K.","prevAbbr":"1-ne","prevNo":19,"nextAbbr":"1-ne","nextNo":21,"chapterTitle":"1 Nephi 20","verses":[{"vNo":"1 ","txt":"Mmotoyil gaed ngam rung'aged e n'en ni ba'aray, O pi gidii' ku Jacob, ni yaed e yibe piningraed ni gidii' ku Israel, ni yaed e ra baed u fithik' e raen nu Judah, ara fithik' e raen ko tawfe, ni kar th'aebed i micheg u fithingan Somoel, ma kar weliyed mornga'agen fare Got ku Israel, machane gathi nga fithik' e fel' ara fithik' e tin nib mat'aw."},{"vNo":"2 ","txt":"Yug aram rogon machane, ma yaed be yoeg ni yaed e gidii' ko re nam nem nib thothup, machane darur taga' gaed ngak' fare Got ku Israel, ni'ir fare Somoel ko Yo'or; arragon, fare Somoel ko Yo'or fithingan."},{"vNo":"3 ","txt":"Muguy, kug weliy mornga'agen e pinn'en ni somm'on, ni rabaed u l'ugnag nga but', mug dag ngoraed. Rug dag ngoraed nib tomgin."},{"vNo":"4 ","txt":"Ma gurin' ni bachan e gumnang ni gur e gab gelyuwan, ma balell'ugnam e woed e wasey, nge wuthungim ni woed e brass."},{"vNo":"5 ","txt":"Ma ku'ug weliy ngom aram ko somm'on; u m'on ni nge yibi buch mug dagraed ngom; mug dag ni bachan e richey mag yoeg ni—Liyos ni got rog e ke rin', nge liyos ni kan ker ya'an ni got rog, nge liyos ni kan fal'eg ya'an ko wasey ni kan ranraen nag ni got rog e kar motochiyel niged ni nge buch."},{"vNo":"6 ","txt":"Gur e kam guy ma kam rung'ag gubin e pinn'ey; ere dab mu weliy ngan nang? Ma kug dag ngom boech ban'en nib be'ech ko ngiyal' ney, ni mus ko pin'en nib mamiith, ma gur e damur nang."},{"vNo":"7 ","txt":"Kan sunmiyraed e chiney, ma gathi aram ko somm'on, ma aram u m'on ko fare rran u nap'an ni dawor mu rung'ag ma kan weliy mornga'agraed ngom, ya nge yog ni ngam ga'ar—Gu manangraed."},{"vNo":"8 ","txt":"Arragon, nge gur e dawor mu rung'ag; arragon, gur e dawor mu nang; arragon, aram ko ngiyal' inn'em ni dawor ni bing telim; ya gu manang ni ra'um gagyeg u fithik' e sasaliyeb, ma gab tadenen u nap'an nim chuw u mayal."},{"vNo":"9 ","txt":"Machane, riffan nga fithingag ma bay gun' yaran e damomuw rog, ya bachan e gu ba'adag ma bay gu palog nigeg rom, ni nge siy ni nggu chuwegem."},{"vNo":"10 ","txt":"Ya, musap, kug machalbog nigem, kug mel'egem u fithik' e gafgow."},{"vNo":"11 ","txt":"Niffan ngog, arragon, ya fan ngog ere nggu rin' e renn'ey, ya dab gu pag fithingag nge alit, ma dab gu pii' fal'ngig ngak' bee'."},{"vNo":"12 ","txt":"Mmotoyil ngog, O Jacob, nge Israel ni kug pining, ya gag ir, gag facha' ni somm'on, nge ku gag facha' ni tomur."},{"vNo":"13 ","txt":"Pa'ag e ki ufung e dayif ko fare fayleng, nge ba'ani mat'aw i pa'ag e sunmiy e tharmiy ngay. Gura piningraed miyaed sak'iy ngalang nga ta'abang."},{"vNo":"14 ","txt":"Gimed gubin ni ngam mukun gaed nga ta'abang, ngam motoyil gaed; minii' u fithik'raed e ke weliy e pinn'ey ngoraed? Fare Somoel e t'ufeg fa'anem; arragon, bayi mugu'uliy e thin rok' ni weliy ngoraed; ma bayi rin' ni boed rogon ni ba'adag ngak' yu Babylon, ma bayi gechig nag fapi Chaldeans."},{"vNo":"15 ","txt":"Ma, ki ga'ar Somoel; gag fare Somoel, arragon, ni kug weliy; arragon, ni kug pining ni nge weliy, kug fek iyib, ma bayi fal'eg wo'en ni nge mon'og."},{"vNo":"16 ","txt":"Moy ngam chuchugur ngog; Dawor gu non nib mamith; aram ko somm'on, ni aram ko ngiyal' nni weliy e kugog; nge fare Somoel ni Got, nge Kan ni Thothup rok', e kar l'ugew gag."},{"vNo":"17 ","txt":"Me ga'ar fare Somoel, ni Tabiyul romed, ni Facha' nib Thothup ku Israel; kug ll'oeg facha', fare Somoel ni Got romed ni'ir e be fil ngomed rogon me fel' rogmed, ni'ir e be powi'iymed ko gin ni ngam sor gaed ngay, e ire ke rin'."},{"vNo":"18 ","txt":"O yi gomanga ku'um fol gaed ko pi motochiyel rog—ma ke yog ni paer e gapas romed ni boed ba lul', nge wok romed nib fel' e boed e pi n'ew nu maday."},{"vNo":"19 ","txt":"Ma wa'amngimed e manga boech ma kar boeded oren e yan'; nge pi wa'amngin i yinmed e kar boeded oren e wayang; ma fithingan e manga boech ma dab ni chuweg ara ni gatheay nge chuw u p'oewcheg."},{"vNo":"20 ","txt":"Maroed ngam chuw gaed u Babylon, miil gaed rok' e pi Chaldeans, ni gimed be tang, mu weliyed, moeged e renn'ey, moeged ko pi'in ni bay u tomuren e fayleng; ni gimed be ga'ar: Fare Somoel e ke bayuliy e tapigpig rok' ni Jacob."},{"vNo":"21 ","txt":"Ma de yib e balel ngoraed; i powi'iyraed u dakean e pi falang; me guy rogon nge yib e raen ko war nga but' ni fan ngoraed; me bilig e war nge sik' e raen riy nga but'."},{"vNo":"22 ","txt":"Ma yug aram rogon ni rin' e pinn'ey, nge ku boech nib yo'or, ma dariy e gapas, ni yoeg fare Somoel, ni fan ngak' e pi'in nib tadenen."}]}