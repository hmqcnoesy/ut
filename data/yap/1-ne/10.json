{"heading":"Lehi e yoeg ni bayi buch nga m'on ni fapi Jews e ra kalbus nagraed fapi Babylonians—Me yoeg ni bay yib nga fithik' fapi Jews ba Messiah, ma ba Tathapeg, ma ba Tabiyul—Lehi e yoeg mornga'agen e wub rok' e cha' ni ra tawfe nag fare Saaf ku Got—Lehi e yoeg mornga'agen e yam' nge foskoyam' ni tay fare Messiah—Me tata'areb nag e madar nge mukun nga ta'abang ni tay piyu Israel nga ba ke gak'iy ni olive—Nephi e weliy mornga'agen facha' ni Fak Got, nge fare tawa'ath ko fare Kan ni Thothup, nge rogon fini t'uf e tin nib mat'aw. Nap'an 600–592 M.K.","prevAbbr":"1-ne","prevNo":9,"nextAbbr":"1-ne","nextNo":11,"chapterTitle":"1 Nephi 10","verses":[{"vNo":"1 ","txt":"Ere chiney e gag, Nephi, e nggu 'ul'ul i yoloey e chep nga dakean e yungi plate ney ni mornga'agen e pin'en ni ku'ug rin', nge lung rog nge muruwel rog; ere, nggu 'ul'ul ko birog e chep, ma thingar gu tabolngin riy ko pin'en rok' e chitamag, nge ku arragon ngak' pi walageg."},{"vNo":"2 ","txt":"Ya musap, yibi buch u tomuren ni ke mu' e chitamag i weliy e pi thin ko lik'ay rok', nge athamgil niki pii' nga laniyaen' row ni ngar yun'uyew gubin ban'en, me non ngorow ni mornga'agen fapi Jews—"},{"vNo":"3 ","txt":"U tomuren ni kan gatheayraed, nge fare nam nu Jerusalem, ma bo'or e pi'in ni bay ni fekraed ni kalbus iyaen nga Babylon, ma rogon e ngiyal' nib m'ag u waen' fare Somoel, e bay kur suloed riy bayay, arragon, rriyul' yira chuwegraed u kalbus; ma tomuren ni kan sulwegraed u kalbus ma bay kur suloed bayay nga dakean e nam nib milsuwon ngoraed."},{"vNo":"4 ","txt":"Arragon, rriyul' ni nel' miri'ay e duw ko ngiyal' ni chuw e chitamag u Jerusalem, ma ba' ba profet ni bayi chuguliy Somoel ni Got u fithik' fapi Jews—riyul', ba Messiah, ara, ngan pingeg i yoeg min ga'ar, Tathapeg ko fayleng."},{"vNo":"5 ","txt":"Ma ki weliy mornga'agen fapi profet, ni kub yo'or i yaed niki i micheg e pinn'ey, ni mornga'agen ere Messiah ney, ni ireray ni ke weliy mornga'agen, ara re Tabiyul ney ko fayleng."},{"vNo":"6 ","txt":"Ere, gubin e gidii' ma kar mul gaed ka ranoed ra awgaed nga ba dodow ni kar malog gaed u fithik' e minaen', ma fa'anra nge yog ni ngar thap gaed ma thingar taga' gaed ngak' ere Tabiyul ney."},{"vNo":"7 ","txt":"Ma kinon nibe weliy mornga'agen ba profet thingari yib u m'on ko fare Messiah, ni nge yibi yarmiy wo'en fare Somoel—"},{"vNo":"8 ","txt":"Arragon, ri bay iyaen nibe yoeg u lan wuru' e binaw nibe ga'ar: Mu yarmiyed wo'en fare Somoel, ma gimed k'ik'iyeg e kanawo' rok'; ya bay bee' u fithik'med ni damnanged ko minii'; ni'ir e baga' ngog ni dab gubung ni nggu pithig togfan e sus rok'. Ma bo'or ban'en ni weliy e chitamag ni mornga'agen e pinn'ey."},{"vNo":"9 ","txt":"Ma chitamag e yoeg ni yira tawfe u Bethabara, u wuru' yu Jordan; ma ki yoeg ni yira tawfe ko raen; nriyul' ni yira tawfe nag fare Messiah ko raen."},{"vNo":"10 ","txt":"Ma tomuren ni ke mu' i tawfe nag fare Messiah ko raen, ma bayi guy me yoloey e chep riy ni ke tawfe nag fare Saaf ku Got, ni'ir e ra chuweg e pi denen nu fayleng."},{"vNo":"11 ","txt":"Me yibi buch u tomuren ni ke mu' e chitamag i yoeg e pi thin ney, me weliy ngak' walageg mornga'agen fare gospel ni thingar ni machib nag u fithik' fapi Jews, nge ku mornga'agen e mul ko mich ni tay fapi Jews. Ma tomuren ni kar lii'ed fare Messiah ngem', ni'ir e bay yib, ere tomuren ni kan lii' ngem' ma bayi fos ko yam', ma bay yibi m'ug u dakean fare Kan ni Thothup ngak' fapi Gentiles."},{"vNo":"12 ","txt":"Arragon, riyul' ni chitamag e bo'or ban'en ni weliy ni mornga'agen fapi Gentiles, nge ku mornga'agen e gidii' ku Israel, ni bay ni tata'areb nagraed ko gak'iy ni olive, ni bayi m'ing papa'ngin me garar u dakean e fayleng."},{"vNo":"13 ","txt":"Ere, yoeg ni rib t'uf ni thingar ni powi'iydaed u fithik' e ta'arebaen' u ta'abang iyaen ko fare nam nni michmicheg, me mugu'ul e thin ni yoeg Somoel, ni bay da garar gaed u dakean ga'angin yang e fayleng."},{"vNo":"14 ","txt":"Me tomuren ni ke garar e gidii' ku Israel u fayleng ma bay kur suloed nga ta'abang bayay; fa, aram ko tomur, u tomuren ni ke yog ngak' fapi Gentiles fare Gosple ni polo', ma fayupa' i papa'ngin fare ke gak'iy ni olive, ara tin ni ke magaey ko fapi gidii' ku Israel, e bay ni puthuyraed ko fare ke gak'iy, ara yibi tamilang laniyaen'raed ni fare Messiah e ba riyul', ni'ir e Somoel roraed nge Tabiyul roraed."},{"vNo":"15 ","txt":"Ere tomuren ni ireray rogon e thin ni prophesy nag me weliy e chitamag ngak' walageg, nge ku boech ban'en nib yo'or ni dab gu yoloey nga langgin e kaney e babyor; ya kug mu' i yoloey boech nib yo'or ni gube guy nib ga'fan ngog, nga langgin yug baken e babyor rog."},{"vNo":"16 ","txt":"Ma gubin e pinn'ey, ni kug mu' i weliy mornga'agen, e ni mugu'uliy u lan e tent, u lan e loway ku Lemuel."},{"vNo":"17 ","txt":"Me yibi buch u tomuren ni gag, Nephi, e kug rung'ag gubin e thin rok' e chitamag, ni mornga'agen fapin'en nni piliyeg e changar rok' nge guy, nge fapin'en ni weliy u dakean gelingin fare Kan ni Thothup, nib gelingin ni yoeg ngak' u dakean e mich rok' ngak' facha' ni Fak Got—ma facha' ni Fak Got e fare Messiah ni bay yib—Gag, Nephi, e kug ba'adag ni gura guy, mug rung'ag, ni nggu nang e pinn'ey, u dakean gelingin fare Kan ni Thothup, ni'ir e tawa'ath rok' Got ngak' gubin e pi'in ni yaed be gay, ni boed rogon ni kakrom nge mada' ko ngiyal' ni bay yibi m'ug ngak' gubin e gidii'."},{"vNo":"18 ","txt":"Ya ire ta'areb rogon fowap, nge daba', nge gubinfen; ma kan bing e wo' ngak' gubin e gidii' ni aram ko somm'on nni sunmiy e fayleng, ni fa'an yaedra keru'uy e denen roraed miyaed yib ngak'."},{"vNo":"19 ","txt":"Ya cha'an ra i gay e ra pir'eg; ma pi llowaen' rok' Got nib miith e bay ni dag ngoraed, u dakean gelingin fare Kan ni Thothup, ni boed rogon e chiney e ku aram rogon ni kakrom, ni boed rogon ni kakrom, e ku aram rogon ko tin ni bay kiyib e rran nga m'on; ere, yalen wo'en Somoel e ta'areb ni dar thil."},{"vNo":"20 ","txt":"Ere mu tayed u wun'med, O pi gidii' ni gubin, ya gubin e pi ngongol romed e yira fekmed riy ko pufthin."},{"vNo":"21 ","txt":"Ere, fa'anra ku'um rin'ed e pi ngongol ni kireb u lan e pi rran romed, min pir'eg ni gimed ba kireb u tagil' e pufthin rok' Got; ma dariy ban'en nib alit ni ra yog ni paer rok' Got; me'ere thingar ni chuwegmed ni manemus."},{"vNo":"22 ","txt":"Ma fare Kan ni Thothup e kepii' mat'awog ni thingar gu weliy e pinn'ey, ma dabiyog ni nggu sabalbalyang nigeg riy."}]}