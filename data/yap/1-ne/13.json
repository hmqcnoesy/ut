{"heading":"Nephi e guy u malik'ay fare galasia rok' fare Mo'oniyan' ni kan toey nga fithik' fapi Gentiles, mornga'agen yu Mariken nni pir'eg nge rogon e paer riy, fare malog ni tay e yungin nib tamilang ma rib ga'fan ko fare ke Bible, rogon e paer ko fapi Gentiles u nap'an nra palog gaed ko tin riyul', fare sulyarmen ko fare gospel, rogon e wub ni tay e babyor nib thothup ko tin tomur e rran, nge fare mon'og ni tay e Zion. Nap'an 600–592 M.K.","prevAbbr":"1-ne","prevNo":12,"nextAbbr":"1-ne","nextNo":14,"chapterTitle":"1 Nephi 13","verses":[{"vNo":"1 ","txt":"Me yibi buch ni fare angel e non ngog, ni ga'ar: Musap! Mug sap mug guy nib yo'or e nam nge gil'ilungun."},{"vNo":"2 ","txt":"Me ga'ar fare angel ngog: Mang e kam guy: Mu ggu'ar: Kug guy nib yo'or e nam nge gil'ilungun.'"},{"vNo":"3 ","txt":"Me ga'ar ngog: Ireray fapi nam nge gil'ilungun fapi Gentiles."},{"vNo":"4 ","txt":"Me yibi buch nug guy u fithik' fapi nam ko Gentiles ba galasia ni kan yarmiy nib gaa'."},{"vNo":"5 ","txt":"Me ga'ar fare angel ngog: Muguy fare galasia ni ke sum ni'ir e th'abi kireb u fithik' gubin e pi galasia, ni'ir e be lii' e gidii' rok' Got, arragon ma kube gafgow nagraed, ma be m'ag raed nge yuluyraed u but', ma ke m'ag e chen nga k'angraed, nge fekraed ni kalbus."},{"vNo":"6 ","txt":"Me yibi buch ni kug guy e re galasia ney ni rib gaa' ni th'abi kireb; mug guy ni fare mo'oniyan' e ire sunmiy."},{"vNo":"7 ","txt":"Ma kug guy e gol, nge silber, nge mad ni silk, nge mad ni row, nge mad ni dub'ag mab gel, nge urngin mit e mad ni th'abi fel'; ma kug guy e gathar nib yo'or."},{"vNo":"8 ","txt":"Me non fare angel ngog, ni ga'ar: Amusap, gol, nge silber, nge mad nib mungunguy, nge mad nib row ni fafalel' ra'en, nge mad ni kan firgiy, nge mad ni th'abi fel', nge pi gathar, e ireram e pi 'ar'ar ko re galasia ney ni th'abi kireb."},{"vNo":"9 ","txt":"Nge ku bachan e pi fal'fan nu fayleng e yaed be gafgow nag e gidii' rok' Got riy, min kolraed ngan fekraed nga kalbus."},{"vNo":"10 ","txt":"Me yibi buch nug sap mug guy yungi day nib gaa'; ni kar kii'eged fapi Gentiles ko fapi bitir rok' piwalageg."},{"vNo":"11 ","txt":"Me yibi buch ni fare angel e ga'ar ngog: Musap, fare damomuw rok' Got e ke aw nga dakean pifak piwalagem."},{"vNo":"12 ","txt":"Mug sap mug guy bee' nib mo'on u fithik' fapi Gentiles, ni'ir e bay fa yungi day nib gaa' ni be kii'egraed pifak piwalageg; mug guy fare Kan ni Thothup rok' Got, ni ke yib nga but' nga dakean fare mo'on; me yaen u dakean fapi yungi day nib gaa', nge yaeni taw ngak' pifak piwalageg, ni fa'an yaed bay ko farengi nam nni michmicheg."},{"vNo":"13 ","txt":"Me yibi buch nug guy fare Kan ni Thothup rok' Got, ni ke yib nga dakean ku boech e Gentiles; ma ranoed ngar chuw gaed u kalbus, u dakean fayungi day nib gaa'."},{"vNo":"14 ","txt":"Me yibi buch nug guy nib yo'or yu ulung i Gentiles u dakean farengi nam nni michmicheg; mug guy fare damomuw rok' Got, ngak' fapi bitir ni fak piwalageg; ni kar garar gaed u p'oewchen fapi Gentiles min lii'raed ngar m'aed."},{"vNo":"15 ","txt":"Mug guy fare Kan ni Thothup rok' Somoel, niki yib nga dakean fapi Gentiles, mar yo'or gaed me yog ngoraed fayungi binaw ni taferaed; mug guy ni yaed ba wechwech, ma ri yaed ba pidorang nge fel' usun, ni boed rogon e gidii' rog u m'on riy ni ngan lii'raed ngar m'aed."},{"vNo":"16 ","txt":"Me yibi buch ni gag, Nephi, e gguy ni fapi Gentiles ni kar chuw gaed u kalbus e ra sobut' niged yaed u mit Somoel; me pii' Somoel fare gelingin ngoraed."},{"vNo":"17 ","txt":"Mug guy ni chitiningraed ni Gentiles e kar mukun gaed nga ta'abang u dakean fayungi day, ngo dakean fapi nam, ni ngar cham gaed ngoraed."},{"vNo":"18 ","txt":"Mug guy ni fare gelingin Got e bay roraed, nge fare damomuw rok' Got e bay nga dakean fa pi'in ni kar mukun gaed nga ta'abang ni ngar cham gaed ngoraed."},{"vNo":"19 ","txt":"Me gag, Nephi, e gguy ni fapi Gentiles ni kar chuw gaed u kalbus ni ke ayuwegraed Got nga gelingin ngar chuw gaed u pa' gubin e pi nam."},{"vNo":"20 ","txt":"Me yibi buch ni gag, Nephi, e gguy ni ke fel' rograed u dakean farengi nam; ma kug guy bake babyor, ni yibe fek nge un u fithik'raed iyaen."},{"vNo":"21 ","txt":"Me ga'ar fare angel ngog: Gamnang fan e reke babyor nem?"},{"vNo":"22 ","txt":"Mu ggu'ar ngak': Dagnang."},{"vNo":"23 ","txt":"Me ga'ar: Musap, ireram e thin ni yib u l'ugun bee' nib Jew. Me gag, Nephi, e gguy ni aram rogon; maki ga'ar ngog: Fare ke babyor ni kam guy, e chipin fapi Jews, ni bay e pi m'ag rok' Somoel riy, ni ke micheg ngak' e pi gidii' ku Israel; ma ku bay riy nib yo'or fapi prophecy ko fapi profet nib thothup; mab chep ni boed rogon fatinem ni kan ker nga dakean fayungi plate ni brass, machane de yo'or; ma yug aram rogon machane, bay riy fapi m'ag rok' Somoel, ni ke micheg ngak' fapi gidii' ku Israel; ere, rib ga'fan ngak' fapi Gentiles."},{"vNo":"24 ","txt":"Ma fare angel rok' Somoel e ga'ar ngog: Gur e kam guy ni fare ke babyor e yib u l'ugun bee' nib Jew; ma nap'an ni yib u l'ugun e re Jew nem ma bay fare gospel ni polo' rok' Somoel riy, ni'ir e ke yoloey fare ragag nge l'agruw i apostle chipin; ma ri yoloeyed chipin u rogon e tin riyul' ni bay rok' fare Saaf ku Got."},{"vNo":"25 ","txt":"Ere pinn'ey e nge yaen nib machalbog rok' fapi Jews ngak' fapi Gentiles, u rogon e tin riyul' ni bay rok' Got."},{"vNo":"26 ","txt":"Ma tomuren ni ke yaen u pa' fare ragag nge l'agruw i apostle rok' fare Saaf, ni yaen rok' fapi Jews ngak' fapi Gentiles, ere kam guy rogon nni yarmiy fare galasia ni th'abi kireb, ni'ir e th'abi kireb u fithik' gubin e pi galasia; ya amusap, bo'or e tin ni kar chuweged ko fare gospel rok' fare Saaf, ni yungin nib tamilang ma rib ga'fan; ma ku arragon nib yo'or e pi m'ag rok' Somoel ni kar chuweged riy."},{"vNo":"27 ","txt":"Ma gubin e pinn'ey e kar rin'ed ni gomanga ra thilyeged fapi yalen rok' Somoel nib mangil, ni gomanga ra ma'ew niged e pi oewchef mar 'el'el niged e pi gum'ircha' ko gidii'."},{"vNo":"28 ","txt":"Ere, kam guy u tomuren ni ke yaen fare ke babyor u pa' fare galasia ni th'abi kireb, ma bay bogi ban'en nib yo'or nib tamilang ma rib ga'fan ni kan chuweg ko fare ke babyor, ni'ir fare ke babyor rok' fare Saaf ku Got."},{"vNo":"29 ","txt":"Me tomuren ni kan chuweg riy e pin'en nib tamilang ma rib ga'fan, me garar nga dakean gubin e pi nam ko Gentiles; me tomuren ni ke garar nga dakean gubin e pi nam ko Gentiles, arragon, ni th'aeb e pi yungi day nib gaa', ni ire kum guy fapi Gentiles ni rin', ma kar chuw gaed u kalbus, ni kam guy—ere bachan fapin'en nib yo'or nib tamilang ma rib ga'fan ni kan chuweg ko fare ke babyor, ni'ir e rib tamilang nra nang e gidii' fan, u rogon e tamilang ni bay rok' fare Saaf ku Got—ere bachan e pinn'ey ni kan chuweg ko fare gospel rok' fare Saaf, ma arame rib yo'or e pi'in ni bay ra mul gaed, arragon, ni aram fan ni Mo'oniyan' e ke polo' gelngin nga dakeanraed."},{"vNo":"30 ","txt":"Yug aram rogon machane, gur e kam guy fapi Gentiles nra chuw gaed u kalbus, min mon'og nagraed u gelingin Got ngar tolang gaed ko gubin e pi nam, u dakean farengi nam ni'ir e th'abi fel' u fithik' e pi nam, ni'ir farengi nam ni fal'eg Somoel ni Got ni ba m'ag u thilrow e chitamam, ni nge paer ni pifak e ngar tafnayed; ere, gur e kam guy ni fare Somoel ni Got e dabi pag fapi Gentiles ngar tileged e pi ma'athuk nibe tay pifakam, ni bay u fithik' piwalagem."},{"vNo":"31 ","txt":"Ma kudabi pag fapi Gentiles ni ngar lii'ed pifak piwalagem."},{"vNo":"32 ","txt":"Ma kudabi pag Somoel ni Got ni fapi Gentiles ni ngar pired u fithik' e ma'ew, ni'ir e kam guy ni yaed bay u fithik', ni bachan fapi yungin nib tamilang ma th'abi ga'fan ko fare gospel rok' fare Saaf ni ki i mithaeg fare galasia ni th'abi kireb, ni'ir faram e kam guy ni kan yarmiy."},{"vNo":"33 ","txt":"Ere ga'ar fare Saaf ku Got: Ra wureng an'ug ngak' fapi Gentiles, ni bay gub nag e gechig ngak' e pi'in ni ke magaey ko fapi gidii' u Israel."},{"vNo":"34 ","txt":"Me yibi buch ni fare angel rok' Somoel e non ngog, ni ga'ar: Amusap, i ga'ar fare Saaf ku Got, tomuren ni kug gechig nag e tin ni ke magaey ko fapi gidii' ku Israel—ma tiney ni ke magaey e gidii' ni gube weliy mornga'agen e pifak e chitamam—ere, tomuren ni kug gechig nagraed, min lii'raed ngar m'aed nga pa' fapi Gentiles, me tomuren ni kari mul fapi Gentiles ko mich, ni bachan fa yungin nib tamilang ma th'abi ga'fan ko fare gospel rok' fare Saaf ni fa'an kii' i mithaeg fare galasia ni th'abi kireb, ni'ir fare chitiningin e pi gathar, ni ga'ar fare Saaf—Bay gu runguy fapi Gentiles u lan e re rran nem, ni arame bay gufek iyib ngoraed, u gelingig, ga'angin fare gospel rog, ni'ir e ba tamilang mab th'abi ga'fan, ni yoeg fare Saaf."},{"vNo":"35 ","txt":"Ya, amusap, i ga'ar fare Saaf: Bay gub gu m'ug ngak' pifakam, ma yaedra yoloey bogi ban'en nib yo'or ni bay gu machib nag ngoraed, ni'ir e ba tamilang mab th'abi ga'fan; me tomuren ni kan lii' pifakam ngar m'aed, ma kar palog gaed ko mich, nge ku arragon ngak' pifak piwalagem, muguy, pinn'ey e bay ni mithaeg, ni bay fin nnib nag ngak' fapi Gentiles, u dakean fare tawa'ath nge gelingin fare Saaf."},{"vNo":"36 ","txt":"Ma ire bay ni yoloey e gospel rog nga langgin, ni yoeg fare Saaf, ni war rog, nge wo'en e thap rog."},{"vNo":"37 ","txt":"Ma nge fel' wa'athan e pi'in ni yaed be gay rogon ni ngar gaa' niged e Zion rog ko re rran nem, ya rayog ngoraed fare tawa'ath nge fare gelingin e Kan ni Thothup; ma fa'an yaedra tay riy ni aram rogon nge yaen i mada' ko tomur ma yira chibiyraed ngalang ko fabin tomur e rran, ma yaedra thap nga gil'ilungun fare Saaf ni gubinfen; nge pi'in ni yaedra awnag e gapas, arragon, nge mornga'ag ko falfalaen' nib gel, ma rib fel' usraed u dakean e burey."},{"vNo":"38 ","txt":"Me yibi buch nug guy e pi'in ni ke magaey u pifak piwalageg, nge fare ke babyor rok' fare Saaf ku Got, ni'ir e yib u l'ugun fare Jew, ni'ir e yib rok' fapi Gentiles ngak' fa pi'in ni ke magaey u pifak piwalageg."},{"vNo":"39 ","txt":"Me tomuren ni ke yib ngoraed mug guy yuken e babyor, ni yib u gelingin fare Saaf, rok' fapi Gentiles ngoraed, ni be micheg ngak' fapi Gentiles nge pi'in ni ke magaey u pifak piwalageg, nge fapi Jews ni kar garar gaed u dakean e fayleng, ni fapi chep ko fapi profet nge fare ragag nge l'agruw i apostle rok' fare Saaf e rib riyul'."},{"vNo":"40 ","txt":"Me non fare angel ngog, ni ga'ar: Tiney nib tomur e chep, ni'ir e kam guy u fithik' fapi Gentiles, e bay ra yaramiyed e tin riyul' ko fa tin somm'on e chep, ni rabaed rok' faragag nge l'agruw i apostle rok' fare Saaf, me dag fapin'en nib tamilang ma th'abi ga'fan ni'ir faram e kan chuweg riy; me dag ngak' gubin e pi mfen, nge pi thin, nge pi gidii', ni fare Saaf ku Got e ir Fak facha' ni Chitamangiy ni Gubinfen, ma ire Tathapeg ko fayleng; ma gubin e gidii' ma thingar rabaed ngak', ara dabiyog ni ngar thap gaed."},{"vNo":"41 ","txt":"Ma thingar rabaed ni boed rogon e thin ni bay yib u l'ugun fare Saaf; ma thin rok' fare Saaf e bay nnang u lan e pi chep rok' pifakam, ni boed rogon u lan pi chep ko faragag nge l'agruw i apostle rok' fare Saaf; ere bay ni puthuy row nga ta'abang; ya kemus ni ta'areb e Got ni bay nge ta'areb e Tachugol gamanman ko fayleng ni polo'."},{"vNo":"42 ","txt":"Ma bay yibi taw nga nap'an ni bay i m'ug ngak' gubin e pi nam, ngak' e fapi Jews nge fapi Gentiles; me tomuren ni ke m'ug ngak' fapi Jews nge fapi Gentiles, ma arame bayi m'ug ngak' fapi Gentiles nge fapi Jews, ma tin tomur e bayi m'on, ma tin m'on e bayi tomur."}]}