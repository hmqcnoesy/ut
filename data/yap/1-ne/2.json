{"heading":"Lehi e fek chon e tabinaew rok' nga wuru' e binaw u charen e Red Sea—Ra digeyed e chugum roraed—Lehi e pii' e maligach ngak' Somoel me fil ngak' fapi pagael ni fak ni nga ur fol gaed ko pi motochiyel—Laman nge Lemuel e ur nonnon gow nib togopluw ngak' e chitamangrow—Nephi e mafol ma kuma meybil u fithik' e mich; ma non Somoel ngak', ma ire ni mel'eg ni nge gaa' lungun rok' walagen. Nap'an 600 M.K.","prevAbbr":"1-ne","prevNo":1,"nextAbbr":"1-ne","nextNo":3,"chapterTitle":"1 Nephi 2","verses":[{"vNo":"1 ","txt":"Ere musap gaed, i yibi buch ni fare Somoel e non ngak' e chitamag, arragon, i non ngak' u malik'ay, ni ga'ar ngak': Nge fel' wa'atham gur Lehi, ni bachan e pin'en ni kam rin'; nge bachan e kam yul'yul', ma kamoeg ko pi gidii' ney fapi n'en nug tay chilen ngom, ere, mar lemniged ni ngar feked e pogofan rom."},{"vNo":"2 ","txt":"Me yibi buch ni motochiyel nag Somoel ngak' e chitamag, ni non ngak' u malik'ay, ni thingari fek e tabinaew rok' ngar chuw gaed nga ranoed nga wuru' e binaw."},{"vNo":"3 ","txt":"Me yibi buch ni i fol ko thin rok' Somoel, ere rin' ni boed rogon ni chiyliy Somoel ngak'."},{"vNo":"4 ","txt":"Me yibi buch ni arame chuw nge yaen nga wuru' e binaw. Me digey e na'un rok', nge binaw ni ire tafen, nge gol rok', nge silber rok', nge pin'en nib t'uf rok', ma dariy ban'en ni fek nge un ngak', ma kemus ni chon e tabinaew, nge ggan, nge pi tent rok', me chuw nge yaen nga wuru' e binaw."},{"vNo":"5 ","txt":"Me yib u charen e dapp'el'ay ko Red Sea; me milekag u wuru' e binaw nib chugur nga mathil ko Red Sea; ma aram ma ur milekag gaed e tabinaew rok', ni arame nina' rog, i Sariah, nge walageg nib ilal, ni Laman, Lemuel, nge Sam."},{"vNo":"6 ","txt":"Me yibi buch ni ke gaman dalip e rran ni ke milekag u wuru' e binaw, me toey e tent rok' u lan ba loway u ta'aben ba lul'."},{"vNo":"7 ","txt":"Me yibi buch ni ufung ba altar ni malang, me pii' e maligach ngak' Somoel me pining e magaer ku Somoel ni Got romaed."},{"vNo":"8 ","txt":"Me yibi buch ni tunguy fithingan e re lul' nem ni, Laman, ni yaen nge yaeni poo' nga langgin e Red Sea; ma fare loway e ba' u mathil nib chugur nga langan e re lul' nem."},{"vNo":"9 ","txt":"Ma nap'an ni guy e chitamag ni raen e re lul' nem e yaeni og nga fithik' fare alublub i raen u Red Sea, me non ku Laman, ni ga'ar: O ayugum boed e re lul' ney, ni gubin e ngiyal' ni be yaen i map' nga fithik' alubluben gubin mit e fel'."},{"vNo":"10 ","txt":"Maki ga'ar ngak' Lemuel: O ayugum boed ere loway ney, nib dugil u but' ni dar mithmith ma dar chef nga orel ko motochiyel rok' Somoel!"},{"vNo":"11 ","txt":"Chiney e yoeg e pinn'ey ni bachan e gelyuwan rok' Laman nge Lemuel; ya bo'or ban'en ni yow be nonnon nag nib togopluw ngak' e chitamangrow, ni fan e ba mo'on ni yima piliyeg e changar rok' nge guy boech ban'en, ma ke wawliyraed nga wuru' e nam nu Jerusalem, ni kar paged e binaw roraed, nge gol roraed, nge silber roraed, nge pin'en nib t'uf roraed, ni ngar m'aed u wuru' e binaw. Ma ka roegew e pinn'ey ni ke rin' ni bachan e meechiyang u laniyaen'."},{"vNo":"12 ","txt":"Ma yug aray rogon ni Laman nge Lemuel, e yow ba ilal, ma kar nonnon gow nib togopluw ngak' e chitamangrow. Ra nonnon gow ni bachan e darur nangew fan e muruwel rok' Got ni ire sunmiyrow."},{"vNo":"13 ","txt":"Ma kude mich u wun'row ni yu Jerusalem, ni re nam nem nib gaa' e rayog ni ngan gatheay ni boed rogon ni ke yoeg e pi profet. Ma ku ta'ab rogrow ngak' e pi Jews ni ur moyed u Jerusalem, ni ur gayed rogon ni ngar feked e pogofan rok' e chitamag."},{"vNo":"14 ","txt":"Me yibi buch ni non e chitamag ngorow u lan e loway ni Lemuel, nib gel, ni ke sug ko fare Kan ni Thothup, nge yaeni mada' ko ngiyal' ni kar t'on gow u p'oewchen. Me thang e thin u l'ugunrow, ma dakiyog ni ngar nonow nib togopluw ngak'; ere rrin'ew ni boed rogon e tin ni ke chiyliy ngorow."},{"vNo":"15 ","txt":"Ma arame paer e chitamag u lan e tent."},{"vNo":"16 ","txt":"Me yibi buch ni gag, Nephi, ni rigub bitir, machane gub gaa' ni gidii', ma kug ba'adag ning gu nang urngin e pi riyul' rok' Got nib miith, ere, mug yoer ngak' Somoel; me pii' ngog, me munguy nag gum'ircha'eg ma aram me mich u wun'ug urngin e thin ni ke weliy e chitamag; ere dag togopluw ngak' ni boed rogon walageg."},{"vNo":"17 ","txt":"Mug non ngak' Sam, ni nge nang fapi n'en ni dag Somoel ngog u dakean e Kan ni Thothup rok'. Ma aram me mich u waen' e pi thin rog."},{"vNo":"18 ","txt":"Machane, amuguy, Laman nge Lemuel e dabra motoyil gow ko thin rog; ere gelingin e kirbaen' rog ngorow ni bachan e kar 'el'el nigew e gum'ircha' rorow, mug yoer ngak' Somoel ni fan ngorow."},{"vNo":"19 ","txt":"Me yibi buch ni non Somoel ngog, ni ga'ar: Nge fel' wa'atham gur, Nephi, ni bachan e mich rom, ya gabe gay rogon ni ngam fol rog, u fithik' e sobut'aen'."},{"vNo":"20 ","txt":"Ma n'umngin i nap'an ni bay um fol ko pi motochiyel rog, ma gara mon'og, ma yira wawliyem nga bangi nam nni michmicheg; arragon, nga bangi nam ni kug yarmiy ni fan ngom; arragon, bangi nam ni th'abi fel' u fithik' e pi nam."},{"vNo":"21 ","txt":"Ma n'umngin i nap'an ni bay i togopluw gal walagem ngom, ma yow ra palog rok' Somoel."},{"vNo":"22 ","txt":"Ma n'umngin i nap'an ni bay um fol ko motochiyel rog, me gur e bay mu paer ni gab gaa' ma gab tafanow rok' walagem."},{"vNo":"23 ","txt":"Ya amusap, u lan e re rran nem ni yow ra togopluw ngog, ma bay gu kireb nag wa'athrow, ni rib gel ma arame dakuriy gelingrow ni ngar gagyeg nigew pifakam, ma ra buch ni fa'an ku yaedra togopluw ngog."},{"vNo":"24 ","txt":"Ma fa'anra yaen i chey ni kar togopluw gaed ngog, ma bay ra pired nga ur gafgow niged pi fakam, ni nge yib nag ngaen'raed e pin'en ni kakrom."}]}