{"heading":"Helaman, ni fare pagael ni fak Helaman, e mang pilung ko tapuf-oloboch—Gadianton e i girngiy fare ulung ko Kishkumen—Tapigpig ku Helaman e lii' Kishkumen, ma fare ulung ko Gadianton e ra miil gaed nga lan wuru' e binaw. Nap'an 50–49 M.K.","prevAbbr":"hel","prevNo":1,"nextAbbr":"hel","nextNo":3,"chapterTitle":"Helaman 2","verses":[{"vNo":"1 ","txt":"Me yibi buch nu lan e bin aningeg i ragag nge l'agruw e duw ko fare lung ko fapi tapuf-oloboch, u tomuren ni Moronihah e ke yarmiy e gapas u thilin fapi Nephites nge Lamanites, ma musap gaed dariy bee ni ke paer ko fare gil' e tapuf-oloboch; ere yibi tabab e male'eg thin bayay nga fithik' fapi gidii' ni mornga'agen e cha' ni nge paer ko fare gil' e tapuf-oloboch."},{"vNo":"2 ","txt":"Me yibi buch ni Helaman, ni'ir fare pagael ni fak Helaman, e ni dugliy ni nge paer ko fare gil' e tapuf-oloboch, u lungun e gidii' ni yo'or."},{"vNo":"3 ","txt":"Machane musap gaed, Kishkumen, ni'ir e thang e fan rok' Pahoran, e yaeni miith ning ki lii' Helaman; ni ulung rok' e yaed bay ni yaed be ayuweg, ma kar uned nga lan ba m'ag ni dariy bee' ni nge nang e kireb rok'."},{"vNo":"4 ","txt":"Ya bay bee' niba Gadianton, ni'ir e rib m'ay nga fithik' e sabethin, nge salap rok', ni nge ululiy e muruwel ko mathang pogofan nge moro'ro' nib miith mornga'agen; ere ire mang gaa' ko ulung rok' Kishkumen."},{"vNo":"5 ","txt":"Ere sabaenbaen nagraed, nge ku aram rogon ngak' Kishkumen, ni fa'an yaedra tay nga gil' fare puf-oloboch ma ra pii' ngak' e pi'in ni yaed ba'un ko ulung rok' ni nge yib gelingraed nge mat'awraed u fithik' fapi gidii'; ere Kishkumen e gay rogon ni nge lii' Helaman."},{"vNo":"6 ","txt":"Me yibi buch u nap'an nibe yaen iyaen ko fare gil' e tapuf-oloboch ni nge lii' Helaman, ma musap gaed bay reb fapi tapigpig ku Helaman, ni bay u wean nib nep' nib ing doew ni ke thil ya'an, me na'ab ko pi liyeb ni ba'aram ni ke tay e re ulung ney ni ngan lii' Helaman—"},{"vNo":"7 ","txt":"Ere yibi buch ni mada' nag Kishkumen, me pii' ba pow ni fanathin ngak'; ere Kishkumen e tamilngeg ngak' rogon e tanam rok', nibe tanam nag ni'ir e nge powi'iy iyaen ko fare gil' e tapuf-oloboch ni nge yog ni thang e fan rok' Helaman."},{"vNo":"8 ","txt":"Ma nap'an ni nang fare tapigpig ku Helaman gubin e tafnaey rok' Kishkumen, me dag nibe nomeg ni nge thang e fan, ma ku aram rogon nibe nomeg gubin e pi'in nib mang ko ulung rok' ni ngar thanged e fan, ma ngar moro'ro' gaed, ni nge yib gelingraed, (ere aray rogon e makath roraed, nge pi tha' roraed) fare tapigpig ku Helaman e ga'ar ngak' Kishkumen: Mman nga darow ko fare gil' e tapuf-oloboch."},{"vNo":"9 ","txt":"Ere biney e ri falaen' i Kishkumen ngay nib gel, ya ke lemnag ni arame rayog ni nge mugu'uliy e tin ni ke nomeg; machane musap gaed, fare tapigpig ku Helaman, e nap'an ni yow be yaen iyaen ko fare gil' e tapuf-oloboch, me rugoey e yaer ngak' Kishkumen nge kuruf gum'ircha'en, ni arame thig nge aw nga but' nib yam' ni de gel'gel'. Me miil nge yaeni yoeg ku Helaman gubin e pin'en ni ke guy, make rung'ag, make rin'."},{"vNo":"10 ","txt":"Me yibi buch ni Helaman e mal'og ni ngan koel e re ulung ney ko moro'ro' nge tamathang pogofan nib miith mornga'agen, ni nge yog ni ngan lii'raed u rogon e motochiyel."},{"vNo":"11 ","txt":"Machane musap gaed, nap'an ni nang Gadianton ni Kishkumen e daki sul me rus nag ni yira lii'; ere me yoeg ko fare ulung rok' ni ngar leaked. Ere mar miil gaed nga wuru' fare binaw, u ba pa' i kanawo' nib miith, nib sor nga lan wuru' e binaw; ere napan ni mal'og Helaman ni ngan yaen ni koelraed ma dan pir'eg raed u bang."},{"vNo":"12 ","txt":"Ma ku ba'aray boech ni mornga'agen Gadianton ni nggu weliy u tomuren e tiney. Ma aray rogon ni mus e bin aningeg i ragag nge l'agruw e duw ko fare lung ko fapi tapuf-oloboch ko gidii' ku Nephi."},{"vNo":"13 ","txt":"Ere musap gaed, aram ko tungun e reke babyor ney ma bay mu guyed riy ni Gadianton e pulpuluy pa', arragon, mari chugur ni nge gatheay gubin e gidii' ku Nephi."},{"vNo":"14 ","txt":"Musap gaed dagur yip' fan tungun fare ke babyor ku Helaman, ya gube yip' fan tungun fare ke babyor ku Nephi, ni'ir e gufek gubin fapi chep riy ni'ir e kug yoloey."}]}