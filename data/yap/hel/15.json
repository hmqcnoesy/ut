{"heading":"Fare Somoel e fonow nag fapi Nephites ni bachan e be runguy raed—Lamanites ni michaen'raed e yaed ba dugil u but' ma de mithmith e mich roraed—Fare Somoel e ra wurengaen' ngak' fapi Lamanites u lan e tin tomur e rran. Nap'an 6 M.K.","prevAbbr":"hel","prevNo":14,"nextAbbr":"hel","nextNo":16,"chapterTitle":"Helaman 15","verses":[{"vNo":"1 ","txt":"Ere chiney, gimed pi walageg nib t'uf rog, e musap gaed, gube yoeg ngomed ni fa'anra dab mu kalgaed ngaen'med ma pi na'un romed e bayi paer ni dakuriy bee' riy."},{"vNo":"2 ","txt":"Arragon, fa'anra dab mu kalgaed ngaen'med, ma pi ppin romed e arame ra yib tapgin ni ngar yoer gaed u lan e re rran ni ba'aram ni bay ur machathowol gaed; ya bay manamged ni ngam miil gaed ma dariy e gin ni ngan miil ngay; arragon, ma rib gel e gafgow ngak' e pi'in ni bay e bitir u yin, ya yaed ba tomal ni dabiyog ni ngar miil gaed; ere, yira yit' raed nga but' min pagraed ni ngar m'aed."},{"vNo":"3 ","txt":"Arragon, rib gel e gafgow ngak' e pi gidii' ney ni kanoeg ni yaed fapi gidii' ku Nephi, ma kemus ni fa'an yaedra kalngaen', u nap'an ni bay ruguyed gubin e pi pow ney nge ma'ang'ang ni bay ni dag ngoraed; ya musap gaed, ku'ur moyed ni kan mel'eg raed ni bogi gidii' rok' Somoel; arragon, fapi gidii' ku Nephi e ki i t'ufeg raed, ma ki i fonow nagraed; arragon, u lan e pi rran ko pi denen roraed ni ki i fonow nagraed ni bachan e yaed ba t'uf rok'."},{"vNo":"4 ","txt":"Machane musap gaed pi walageg, fapi Lamanites niki i dabuyraed ni bachan e pi ngongol roraed ni i paer nib kireb, ni bachane kireb ko fare yalen ko pi chitamangraed. Machane musap gaed, ke yog wo'en e thap ngoraed u dakean e machib ko fapi Nephites; ere arayfan ni fare Somoel e ke n'uw nag nap'an e pi rran roraed."},{"vNo":"5 ","txt":"Ma guba'adag ni ngam guyed ni baga' ni oren i yaed e bay u gil' e muruwel roraed, ma yaed be yaen nib gonop u p'oewchen Got, ma yaed be guy rogon ni ngar fol gaed ko pi motochiyel rok' nge pi gam'ing rok' nge pi gonop rok' u rogon fare motochiyel ku Moses."},{"vNo":"6 ","txt":"Arragon, gube yoeg ngomed, nib gaa' ni oren i yaed e be rin' e biney, ma yaed be athamgil ni darur chachalban gaed u fithik' e l'agaen' ni gomanga yog nra feked e tin kubay i walagraed iyaen ko fare tamilang u mornga'agen e tin riyul'; ere bayo'or e pi'in ni yaed be un ko ulung roraed ni gubin e rran."},{"vNo":"7 ","txt":"Ere musap gaed, gimed ma gimed manang, ya kam guyed, ni oren i yaed e ba na'ab ko tin riyul', nge pi ngongol ni kireb nge fananikan ko pi yalen rok' e pi chitamangraed, ni kani wawliyraed ni nge michaen'raed ko pi chep nib thothup, arragon, fapi prophecy ko fapi profet nib thothup, ni kan yoloey, ni'ir e wawliyraed nge michaen'raed ngak' Somoel, nge kalngaen', nib mich nge kalngaen' ni be thilyeg gumircha'araed—"},{"vNo":"8 ","txt":"Ere, gubin e pi'in ni ke yibi mada' ko giney, e gimed ma gimed manang ni yaed ba dugil mab miyuluy e mich roraed, ni'ir e ren'en ni puf rograed riy."},{"vNo":"9 ","txt":"Ma kagmed manang ni kar k'eyaged e pi talin e mael roraed, ma yaed be tamdag ngay ni ngar suloed ngar feked ya yaedra denen: arragon, rayog ni ngam guyed ni yaed be tamdag ni ngar denen gaed—ya musap, yaedra paged yaed nga nit' raed nga but' me lii'raed e pi to'ogor roraed, ma dabra puged e sayden roraed ngalang ni ngar togopluw gaed ngoraed, ni fan e biney e bachan e mich roraed ngak' Kristus."},{"vNo":"10 ","txt":"Ma chiney, bachan e miyuluy roraed u nap'an ni be michaen'raed ko ren'en ni be michaen'raed ngay, ya bachan e miyuluy roraed u nap'an ni immoy bingyal' ni tamilang laniyaen'raed, musap gaed, fare Somoel e bayi tawa'ath nagraed nge n'uw nag nap'an e paer roraed, ni yug aram rogon e denen roraed—"},{"vNo":"11 ","txt":"Arragon, ni mus ni fa'an yaedra palog ko mich ma fare Somoel e ra n'uw nag nap'an e pi rran roraed, nge yaeni mada' ko fare ngiyal' inn'em ni ke weliy e pi chitamangdaed mornga'agen, ma ku aram rogon ko fare profet i Zenos, nge ku boech e profet nib yo'or, nra weliyed mornga'agen fare sulyarmen ni ra tay fa pi'in walagdaed, ni fapi Lamanites, bayay ko fare na'ab ko tin riyul'—"},{"vNo":"12 ","txt":"Arragon, gube yoeg ngomed, ni fapi michmich rok' fare Somoel e ratay ni nge pii' ngak' pi walagdaed, ni fapi Lamanites; u lan e pi yungiyal' i n'en ba'aram ni tomur; ma yug aram rogon nib yo'or e pi gafgow ni yaedra pir'eg, nge yug aram rogon ni bay un tuluf raed iyaen aray nge yaen aram u dakean e fayleng, ma yibe gayraed ni ngan gul nagraed, ma bay ni toeyraed mayaed be garar u dakean e nam, ma dariy e gin ngar miil gaed ngay, ma fare Somoel e ra wurengaen' ngoraed."},{"vNo":"13 ","txt":"Ere ireray rogon fare prophecy, ni yira sulwegraed bayay ko bin riyul' e na'ab, ni'ir fare na'ab ko Tabiyul roraed, nge facha' ni ma gafaliy raed nib gaa' mab riyul', min uneg raed nga fithik' e saaf rok'."},{"vNo":"14 ","txt":"Ere gube yoeg ngomed, ni ku yaed ba yal'uw boech ngomed ma kemus ni fa'an gimed ra kalngaen'."},{"vNo":"15 ","txt":"Ya musap gaed, fapi muruwel nib gaa' ni kan dag ngomed e kan dag ngoraed, arragon, ngoraed e pi'in ni kar malog gaed ko tin riyul' ni bachan fapi yalen ko pi chitamangraed, ere rayog ni ngam guyed romed ni dab kur malog gaed bayay nga orel ko mich."},{"vNo":"16 ","txt":"Ere, ga'ar fare Somoel: Dabgu gatheyraed, machane bay gguy rogon u lan e fare rran ko fare gonop rog ni ngar suloed bayay ngog, ni yoeg fare Somoel."},{"vNo":"17 ","txt":"Ere chiney e musap gaed, i non fare Somoel, ni mornga'agen fapi gidii' ko Nephites ni ga'ar: Fa'anra dabra kalgaed ngaen'raed, mar gayed rogon ngar rin'ed fiti lanin'ug, ma gura gatheayraed, ni yoeg fare Somoel, ni bachan e mich roraed ni dariy ni yug aram rogon nib yo'or e muruwel nib gel ni kug rin' u fithik raed; ma woed nib fos Somoel e aram rogon e pinn'ey ni bay paer, ni yoeg fare Somoel."}]}