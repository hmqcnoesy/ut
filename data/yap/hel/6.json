{"heading":"Pi Lamanites nib mat'aw e ra machib gaed ngak' pi Nephites ni kireb—Yow l'agruw ulung i gidii' nra mon'og gow u nap'an bingyal' i ban'en ni bay e gapas nge galwog—Luchifer, ni'ir chitamangin e denen, e k'aring e pi'in kireb nge fapi moro'ro' ko Gadianton nga ur thanged e fan ma yaed be rin' e ngongol ni kireb—Fapi moro'ro' e gaa' lungraed ko fare am ko Nephite. Nap'an 29–23 M.K.","prevAbbr":"hel","prevNo":5,"nextAbbr":"hel","nextNo":7,"chapterTitle":"Helaman 6","verses":[{"vNo":"1 ","txt":"Me yibi buch u nap'an ni mus e bin nel' i ragag nge l'agruw e duw ko fare lung ko fapi tapuf-oloboch, ma gubin e pinn'ey make buch ma fapi Lamanites e kar bangeyed, ni tin yo'or i yaed, e kar manged ba ulung i gidii' nib mat'aw, ni arame ke gel faraed mat'aw ngak' fapi Nephites, ni bachan e miyuluy nge l'agaen' roraed nga fithik' e mich."},{"vNo":"2 ","txt":"Ya musap gaed, bo'or i yaed fapi Nephites ni ke gelaen' ma dabi kalngaen' ma kar polo' i kireb gaed, ni arame ra feked yathin fare thin rok' Got nge gubin fapi machib nge prophecy ni yib nga fithik'raed"},{"vNo":"3 ","txt":"Machane, fapi gidii' ko galasia e ra falfalaen' gaed ni bachan e michaen' ni tay fapi Lamanites, arragon, ni bachan fare galasia rok' Got, ni kan yarmiy nga fithik'raed. Mar ur nanged salapraed, mar falfalaen' gaed ngoraed, mar falfalaen' gaed ni rib gel."},{"vNo":"4 ","txt":"Me yibi buch nib yo'or ko fapi Lamanites e rabaed nga lan fare binaw nu Zarahemla, marbaed ra weliyed ngak' fapi gidii' ko Nephites rogon ni michaen'raed, mar ninged chilen ngoraed ni nge michaen'raed mar kalgaed ngaen'raed."},{"vNo":"5 ","txt":"Arragon, ma rib yo'or e pi'in ni machib ko gelingin nge mat'awon, mar feked bo'or i yaed nga but' nga fithik' e sobut'aen', ni ngar manged gachalpen Got nge fare Saaf."},{"vNo":"6 ","txt":"Me yibi buch ni bo'or ko fapi Lamanites e ranoed nga lan fare binaw ni bay nga lelu'och; nge ku aram rogon ngak' Nephi nge Lehi ni kuranow nga lan fare binaw ni bay nga lelu'och, ni ngar machib gow ngak' fapi gidii'. Ere aray rogon ni mus e bin nel' i ragag nge dalip duw."},{"vNo":"7 ","txt":"Ere musap gaed, yibi awe gapas nga lan gubin yang e binaw, ni arame bung rogon ngak' fapi Nephites ni nga ranoed ko yungin ni yaed ba'adag ko fare nam, ni demutrug ko nga fithik' e Nephites fa Lamanites."},{"vNo":"8 ","txt":"Me yibi buch ni fapi Lamanites e ku ranoed ko yungin ni yaed ba'adag, ni demutrug ko nga fithik' e Lamanites ara nga fithik' e Nephites; ere aray rogon ni puf e tha' u thilraed ngoraed, ni ngar folchuway' gaed, ni nge fel' rograed, ni boed rogon ni yaed ba'adag."},{"vNo":"9 ","txt":"Me yibi buch ni arame rigel e fala'ab roraed, ni yow l'agruw ni fapi Lamanites nge fapi Nephites; me yo'or e gol roraed, nge silber, nge gubin mite wasey ni th'abi fel', u lan fare binaw ko yimuch ngo lan fare binaw ko lelu'och."},{"vNo":"10 ","txt":"Arame chiney e fare binaw ko yimuch e kanoeg ni Lehi, ma fare binaw ko lelu'och e kanoeg ni Mulek, ni boed fithingan fare pagael ni fak Zedekiah; ya fare Somoel e fek Mulek iyib nga lan fare binaw ko lelu'och, nge Lehi iyaen nga lan fare binaw ko yimuch."},{"vNo":"11 ","txt":"Ere musap gaed, immoy gubin mite gol u lan e galyang i binaw ney, nge silber, nge ore ni th'abi fel' ni gubin mit; nge gidii' ni rib fel' pa' ko muruwel, ni ra fal'eged gubin mite ore mar pacheged doew; ere aram rogon ni ra fala'ab gaed."},{"vNo":"12 ","txt":"Mar yunged e grain nib yo'or, ko lelu'och nge yimuch; mar mon'og gaed nib fel' rogon, nu lan e lelu'och ngu lan e yimuch. Mar yo'or gaed mar gel gaed u lan e nam. Mar chuguliyed e gamanman nge garbaw nib yo'or, arragon, nib yo'or nib sugsug."},{"vNo":"13 ","txt":"Musap gaed pi ppin roraed e ra muruwel gaed nib gel ma yaed be fal'eg e tiret, mar fal'eged gubin mite mad, ni kan fal'eg ko mad nib dub'ag nge gubin mite mad, ni ngan chuweg e pi'in dariy madan ngay. Ere aray rogon ni m'ay e bin nel' i ragag nge aningeg e duw u fithik' e gapas."},{"vNo":"14 ","txt":"Ma lan e bin nel' i ragag nge lal e duw e kur pir'eged e falfalaen' nge gapas riy, arragon, bo'or e machib mab yo'or e prophecy ni mornga'agen e pin'en ni bay yib. Ere aray rogon ni yaen e bin nel' i ragag nge lal e duw."},{"vNo":"15 ","txt":"Me yibi buch u nap'an lan e bin nel' i ragag nge nel' e duw ko fare lung ko fapi tapuf-oloboch, ma musap gaed, Cezoram e ni thang e fan rok' ni dannang ko minii' u nap'an ni ke paer ko fare gil' e ta puf-oloboch. Me yibi buch ni ku lan e re duw nem, ni fare pagael ni fak, ni'ir e ke dugliy e gidii' ni nge yin' luwan, e kun thang e fan rok'. Ere aray rogon ni mus e bin nel' i ragag nge nel' e duw."},{"vNo":"16 ","txt":"Ma nap'an ni tabab e bin nel' i ragag nge medilip e duw ma fapi gidii' e ra tabab gaed i ngongoliy e kireb nib almarin bayay."},{"vNo":"17 ","txt":"Ya musap gaed, fare Somoel e ke tawa'ath nagraed ni ke n'uw nap'an ko fala'ab nu fayleng ni arame dawor ki yibe damomuw ngoraed, ni ngar mael gaed, ara ngar pu'oeged e racha'; ere mar tabab gaed i tay gum'ircha'raed nga dakean e pi fala'ab roraed; arragon, mar tabab gaed i gay rogon ni nge fel' rograed ni ngar tolang gaed ngak' boechi yaed; ere ra tabab gaed ko mathang pogofan nib miith mornga'agen, nge moro'ro' nge matgael, ni nge yog ni fel' rograed."},{"vNo":"18 ","txt":"Ere chiney e musap gaed, pi tamathang pogofan nge tamatgael nem e ba ulung ni sunmiy raed i Kishkumen nge Gadianton. Ere chiney e yibi buch nib yo'or e pi'in ni immoy, u fithik' fapi Nephites, ni rabaed ko fare ulung rok' Gadianton. Machane musap gaed, baga' ni yaed bo'or u fithik' e tin ni th'abi gel e kireb rok' ko fapi Lamanites. Ma kanoeg ni yaed bogi moro'ro' nge tamathang pogofan."},{"vNo":"19 ","txt":"Ere yaed e pi'in ni ra thanged e fan rok' fare pilung ko tapuf-oloboch i Cezoram, nge fare pagael ni fak, u nap'an ni yow bay ko fare gil' e tapuf-oloboch; ma, dan pir'eg raed."},{"vNo":"20 ","txt":"Ere chiney e yibi buch u nap'an ni ke pir'eg fapi Lamanites ni bay e moro'ro' u fithik'raed mari kirbaen' raed nib gel; mar muruwel gaed ko gubin ban'en ni rayog u gelingraed ni ngar thanged oewchraed u dakean e fayleng."},{"vNo":"21 ","txt":"Machane musap gaed, Mo'oniyan' e k'aring e damomuw nga lan gum'ircha'en e tin yo'or ko fapi Nephites, ni arame ra dachuguyed yaed ko fapi yu ulung i moro'ro', mar uned ko pi m'ag roraed nge pi michmich roraed, ni yaedra matangiy mar ayuweged yaed ni demutrug ko mang magawon ni yaedra aw nga fithik', ni nga dabra feked gechigan e pi mathang pogofan, nge pi matgael, nge pi moro'ro' ni yaed be tay."},{"vNo":"22 ","txt":"Me yibi buch nra sayin gaed nga but', arragon, bogi sayin roraed nib miith mornga'agen, nge thin roraed nib miith mornga'agen; ni fan e biney e nge yog ni magagyel e cha' ni ke mang rebi chon e fare m'ag roraed, ni nge demutrug ko mang kireb ni ke rin' rebi walagen ma dabi mad'ad rebi walagen ngak', ara bagyaed e pi'in ni ke mang ko ulung rok', ni ke fal'eg ba m'ag u thilrow."},{"vNo":"23 ","txt":"Ma aray rogon ni gomanga rayog ni ngar thanged e fan, ma yaed be matgael, nge moro'ro', mar rin'ed e tin galong nge gubin mite ngongol ni kireb, nib togopluw ko pi motochiyel ko nam roraed nge pi motochiyel rok' e Got roraed."},{"vNo":"24 ","txt":"Ma cha' nib un ko fare ulung roraed nra dag ko gidii' mornga'agen e pi kireb roraed nge pi fananikan roraed, e yira pufthin nagraed, ni gathi yalen e pi motochiyel ko nam roraed, ya rogon e pi motochiyel ko ngongol roraed rib kireb, ni ke pii' Gadianton nge Kishkumen."},{"vNo":"25 ","txt":"Ere chiney e musap gaed, ireray e pi michmich nge m'ag nib miith mornga'agen ni chiyliy Alma ngak' fak ni thingar dabi garar nga fayleng, ara dangay ma yaedra miliy e gidii' nga but' iyaen ko gafgow."},{"vNo":"26 ","txt":"Chiney e musap gaed, pi michmich nge pi m'ag nem nib miith mornga'agen e de yib ngak' Gadianton ko fapi chep nni pii' ngak' Helaman; ya musap gaed, rabaed nga lan gum'ircha'en Gadianton ni rabaed rok' facha' ni'ir e yaen u liyiben nge m'agaen' fagal nib m'on e gallabthir roraed ngay ni ngar kayew fare wa'amngin nib mathngeluwol—"},{"vNo":"27 ","txt":"Arragon, ku ir facha' nra liyeb gow Cain, ni fa'anra thang e fan rok' walagen i Abel ma dabi nang e gidii' u fayleng. Ere ur liyeb gow Cain nge pi gachalpen aram ko ngiyal' nem iyib."},{"vNo":"28 ","txt":"Ma ku'ir facha' ni tay nga lan gum'ircha'en fapi gidii' ni ngar toeyed ba wulyang nib tolang ni nga ranoed riy nga tharmiy. Ma ku'ir facha' ni i baen nag fapi gidii' ni rabaed ko fare wulyang iyib nga lan e re nam ney; ni'ir e garareg fapi muruwel nu milmor nge pi ngongolen e fananikan u dakean ga'angin yang e nam, nge yaeni mada' ko ngiyal' ni ke miliy e gidii' nga but' nga fithik' ba gafgow ni polo', nge ba infierno ni tafen e gafgow ni dabimus bi'id."},{"vNo":"29 ","txt":"Arragon, ireram facha' ni tay nga lan gum'ircha'en Gadianton ni ngki ululiy fare muruwel nu milmor, nge mathang pogofan nib miith mornga'agen; ma ire yib nag iyib aram ko somm'on ni sum e gidii' nge yibi mada' ko ngiyal' ney."},{"vNo":"30 ","txt":"Ere musap gaed, irecha' ni'ir e chitamangin gubin e denen. Ma musap gaed, ma i ululiy e muruwel rok' nu milmor nge mathang pogofan nib miith mornga'agen, ma mathapeg iyaen nga but' e pi liyeb roraed, nge pi michmich roraed, nge pi m'ag roraed, nge pi gagyeg roraed ko ngongol ni th'abi kireb, u rebo mfen ngo reb ni be yaen u rogon ni rayog rok' ni nge longbiy pa' nga gum'ircha'en e gidii'."},{"vNo":"31 ","txt":"Ere chiney e musap gaed, kari langbiy pa' nga gum'ircha'en fapi Nephites; arragon, ni arame kari gel e kireb ko ngongol roraed; arragon, ni tin yo'or i yaed e kar keru'uyed e tin nib mat'aw ban'en, ma kar yit'ed nga but' fapi motochiyel rok' Got, ma kar sap gaed ko yungin ni yaed ba'adag, mar ngongoliyed e liyos ko gol nge silber nge mang got roraed."},{"vNo":"32 ","txt":"Me yibi buch ni gubin e pi denen ney e yib ngoraed u bingyal' i ban'en ni de yo'or e duw nap'an, ni arame tin yo'or riy e yib ngoraed u lan e bin nel' i ragag nge medilip e duw ko fare lung ko fapi tapuf-oloboch ko fapi gidii' ku Nephi."},{"vNo":"33 ","txt":"Ma kur mon'og gaed nga fithik' e pi denen roraed u lan e bin nel' i ragag nge meruk e duw, ni yib nag e kirbaen' nge mayoer ngak' e pi'in nib mat'aw."},{"vNo":"34 ","txt":"Ere kadguyed ni fapi Nephites e ra tabab gaed ko mul ko mich, mar mon'og gaed nga fithik' e kireb nge pi ngongolen e fananikan, u nap'an nibe mon'og fapi Lamanites nga fithik' fare llowaen' ni mornga'agen e Got roraed; arragon, mar tabab gaed i koel falan e pi gam'ing nge pi motochiyel rok', ma ranoed u fithik' e tin riyul' nge tin nib mat'aw."},{"vNo":"35 ","txt":"Ere kadguyed ni fare Kan ni Thothup rok' fare Somoel e ke tabab ko chuw rok' fapi Nephites, ni bachan e ngongol ni kireb nge 'el'el ko pi gum'ircha' roraed."},{"vNo":"36 ","txt":"Ere kadguyed ni fare Somoel e tabab i pu'oeg e Kan ni Thothup rok' nga dakean fapi Lamanites, ni bachan e ba moem ngoraed mab m'agaen'raed ngay ni nge michaen'raed ko pi thin rok'."},{"vNo":"37 ","txt":"Me yibi buch ni fapi Lamanites e ragayed fare ulung ko moro'ro' rok' Gadianton; mar machib niged fare thin ku Got u fithik' e pi'in th'abi gel e kireb rok', ni arame re ulung ney ko moro'ro' e ni math oewchraed u fithik' fapi Lamanites."},{"vNo":"38 ","txt":"Me yibi buch ni aram rogon, ma fapi Nephites e ra pii'ed e athamgil ngoraed ma yaed be ayuweged yaed, nra tabab gaed ko pi'in th'aebi gel e kireb rok', nge yaeni mada' ko ngiyal' ni kar garar gaed u dakean ga'angin yang fare nam ko Nephites, ma kar pingeged laniyaen' e tin yo'or rok' e pi'in nib mat'aw nge mada' ko ngiyal' ni ke michaen'raed ko pi muruwel roraed mar uned ko pi ngongol roraed, mar uned ngoraed ko pi mathang pogofan nge pi liyeb roraed nib miith mornga'agen."},{"vNo":"39 ","txt":"Ere aray rogon ni yog ngoraed fare am ni ma gagyeg ni'ir rok', ma arame ri yit'ed nga but' ma yaed be lii', ma yaed be gafgow nag, ma yaed be pii' keru' raed ngak' e pi'in gafgow nge pi'in moding, nge pi gachalpen Got nib sobut'aen'."},{"vNo":"40 ","txt":"Ere kadguyed ni kar aw gaed nga ba dodow nib ubchiya', ere kar loel gaed ko kireb ni ba gafgow ni dabimus bi'id."},{"vNo":"41 ","txt":"Me yibi buch ni ireray rogon ni mus e bin nel' i ragag nge meruk e duw ko fare lung ko fapi tapuf-oloboch nga dakean e gidii' ku Nephi."}]}