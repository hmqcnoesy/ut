{"heading":"Bo'or e Nephites ni rabaed ko fare binaw nib kan nga lelu'och—Ra toeyed e na'un ni simen mar cha'ariyed e chep nib yo'or—Yu ragag e biyu' e pi'in ni michaen'raed min tawfe nagraed—Fare thin rok' Got e be powi'iy e gidii' ko wo'en e thap—Nephi ni fare pagael ni fak Helaman e paer ko fare gil' e tapuf-oloboch. Nap'an 49–39 M.K.","prevAbbr":"hel","prevNo":2,"nextAbbr":"hel","nextNo":4,"chapterTitle":"Helaman 3","verses":[{"vNo":"1 ","txt":"Ere chiney e yibi buch u lan e bin aningeg i ragag nge dalip duw ko fare lung ko fapi tapuf-oloboch, ma dariy e male'eg thin u fithik' fapi gidii' ku Nephi ma kemus ni buch'uw e uf'uf ni bay u lan e fare galasia, ni'ir e k'aring buch'uw e wagagaey nga fithik' fapi gidii', ni bogi gagyeg ni tal u lan e bin aningeg i ragag nge dalip e duw."},{"vNo":"2 ","txt":"Ma arame dariy e male'eg thin u fithik' fapi gidii' u lan e bin aningeg i ragag nge aningeg e duw; ma ku aram i tay ni dariy e male'eg thin u lan e bin aningeg i ragag nge lal e duw."},{"vNo":"3 ","txt":"Me yibi buch u lan e bin aningeg i ragag nge nel' e duw, arragon, ni yo'or e male'eg thin nge wagagaey; ni ireram e n'en ni rin' me yo'or e pi'in nra chuw gaed ko fare binaw nu Zarahemla, nga ranoed iyaen ko binaw nib kan nga lelu'och ni ngar tafnayed."},{"vNo":"4 ","txt":"Mar milekag gaed ni rib palog e gin ni ranoed riy, ni arame rabaed ra taw gaed nga bangi raen nib gaa' nge lul' nib yo'or."},{"vNo":"5 ","txt":"Arragon, ma arame ra waer gaed lan gubin yang e binaw, nga lan e yungin ba'aray ni dawor ni paer riy min chuw riy ma dakuriy e gak'iy riy, ni bachan e pi milekag ni yo'or ni ur pired ko somm'on u dakean fare nam."},{"vNo":"6 ","txt":"Ere chiney e dariy bang ko fare nam ni ke paer ni dariy ban'en u dakean ma kemus ni yigo' gak'iy e dariy; ni bachan e rib almarin e mogothgoth ntay ngak' fapi gidii' ni ur pired ko fare nam, ere ke aw ni dakuriy ban'en riy."},{"vNo":"7 ","txt":"Ma bachan e kemus ni buch'uw e gak'iy ni bay u dakean fare nam, ere, fapi gidii' ni ranoed ngar pired ngaram e ra salap gaed ko muruwel ko simen; ere ra toeyed e na'un ni simen, ni'ir e ur pired riy."},{"vNo":"8 ","txt":"Me yibi buch ni ra yo'or gaed ngar garar gaed, ma ranoed ko binaw ni bay nga yimuch iyaen ko fare binaw nib kan nga lelu'och, mar garar gaed ngar tabab gaed i suguy dakean e fayleng ni polo', ko day u yimuch nge mada' ko day u lelu'och, nge day u ngael nge mada' ko day u ngek."},{"vNo":"9 ","txt":"Ma fapi gidii' ni ur moyed u lan fare binaw nga lelu'och e ur pired u lan e tent, ngo lan e na'un nib simen, mar paged gubin mit e gak'iy ni bay u dakean fare nam nge tugul, ni nge yog ni taw nga bingyal' ma bay e gak'iy ni ngar toeyed e na'un roraed riy, arragon, nge binaw roraed, nge pi temple roraed, nge tafen e mo'olung roraed, nge galasia roraed, nge gubin mite na'un roraed."},{"vNo":"10 ","txt":"Me yibi buch u nap'an ni kari lich e gak'iy u lan fare nam ni bay nga lelu'och, mar pii'ed e gak'iy nge yaen u barkow ngaram."},{"vNo":"11 ","txt":"Ere aray rogon nra paged fapi gidii' ni bay u lan fare nam u lelu'och ni nge yog ni ngar toeyed e na'un nib yo'or u lan binaw, ko gak'iy nge simen."},{"vNo":"12 ","txt":"Me yibi buch ni immoy boech ko fapi gidii' ku Ammon nib yo'or, ni yaed ba racha'en i Lamanites, ni kuranoed nga lan e re nam ney."},{"vNo":"13 ","txt":"Ere chiney e immoy bogi chep nib yo'or nni cha'ariy ni mornga'agen e pin'en ni' i rin' e pi gidii' ney, ni rib tamilang mab yo'or, ni mornga'agraed."},{"vNo":"14 ","txt":"Machane musap gaed, ba yo'or yang riy ni mornga'agen e pin'en ni irin' e pi gidii' ney, arragon, ni babyoren fapi Lamanites nge fapi Nephites, nge mael roraed, nge togopluw roraed, nge wagagaey ni ur tayed, nge machib roraed, nge pi prophecy roraed, nge pi fek chugum ni ur tayed u barkow nge pi dumow barkow roraed, nge pi dumow temple roraed, nge mornga'agen tafen e pi mo'olung nge pi galasia roraed, nge pi ngongol roraed nib mat'aw, nge pi ngongol roraed nib kireb, nge pi mathang pogofan ni ur tayed, nge pi moro'ro' ni ur tayed, nge matgael roraed, nge gubin mite ngongolen e pi fananikan nge pi galong, e dabiyog ni ngan uneg nga lan e guruy ney e muruwel."},{"vNo":"15 ","txt":"Machane musap gaed, bo'or bogi babyor nge chep nib yo'or ni gubin mit, ni'ir e ki i cha'ariy fapi Nephites nib fel' rogon."},{"vNo":"16 ","txt":"Ma kan thapeg iyib nga but' u rebo mfen ngo reb u pa' fapi Nephites, iyib nge mada' ko ngiyal' ni kar awgaed nga fithik' e denen ma yibe thang e fan roraed, matgael ngoraed, ma yibe tuluf raed, ma yibe l'oel'oegraed, min lii'raed, ma yaed be garar u dakean e fayleng, mar ma'athuk gaed nga fithik' fapi Lamanites nge yaeni mada' ko ngiyal' ni dakunir piningraed ni Nephites, ni bachan e kar kireb gaed, ma kar malboch gaed, ma yaed be galngach, arragon, ni bachan e kar manged Lamanites."},{"vNo":"17 ","txt":"Ere chiney e nggu sul bayay ko birog e chep; ere, n'en ni kug weliy mornga'agen e kebuch u tomuren e pi togopluw, nge pi wagaey gapas, nge pi mael, nge pi wagagaey, u fithik' fapi gidii' ku Nephites."},{"vNo":"18 ","txt":"Me mus e bin aningeg i ragag nge nel' e duw ko fare lung ko fapi tapuf-oloboch."},{"vNo":"19 ","txt":"Me yibi buch ni kubay e togopluw nib almarin u lan fare nam, arragon, u lan e bin aningeg i ragag nge medilip e duw, ngo lan e bin aningeg i ragag nge meruk e duw."},{"vNo":"20 ","txt":"Machane Helaman e paer ko fare gil' e tapuf-oloboch u yalen e justice mab ta'areb laniyaen' nga dakean e gidii'; arragon, i gay rogon ni nge koel falan fapi gam'ing nge pi puf-oloboch, nge fapi motochiyel ku Got; me rin' e tin nib mat'aw u p'oewchen Got ni gubin e ngiyal'; me leak e pi wo'en e chitamangin, ma arame yog ni fel' rogon u lan fare binaw."},{"vNo":"21 ","txt":"Me yibi buch ni yibi fakay l'agruw i pagael. Me tunguy fithingan e bin ilal ni fare ngachol rok' Nephi, ma bin bitir, ni fare ngachol rok' Lehi. Mar ilal gow nga fithik' e tirok' Somoel."},{"vNo":"22 ","txt":"Me yibi buch ni fapi mael nge togopluw e arame tabolngin ni nge awe gapas riy, u lan ba dodow nib achichig, u fithik' fapi gidii' ko Nephites, nib chugur nga tungun e bin aningeg i ragag nge meruk e duw ko fare lung ko fapi tapuf-oloboch nga daken e gidii' ku Nephi."},{"vNo":"23 ","txt":"Me yibi buch u lan e bin aningeg i ragag nge mereb duw ko fare lung ko fapi tapuf-oloboch, ma kub 'ul'ul e gapas nga lan fare binaw, ma kemus ni pi ulung nib miith mornga'agen ni Gadianton ni fare moro'ro' e sunmiy ko yungin nib gaa' ni yibe paer riy ko fare nam, ni'ir e ngiyal' inn'em e denang e pi'in nib gaa' ko am; ere dan lii'raed nge math oewchraed u dakean fare nam."},{"vNo":"24 ","txt":"Me yibi buch ni ku lan e re duw nem me gel e fel' rogon ko mon'og u lan fare galasia, ma arame yaeni ni aw bukun e biyu' e pi'in nra cheag gaed ko fare galasia min tawfe nagraed u dakean e kalngaen'."},{"vNo":"25 ","txt":"Ere ri gel e mon'og ko fare galasia, me yo'or e pi tawa'ath ni map' nga dakean fapi gidii', ni arame mus ko fapi tolang ko priest nge pi sensey me gin oewchraed nge thum' ngaru'."},{"vNo":"26 ","txt":"Me yibi buch ni fare muruwel rok' Somoel e mon'og u dakean e tawfe nge ta'arebaen' ntay ko gidii' nib yo'or, nga lan fare galasia ku Got, arragon, ni yu ragag e yibu'."},{"vNo":"27 ","txt":"Ere kad guyed ni fare Somoel e ma runguy gubin e pi'in ni ma, pining fithingan nib thothup, u fithik' e yul'yul'."},{"vNo":"28 ","txt":"Arragon, kad guyed ni fare garog nu tharmiy e bmab ngak' gubin e gidii', ngak' e pi'in nra michaen'raed nga fithingan Yesus Kristus, ni'ir e facha' ni Fak Got."},{"vNo":"29 ","txt":"Arragon, kad guyed ni pi'in ni ba'adag ni nge chichi'iy ir ko fare thin ku Got, nib fos mab gel, ni'ir e ra wereg gubin fapi sasaliyeb nge wup nge sabaenbaen ko fare mo'oniyan', me powi'iy e pi'in gidii' rok' Kristus u lan ba kanawo' nib wu'in'in mab achichig radan ngar th'ibed nga barba' fare loew ko gechigaen' ni kan tay ni nge ful' e pi tadenen—"},{"vNo":"30 ","txt":"Me thapeg e ya'el roraed nga barba', arragon, ya'el roraed ni dab kur m'aed, nga ba'ani mat'aw i pa' Got u lan fare gil'ilungun nu tharmiy, ni ngar pired nga but' ni yaed Abraham, nge Isaac, nge Jacob, nge gubin e pi chitamangdaed nib thothup, ma dab kur chuw gaed riy."},{"vNo":"31 ","txt":"Ere lan e re duw ney e 'ul'ul e falfalaen' riy u lan fare binaw nu Zarahemla, nge gubin e pi binaw nib liyeg, ni gubin lan e pi binaw ni tafen fapi Nephites."},{"vNo":"32 ","txt":"Me yibi buch ni awe gapas me yib e falfalaen' nib gel u lan e gin ni magaey ko bin aningeg i ragag nge mereb e duw; arragon, ma ku aram rogon ni immoy e gapas nge falfalaen' nib 'ul'ul u lan e bin wugem e duw ko fare lung ko fapi tapuf-oloboch."},{"vNo":"33 ","txt":"Ngu lan e bin wugem nge ta'areb e duw ko fare lung ko fapi tapuf-oloboch e ki immoy nib awe gapas, ma kemus ni uf'uf e tabab ni nge yib nga lan fare galasia—gathi nga lan fare galasia ku Got, ya nga lan gum'ircha'en fapi gidii' ni yaed be yoeg ni yaed bamang ko fare galasia ku Got—"},{"vNo":"34 ","txt":"Mar n'ufed yaed ngalang nga fithik' e uf'uf, nge yaeni mada' ko ngiyal' ni kar gafgow niged bo'or i walagraed. Chiney e biney e ba ngongol ku mo'oniyan', ni'ir e k'aring e gafgow ko thibthib ni almarin ngak' e tin ba'aray e gidii' nib sobut'aen'raed, ma ranoed u fithik' e gafgow ni kirbaen'."},{"vNo":"35 ","txt":"Yug aram rogon machane ra baley niged e abich roraed mar meybil gaed ni gubin e ngiyal', mar mon'og ra mon'og gaed u fithik' e sobut'aen' roraed, mar miyuluy ra miyuluy gaed nga fithik' e mich rok' Kristus, nge mada' ko ngiyal' ni ke sug e ya'el roraed ko falfalaen' nge gapasaen', arragon, nge yaeni mada' ko ngiyal' ni ke folont make machalbog gum'ircha'raed, nib machalbog ni yib ni bachan e kar og niged gum'ircha'raed ngak' Got."},{"vNo":"36 ","txt":"Me yibi buch ni bin wugem nge l'agruw e duw e ki m'aey u fithik' e gapas, ma kemus ni fare uf'uf ni gel e kari rich nga lan gum'ircha'en fapi gidii'; ni bachan e fala'ab ni ke gel nge fel' rogon roraed u lan fare nam; ma be gaa' nga dakeanraed u rebo rran ngo reb."},{"vNo":"37 ","txt":"Me yibi buch nu lan e bin wugem nge dalip e duw ko fare lung ko fapi tapuf-oloboch, e yim' Helaman riy, ma arame bin th'abi ilal e pagael ni fak ni Nephi e yin' luwan ko lung. Me yibi buch ni paer ko fare gil' e tapuf-oloboch u yalen e justice nge yul'yul'; arragon, ri koel falan e pi motochiyel rok' Got, me leak e pi wo'en e chitamangin."}]}