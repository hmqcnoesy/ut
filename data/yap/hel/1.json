{"heading":"Pahoran ni bin l'agruw e mang gaa' ko tapuf-oloboch me thang Kishkumen e pogofan rok'—Pacumeni e paer ngil' e tapuf-oloboch—Coriantumr e powi'iy fapi salthaw ko Lamanites, me koel yu Zarahemla, me lii' Pacumeni—Moronihah e gel ngak' fapi Lamanites me sulweg yu Zarahemla, ma Coriantumr e nlii' ngem'. Nap'an 52–50 M.K.","sectionHeading":"Bake babyor ko fapi Nephites. Pi mael roraed nge pi togopluw roraed, nge wagagaey nra tayed. Nge ku fapi prophecy ko profet nib thothup nib yo'or, u m'on ko wub ni tay Kristus, u rogon e pi chep ku Helaman, ni'ir fare pagael ni fak Helaman, ngo rogon fapi chep ko pi pagael ni fak, nge yib nga but' nge mada' ko wub rok' Kristus. Nge ku fapi Lamanites nib yo'or ni ke michaen'raed. Bake babyor ni mornga'agen rogon ni michaen'raed. Bake babyor ni mornga'agen fini mat'aw fapi Lamanites, nge pi ngongol ni kireb nge pi fananikan ko fapi Nephites, u rogon fare chep ku Helaman nge fapi pagael ni fak, me yib nga but' nge yibi mada' ko fare wub rok' Kristus, ni kanoeg ni fare ke babyor ku Helaman, nge ku boech.","prevAbbr":"alma","prevNo":63,"nextAbbr":"hel","nextNo":2,"chapterTitle":"Helaman 1","verses":[{"vNo":"1 ","txt":"Ere chiney e musap gaed, i yibi buch ni tabab e bin aningeg i ragag e duw ko fare lung ko fapi tapuf-oloboch nga dakean e gidii' ku Nephi, me tabab ba gafgow nga fithik' fapi gidii' ko Nephites."},{"vNo":"2 ","txt":"Ya musap gaed, Pahoran e yim', ke yaen ke chuw u fayleng; ere yibi tabab e male'eg thin u mornga'agen ko minii' rok' fapi walag, ni fapi pagael ni fak Pahoran e nge paer ko fare gil' e tapuf-oloboch."},{"vNo":"3 ","txt":"Chiney e ba'aray fithingan e pi'in ni yaed be lele'eg fare gil' e tapuf-oloboch, ni ku yaed e ruguyed rogon fapi gidii' ngar togopluw gaed: Pahoran, Paanchi, nge Pacumeni."},{"vNo":"4 ","txt":"Chiney e gathi kemus oren e pi pagael ni fak Pahoran aray (ya bo'or e bitir rok'), machane ireray e pi'in ni yaed be lele'eg fare gil' e tapuf-oloboch; ere, ra sunmiyed dalip e ulung nga fithik' fapi gidii'."},{"vNo":"5 ","txt":"Machane, yibi buch ni Pahoran e ni dugliy u lungun e gidii' ni yo'or ni nge mang gaa' ko tapuf-oloboch nge am ko gidii' ku Nephi."},{"vNo":"6 ","txt":"Me yibi buch ni Pacumeni, e nap'an ni guy ni dabiyog ni nge fek fare gil' e tapuf-oloboch, me pag ir nge un nga lungun e gidii' ni yo'or."},{"vNo":"7 ","txt":"Machane musap gaed, Paanchi, nge tin ba'aram e gidii' ni yaed ba'adag ni'ir e nge mang am roraed, e ra puwaen' gaed nib gel; ere, yaen i sabaenbaen nag e tinem e gidii' ni ngar puw gaed ngalang ngar togopluw gaed ngak' pi walagraed."},{"vNo":"8 ","txt":"Me yibi buch u nap'an ni be yaen ni nge rin' e rann'ey, ma musap gaed, arame ni koel ngan fek, min m'ag ni boed ni ke yoeg e gidii' ni yo'or, min dugliy ni ngan lii' ngem'; ya ke puw ngalang nga fithik' e togopluw nibe gay rogon ni nge gatheay e paer nib puf-rogon ko gidii'."},{"vNo":"9 ","txt":"Ere chiney e nap'an ni guy fapi gidii' ni ur athapeged ni'ir e nge mang am roraed ni arame ke dugil ni ngan lii' ngem', ma arame ra puwaen' gaed, ere musap gaed, mar pii'ed Kishkumen nge yaen, nge yaen ko fare gil' e tapuf-oloboch ku Pahoran, me thang e pogofan ku Pahoran u nap'an ni ke paer nga gil' e tapuf-oloboch."},{"vNo":"10 ","txt":"Ma fapi tapigpig ku Pahoran e ra l'oel'oeged; machane musap gaed, ri miil fare Kishkumen ni rib papay ni dariy bee' ni yog ni koel."},{"vNo":"11 ","txt":"Me sul ngak' e fa pi'in nra l'oeged, ma yaed gubin ni kar og niged yaed ni yaed gubin nga lan ba m'ag, arragon, ni yaed be micheg u dakean e cha' ni Sunmiy raed, ni dab roeged ni Kishkumen e thang e pogofan rok' Pahoran."},{"vNo":"12 ","txt":"Ere, Kishkumen e dannang mornga'agen u fithik' e gidii' ku Nephi, ya ing ir ko ngiyal' i n'en ni thang e pogofan ku Pahoran. Ere Kishkumen nge ulung rok', ni kar fal'eg ba m'ag u thilraed ngak', e ra ma'athuk gaed nga fithik' fapi gidii', u ba dodow ni yaed gubin ni dab kun pir'eg raed; machane gubin e pi'in ni pir'eg raed e lii'raed ngar m'aed."},{"vNo":"13 ","txt":"Ere chiney e musap gaed, Pacumeni e ni dugliy, u lungun e gidii' ni yo'or, ni nge mang gaa' ko tapuf-oloboch nge am ko gidii', ni nge gagyeg u gil' Pahoran ni walagen; ma ri ire bay mat'awon ngay. Ere gubin e pinn'ey ma nrin' u lan e bin aningeg i ragag e duw ko fare lung ko fapi tapuf-oloboch; me yaeni mus aram."},{"vNo":"14 ","txt":"Me yibi buch u lan e bin aningeg i ragag nge ta'areb e duw ko fare lung ko fapi tapuf-oloboch, ni fapi Lamanites e kar kunuyed nga ta'abang bogi gidii' ni salthaw ni yo'or, mi pii' e sayden ngoraed, nge sarey, nge gat'ing, nge gane gat'ing, nge orwach ko mael, nge madan e mael, nge gubin mit e fan e pilig ko urngin mit."},{"vNo":"15 ","txt":"Marbaed bayay ni gomanga yog ni ngar og niged e mael ngak' fapi Nephites. Ma be powi'iyraed bee' nib mo'on ni fithingan e Coriantumr; ma bee' ni gidii' nu Zarahemla; ma bee' ni chuw ko fapi Nephites; ma ir bee' nib mo'on nib gaa' mab yargael."},{"vNo":"16 ","txt":"Ere, fare pilung ko Lamanites, ni fithingan e Tubaloth, ni bee' nib pagael ni fak Ammoron, e be lemnag ni Coriantumr, e bee' nib mo'on nib yargael, ere rayog rok' ni nge togopluw ngak' fapi Nephites, nga gelingin nge gonop rok' nib gaa', ni arame ra pii' nge yaen ma ra gel ko fapi Nephites—"},{"vNo":"17 ","txt":"Ere k'aring e damomuw ngoraed, me kunuy nga ta'abang e pi salthaw rok', me dugliy Coriantumr ni nge mang gaa' roraed, me guy rogon ni nga ranoed ko fare binaw nu Zarahemla ni ngar mael gaed fapi Nephites."},{"vNo":"18 ","txt":"Me yibi buch ni bachan fini almarin e togopluw nge magawon ko fare am, ni arame dar tayed e matanag nib gaman u lan e binaw nu Zarahemla; ya ra lemniged ni fapi Lamanites e dabi thog roraed ni ngar baed nga kenggin e binaw ko pi binaw roraed ni ngar oggaed ko fare binaw nu Zarahemla."},{"vNo":"19 ","txt":"Machane yibi buch ni Coriantumr e yaen ni'ir e gireng ko salthaw rok' nib yo'or, marbaed ra oggaed ko gidii' ko fare binaw, ni rabaed nib gur ni arame dakiyog nap'an riy ko fapi Nephites ni ngar kunuyed nga ta'abang e salthaw roraed."},{"vNo":"20 ","txt":"Ere Coriantumr e lii' e cha' nibe matangiy e garog ko fare binaw, ma ranoed e salthaw rok' ni gubin nga lan fare binaw, mar lii'ed gubin e pi'in ni togopluw ngoraed, ma arame ra koeled fare binaw ni ga'angin."},{"vNo":"21 ","txt":"Me yibi buch ni Pacumeni, ni'ir e gaa' ko tapuf-oloboch, e miil rok' Coriantumr, iyaen nge mada' ko yoror ko fare binaw. Me yibi buch ni Coriantumr e koel nge piri'iy nga doew e yoror, nib almarin me yim'. Ere aray rogon ni mus e pi rran rok' Pacumeni."},{"vNo":"22 ","txt":"Ere chiney e nap'an ni guy Coriantumr ni ke koel fare binaw nu Zarahemla, me guy ni fapi Nephites e kar miil gaed roraed, ma yibe lii'raed, ma yibe koelraed ngan fekraed, ma ku yibe yin'raed nga kalbus, ma ke koel e gin th'abi gel ko gubin yang e binaw, me athamgil laniyaen' me yaen nge togopluw ngak' gubin e binaw."},{"vNo":"23 ","txt":"Ma chiney e de paer u lan fare binaw nu Zarahemla, machane me yaen ni ke un e salthaw nib yo'or ngak', iyaen ko fare binaw ni Galwog; ya ireram e tanam rok', ni nge mirbidiy ko sayden e gin ni nge yaen riy, ni nge yog ni koel e yungin ni bay e binaw nga lelu'och ko fare binaw."},{"vNo":"24 ","txt":"Ma be lemnag ni bay gelingraed u lukungun e nam, ere me yaen, ni dar pii' nap'an ngoraed ni ngar kunuy yaed riy nga ta'abang ya ngar pired ni yaed balich; ere aray rogon yalen nra oggaed ngoraed ngar th'ibed raed nga but'."},{"vNo":"25 ","txt":"Machane musap gaed, biney e thelep ni tay Coriantumr u dakean lukungun e binaw e pii' wo'en ngak' Moronihah ni nge gel ngoraed, ni yug aram rogon nib yo'or fapi Nephite ni kan lii'raed."},{"vNo":"26 ","txt":"Ya musap gaed, Moronihah e lemnag ni fapi Lamanites e dabi thog roraed ni ngar baed nga lukungun e nam, ya bay i mael ko tin ba'aray e binaw nib liyeg u mathil ni boed ni ku'ur rin'ed; ere Moronihah e ke guy rogon ni tin bagael ko salthaw roraed e ngar matangiyed e yungin ba'aram e binaw nib liyegey u mathil."},{"vNo":"27 ","txt":"Machane musap gaed, fapi Lamanites e dar rus gaed ni aram rogon ni ba'adag, ya karbaed nga lukungun fare nam, ma kar koeled fare binaw ni gaa' ni'ir fare binaw nu Zarahemla, mar thelep gaed u dakean e yungin ba'aray ni th'abi ga'fan e binaw, ni yaed be lii' e gidii' nib almarin ni yibe th'eth'aeb raed, ni pumo'on, nge ppin, nge bitir ma yaed be koel e binaw nib yo'or nge yungin tagil' e miith."},{"vNo":"28 ","txt":"Machane nap'an ni pir'eg Moronihah e biney, me guy rogon ni ku chingiyal' nem nge pii' Lehi nge bu'ulung i salthaw ngar liyeged ngar ninged e thabey ngoraed u m'on ni ngar taw gaed ko fare binaw ni Galwog."},{"vNo":"29 ","txt":"Ere aray rogon ni rin'; me ning e thabey ngoraed u m'on ni ngar taw gaed ko fare binaw ni Galwog, me ognag e mael ngoraed, nib almarin ni arame ra suloed riy nga tomur iyaen ko fare binaw nu Zarahemla."},{"vNo":"30 ","txt":"Me yibi buch ni Moronihah e ning e thabey ngoraed u nap'an ni yaed be sul nga tomur, me ognag e mael ngoraed, ni arame ri yibi mang ba mael nib yo'or e racha' ni map' riy; arragon, bo'or e pi'in nlii'raed ngar m'aed, ma fithik' e pi'in ni kar m'aed e kun pir'eg Coriantumr riy."},{"vNo":"31 ","txt":"Ere chiney, e musap gaed, fapi Lamanites e dakuriy bang nra yog ni ngar miil gaed ngay, dabiyog ko lelu'och, ara ko yimuch, ara ko ngek, ara ko ngael, ya ke liyeg raed fapi Nephites u but'."},{"vNo":"32 ","txt":"Ere aray rogon ni Coriantumr e suruy fapi Lamanites iyaen nga fithik' fapi Nephites, mar awgaed nga lani pa' fapi Nephites, ma arame nlii' ngem', ere fapi Lamanites e ra pii'ed yaed nga lani pa' fapi Nephites."},{"vNo":"33 ","txt":"Me yibi buch ni Moronihah e sulweg fare binaw nu Zarahemla bayay, me guy rogon ni fapi Lamanites ni kan fekraed ni kalbus e ngar chuw gaed u lan fare binaw u fithik' e gapas."},{"vNo":"34 ","txt":"Ere aray rogon ni mus e bin aningeg i ragag nge ta'areb e duw ko fare lung ko fapi tapuf-oloboch."}]}