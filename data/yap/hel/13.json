{"heading":"Samuel ni fare Lamanite e prophesy nag e mogothgoth nra aw ko fapi Nephites ni fa'anra dabra kalgaed ngaen'raed—Yaed nge pi fala'ab roraed e bbuch wa'athraed—Ra feked yathin mar malang niged fapi profet, make liyeg raed e mo'oniyan', mar gayed e falfalaen' u fithik' e ngongol ko denen. Nap'an 6 M.K.","sectionHeading":"Fare prophecy ku Samuel, ni fare Lamanite, ngak' fapi Nephites.","prevAbbr":"hel","prevNo":12,"nextAbbr":"hel","nextNo":14,"chapterTitle":"Helaman 13","verses":[{"vNo":"1 ","txt":"Ere chiney e yibi buch u lan e bin meruk i ragag nge nel' e duw, ma fapi Nephites e ku yaed be paer u fithik' e ngongol ni kireb, arragon, u fithik' e ngongol ni th'abi kireb, ma ngiyal' nem e fapi Lamanites e ri yaed be koel chiya' ko fapi motochiyel rok' Got, u yalen fare motochiyel rok' Moses."},{"vNo":"2 ","txt":"Me yibi buch nu lan e re duw ney ma bay bee' ni Samuel fithingan, nib Lamanite, ni yib nga lan fare binaw nu Zarahemla, me tabab ko machib ngak' fapi gidii'. Me yibi buch ni machib nag e kalngaen' ngak' fapi gidii', nib yo'or e rran, mar chuweged u lan taferaed, me yaen ni nge sul ko binaw rok'."},{"vNo":"3 ","txt":"Machane musap gaed, me yib laman Somoel ngak', ni nge sul bayay, nge prophesy nag ko fapi gidii' e pin'en ni bay yib nga lan gum'ircha'en."},{"vNo":"4 ","txt":"Me yibi buch ni dar paged nge yaen nga lan fare binaw; ere yaen nge thapeg ir nga dakean i p'ebugul e yoror riy, me pug pa' ngalang me non nib gaa' laman, me prophesy nag ngak' fapi gidii' e pin'en ni tay fare Somoel nga lan gum'ircha'en."},{"vNo":"5 ","txt":"Me ga'ar ngoraed: Musap gaed, I gag, Samuel, ni guba Lamanite, e gube weliy e thin rok' fare Somoel ni ke tay nga lan gum'ircha'eg; ere musap gaed ke tay nga lan gum'ircha'eg ni nggog ko pi gidii' ney ni fare sayden ko gechig e kan tining nga dakean e pi gidii' ney; ma aningeg miri'ay e duw e dabitaw ngay nge mada' ko ngiyal' ni ke aw farengi sayden ko gechig nga dakean e pi gidii' ney."},{"vNo":"6 ","txt":"Arragon, mogothgoth nib tomal e be soen nag e pi gidii' ney, ma rib dugil nibe yib ngak' e pi gidii' ney, ma dariy ban'en nra ayuweg e pi gidii' ney ma kemus kalngaen' nge mich ngak' fare Somoel i Yesus Kristus, ni rib dugil ni bay yib nga fayleng, mab yo'or ban'en ni ra gafgow riy ma yira lii' ngem' ni fan ko gidii' rok'."},{"vNo":"7 ","txt":"Ere musap gaed, ba angel rok' fare Somoel e ke yoeg ngog e pinn'ey, ma ke yib nag e thin ni falfalaen' ngog ni polo'. Ere musap gaed, kan pii'eg kugub ngomed ni ngug weliy ngomed, ni gomanga yog ngomed e pi thin ni falfalaen'; machane musap gaed dubmed ni ngam motoyil gaed ngog."},{"vNo":"8 ","txt":"Ere, ga'ar fare Somoel: Bochan 'el'el gum'ircha'en fapi gidii' ko Nephites, ma fa'anra dabra kalgaed ngaen'raed, ma bay guchuweg e thin rog u fithik'raed, ma gura chuweg fare Kan ni Thothup rog roraed, ma dab kug paer roraed, ma gura cheleg gum'ircha'en pi walagraed nge togopluw ngoraed."},{"vNo":"9 ","txt":"Ma aningeg miri'ay e duw e dabi m'ay u m'on ni bay gguy rogon ni ngan lii'raed; arragon, gura gechig nagraed ko sayden nge uyngol nge m'ar ni ubchiya'."},{"vNo":"10 ","txt":"Arragon, gura gechig nagraed u fithik' e damomuw rog, ma bay boech e pi to'ogor romed ko bin aningeg e mfen, ni yaedra paer ni yaed bafos, ni ngar guyed e mogothgoth ni nge aw ngomed; ma biney e rib dugil ni ra buch, ma kemus ni fa'an gimed ra kalngaen', ni yoeg fare Somoel; ma fa pi'inem ko bin aningeg e mfen e bay rabaed nag e gafgow ngomed."},{"vNo":"11 ","txt":"Machane fa'an gimed ra kalngaen' magmed chel ngak' fare Somoel ni Got romed ma gura chefeg e damomuw rog nga orel, ni yoeg fare Somoel; arragon, aray rogon ni yoeg fare Somoel, ba tawa'ath e pi'in ni yaedra kalngaen' mar chelgaed ngog, ma ri gafgow ngak' e cha' ni dabi kalngaen'."},{"vNo":"12 ","txt":"Arragon, ri gafgow ngak' e re binaw ney nu Zarahemla; ya musap gaed, ri bachan e pi'in nib mat'aw ma ke paer ni dawor ni gathaey; arragon, gafgow ngak' e re binaw ney, ya ga'ar fare Somoel, kug nang nib yo'or e gidii', arragon, ni baga' ni oren e gidii' ko re binaw ney, e yaedra 'el'el nag gum'ircha'raed ngog, ni yoeg fare Somoel."},{"vNo":"13 ","txt":"Machane rib fel' wa'athan e pi'in ra kalngaen', ya gura tay raed ni dabra m'aed.Machane musap gaed, fa'an manga boech ni gathi bachan e pi'in nib mat'aw ni yaed bay u lan e re binaw ney, ma musap gaed, ma kug guy rogon nge yib e nifiy u tharmiy nga but' nge gatheay."},{"vNo":"14 ","txt":"Machane musap gaed, ri fan ngak' fa pi'in nib mat'aw ni dan gatheayraed. Ere musap gaed, fare ngiyal' inn'em e be yib iyib, ni yoeg fare Somoel, ma nap'an ni gimed ra chuweg fa pi'in nib mat'aw u fithik'med, ma arame bay mu loel gaed ni ngan gatheaymed; arragon, ngri buch wa'athan e re binaw ney, ni bachan e pi ngongol nib kireb nge pi fananikan ni bay u langgin."},{"vNo":"15 ","txt":"Arragon, ngri buch wa'athan fare binaw ku Gideon, ni bachan e pi ngongol nib kireb nge pi fananikan ni bay u langgin."},{"vNo":"16 ","txt":"Arragon, ngri buch wa'athan fapi binaw ni bay u lan fare nam nib liyeg, ni tafen fapi Nephites, ni bachan e pi ngongol nib kireb nge pi fananikan ni bay u langgin."},{"vNo":"17 ","txt":"Ere musap gaed, bay ba wol ni kireb ni bay yibi aw nga dakean fare nam, ni yoeg fare Somoel ko Yo'or, ni bachan fapi gidii' ni yaed bay u dakean e binaw, arragon, ni bachan e pi ngongol roraed nib kireb nge pi fananikan roraed."},{"vNo":"18 ","txt":"Me yibi buch, ni ga'ar fare Somoel ko Yo'or, arragon, ni fare Got rodaed ni gaa' mab riyul', ni enra cha'ariy e fala'ab nu fayleng ni fen e dabki pir'eg bayay, ni bachan e fare wol ni kireb ko fare binaw, ma kemus ni fa'anra ir bee' nib mat'aw, ma ra cha'ariy ngak' fare Somoel."},{"vNo":"19 ","txt":"Ya guba'adag, ni yoeg fare Somoel, ni ngar cha'ariyed e pi fala'ab roraed ngog; mab buch wa'athan e pi'in ni dabra cha'ariyed e pi fala'ab roraed ngog; ya dariy bee' ni ma cha'ariy e fala'ab rok' ngog ma kemus ni pi'in nib mat'aw; ma cha' ni dar ma cha'ariy e fala'ab rok' ngog, e ba buch wa'athan, nge fala'ab rok', ma dariy bee' nra fek ni bachan fare wol ni kireb ko fare binaw."},{"vNo":"20 ","txt":"Ma fare rran e bay yib ni bay ra cha'ariyed e pi fala'ab roraed ni bachan e kar tayed gum'ircha'raed nga dakean e pi fala'ab; ere bachan e kar tayed gum'ircha'raed nga dakean e pi fala'ab roraed, ma yaedra cha'ariy e pi fala'ab roraed u nap'an ni ngar miil gaed ko pi to'ogor roraed; ni bachan e dabra cha'ariyed ngog, ere wol ni kireb ngoraed nge pi fala'ab roraed; ma lan e re rran nem e bay nlii'raed, ni yoeg fare Somoel."},{"vNo":"21 ","txt":"Musap gaed, gimed fapi gidii' ko re binaw ney, ngam motoyil gaed ko thin rog; arragon, motoyil gaed ko fapi thin ni yoeg fare Somoel; ya musap gaed, ke yoeg ni nge buch wa'athmed ni bachan e pi fala'ab romed, nge kupi fala'ab romed e bbuch wa'athan ni bachan e kam yuluyed gum'ircha'med nga dakean, ma damur motoyil gaed ko thin rok' e cha' ni pii' ngomed."},{"vNo":"22 ","txt":"Dakir yib ngaen'med fare Somoel ni Got romed ko pin'en ni ke tawa'ath nagmed riy, machane gubin e ngiyal' ma be yib ngaen'med e pi fala'ab romed, ma damur oged magaer riy ngak' fare Somoel ni Got romed; arragon, ma pi gum'ircha' romed e damur pii'ed ngak' fare Somoel, machane kar thow gaed ko yowlop, ma kar uf'uf gaed, ni ke thow nag e mo'owaen', togopluw, nge fananikan, nge thibthib, nge mathang pogofan, nge gubin mite denen."},{"vNo":"23 ","txt":"Arayfan ni fare Somoel ni Got e ke guy rogon ni nge yib ba wol ni kireb nga dakean fare nam, nge pi fala'ab romed, ni fan e biney e bachan e pi denen romed."},{"vNo":"24 ","txt":"Arragon, rib buch wa'athan e pi gidii' ney, ni bachan e ngiyal' ney ni ke taw ngay, ni kam chuweged fapi profet, ma gimed be muning ngoraed, ma gimed be malang nagraed, ma gimed be lii'raed, ma gimed be rin' gubin mite tagan ngoraed, ni boed rogon ni rin' e pi'in kakrom."},{"vNo":"25 ","txt":"Ere chiney e nap'an ni gimed ra non, magmed ga'ar: Fa'an gomanga pi rran rodaed e immoy u lan e pi rran rok' e pi chitamangdaed ni kakrom, ma dab dilii'ed fapi profet; ma dabda malang niged raed, min chuwegraed."},{"vNo":"26 ","txt":"Musap gaed rib gel boech e kireb romed ngoraed; ya boed nib fos fare Somoel, ma fa'anra yib ba profet nga fithik'med me weliy ngomed fare thin rok' Somoel, ni'ir e be micheg e pi denen nge pi ngongol romed ni kireb, magmed damomuw ngak', ngam chuweged magmed gay gubin e kanawo ni ngam lii'ed riy; arragon, gimed ra yoeg ni'ir ba profet ni deriyul', ma bee' nib tadenen, mab wokon mo'oniyan', ni bachan e be micheg i weliy e pi ngongol romed nib kireb."},{"vNo":"27 ","txt":"Machane musap gaed, fa'anra yib bee' nga fithik'med me ga'ar: Mu rin'ed e biney, ma dariy e kireb riy; mu rin'ed e binir ma dab mu gafgow gaed; arragon, ra ga'ar: Mu leaked fare uf'uf ko gum'ircha' romed; arragon, mu leaked fare 'uf'uf ko oewchef romed, magmed rin' ni demutrug e ren'en nibe ara'areg gum'ircha'med—ma fa'anra yib bee' nga fithik'med me yoeg e biney ni aray rogon, ma gimed rafol rok', magmed yoeg ni'ir bee' nib profet."},{"vNo":"28 ","txt":"Arragon, gimed ra liyoer ngak', ma gimed ra pii' boech ban'en romed ngak'; ma gimed ra pii' boech e gol romed ngak', nge boech e silber romed, ma gimed chuweg nga mad nib totolang puluwon; ma bachan e be safal'fal' thin ngomed, me yoeg ni gubin ban'en ma kub fel' rogon, ma arame dab mu gayed thibngin."},{"vNo":"29 ","txt":"O gimed e re mfen ni kireb mab 'el'el laniyaen'; gimed pi gidii' ni 'el'el mab gelaen', uw n'umngin i nap'an ni ngam lemniged ni fare Somoel e ra pagmed ngam pired ni arragon? Arragon, uw n'umngin i nap'an ni ngam paged gimed nge powi'iymed e pi'in ni meechiyang mab ma'ew? Arragon, uw n'umngin i nap'an ni ngam mel'eged e lumor ma gathi tamilang?"},{"vNo":"30 ","txt":"Arragon, musap gaed, damomuw rok' fare Somoel e kari noemow ngomed; musap gaed, ke kireb nag wa'athan e nam ni bachan e denen romed."},{"vNo":"31 ","txt":"Ere musap gaed, fare ngiyal' inn'em e be yib iyib ni nge bucheg wa'athan e pi fala'ab romed, ni bayi m'urm'ur doew, ni dab kiyog ni ngam koeled; ma aram u lan e pi rran ni ke t'uf romed ma dabiyog ni ngam feked."},{"vNo":"32 ","txt":"Ma lan e pi rran ni ke t'uf romed ma bay mu meybil gaed ngak' fare Somoel, ma bay mu meybil gaed nib m'ay fan, ni bachan e kan mu' i pii' keru'uy ngomed, ma gafgow romed e kari dugil; ma arame bay mu yoer gaed ma gimed be gel'gel' u lan e re rran nem, ni yoeg fare Somoel ko Yo'or. Ma bayi kirbaen'med, magmed ga'ar:"},{"vNo":"33 ","txt":"O fa'an gomanga gu kalngan'ug, ma dagulii' fapi profet, ma dag malang nagraed, ma dag chuwegraed. Arragon, u lan e re rran nem ma gimed ra ga'ar: O fa'an gomanga ud tayed fare Somoel ni Got rodaed u wun'daed u lan fare rran ni pii' ngodaed e pi fala'ab rodaed, ma arame dabi m'urm'ur doew nge yaen rodaed ngab yang; ere musap gaed, pi fala'ab rodaed e dakuriy rodaed."},{"vNo":"34 ","txt":"Musap gaed, gadaed ra tay ba talin e muruwel aray ma ra rebo rran riy ma dakuriy; ere musap gaed, pi sayden rodaed e kan fek ke chuw rodaed u lan fare rran ni gadaed be gay ni ngad feked ko mael."},{"vNo":"35 ","txt":"Arragon, kad mithaeged e pi fala'ab rodaed ke lu'ur rodaed kechuw, ni bachan e buch wa'athan ko fare nam."},{"vNo":"36 ","txt":"O fa'an gomanga kad kalgaed ngaen'daed u lan fare rran ni yib fare thin rok' Somoel ngodaed; ya musap gaed fare nam e kan bucheg wa'athan, ma gubin ban'en make m'urm'ur doew, ma dabkiyog ni ngad koeled."},{"vNo":"37 ","txt":"Musap gaed, ke liyeg daed e mo'oniyan', arragon, ke liyeg daed e pi angel rok' e cha' ni'ir e ki igay rogon ni nge gatheay daed ni polo'. Musap gaed, pi denen rodaed e rib ubchiya'. O Somoel, dabkiyog ni ngam chefeg e damomuw rom nga orel romaed? Ere ireray rogon e thin romed u lan e tinem rran."},{"vNo":"38 ","txt":"Machane musap gaed, pi rran romed ni ngan guy rogmed riy e ke thimur; ya ka mun'ed yaran e rran ni ngam fal'eged rogmed ko fare wo'en e thap nge yibi mada' ko ngiyal' ni ke sasaga'al, ma gafgow romed e kari dugil; arragon, ya kam gayed u lan gubin e pi rran ko yafos romed e pin'en ni dabiyog ngomed; ma kam gayed e falfalaen' nga fithik' e ngongol ni denen, ni'ir e ba togopluw nga rarogon e tin nib mat'aw ni'ir e bay rok' e cha' ni th'abi Gaa' ni Manechubog rodaed."},{"vNo":"39 ","txt":"O gimed e gidii' ko nam, gomanga yugum motoyil gaed ko thin rog! Ma gube meybil ni gomanga cheaf fare damomuw rok' Somoel nga orel romed, ma gomanga yug mu kalgaed ngaen'med ngam thap gaed."}]}