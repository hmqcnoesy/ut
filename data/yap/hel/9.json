{"heading":"Pi tamal'og e ra pir'eged fare pilung ko tapuf-oloboch nib yam' u gil' e tapuf-oloboch—Ni kalbus nagraed me ta'boch riy min pagraed—U dakean e nangan' nib mat'aw me nang Nephi riy ni Seantum e ire thangefan—Nephi e m'agaen' boech e gidii' ngak' ni'ir ba profet. Nap'an 23–21 M.K.","prevAbbr":"hel","prevNo":8,"nextAbbr":"hel","nextNo":10,"chapterTitle":"Helaman 9","verses":[{"vNo":"1 ","txt":"Musap gaed, chiney e yibi buch u nap'an ni yoeg Nephi e pi thin ney, ma bay boech e pumo'on u fithik'raed nra miil gaed iyaen ko fare gil' e tapuf-oloboch; arragon, ni arame lal i yaed e ranoed, ma yaed be yoeg, u nap'an ni yaed be ga'ar:"},{"vNo":"2 ","txt":"Musap gaed, chiney e ngad nanged ko riyul' ni re mo'on ney e ba profet ma ke chiyliy Got ngak' ni nge prophesy nag e tiney e ma'ang'ang ngodaed fa dangay. Musap gaed, dar mich u wun'daed ni ke rin'; arragon, dar mich u wun'daed ni'ir ba profet; machane, fa'anra riyul' e renn'ey ni ke yoeg ni mornga'agen fare pilung ko tapuf-oloboch, ni ke yim', ma arame ra mich u wun'daed ni tin ba'aram e thin ni ke weliy e ba riyul'."},{"vNo":"3 ","txt":"Me yibi buch nra miil gaed u polo' i gelingraed, marbaed nga na'un nga tagil' ea tapuf-oloboch; mar guyed, fare pilung ko tapuf-oloboch e ke thig ke aw nga but', nib mol nga fithik' i racha'en."},{"vNo":"4 ","txt":"Ere chiney e musap gaed, nap'an ni kar guyed e biney me balyangaen'raed nib gel, ni arame ra thigthiggaed nga but'; ya de michaen'raed ko thin rok' Nephi ni weliy ni mornga'agen fare pilung ko tapuf-oloboch."},{"vNo":"5 ","txt":"Machane chiney, e nap'an ni kar guyed me mich u wun'raed, me yib e murus ngoraed ko gubin fapi gechig ni weliy Nephi mornga'agen nra yib ngak' fapi gidii'; ere rrur ni marus gaed mar thiggaed nga but'."},{"vNo":"6 ","txt":"Chiney, e chingiyal' inn'em u nap'an ni kan thang e fan rok' fare tapuf-oloboch—ni rugoey walagen e yaer ngak' ni ke mithaeg ir, me miil nge yaen, ma fapi tapigpig e ra miil gaed nga roeged ko fapi gidii', ni yaed be tolul ni ke awe ba mathang pogofan u fithik'raed."},{"vNo":"7 ","txt":"Ere musap gaed fapi gidii' e ra kunuyed yaed nga ta'abang ko gin bay fare gil' e tapuf-oloboch riy—ma musap gaed, me balyangaen'raed ni kar guyed fare lal i mo'on ni kar thiggaed nga but'."},{"vNo":"8 ","txt":"Ere chiney e musap gaed, fapi gidii' e dariy ban'en ni yaed manang u mornga'agen fare ulung ni kar mukun gaed nga ta'abang ko farengi mileay' ku Nephi; ere raga'ar gaed roraed: Pi mo'on ney e ireray e picha' ni kar thanged e fan rok' fare tapuf-oloboch, ere Got e magawon nagraed ni arame dakiyog ni ngar miil gaed rodaed."},{"vNo":"9 ","txt":"Me yibi buch nra koeled raed, ngar m'aged raed ma nin' raed nga kalbus. Ma bay bbugi thin nni wereg iyaen ni fare tapuf-oloboch e kan lii' keyim' ma fapi ta mathang pogofan e kan fekraed ka nin' raed nga kalbus."},{"vNo":"10 ","txt":"Me yibi buch ni yaen ni rebo rran riy ma fapi gidii' e ra mukun gaed nga ta'abang ni ngar daloloey' gaed ma ngar baley niged e abich roraed, u gil' e gum'eyag ko fare pilung ko tapuf-oloboch ni kan lii' kem'."},{"vNo":"11 ","txt":"Nge ku aram rogon ngak' fapi tapuf-oloboch ni yaed bay ko mileay' ku Nephi, ni ra motoyil gaed ko thin rok', e kur mukun gaed nga ta'abang ko fare gil' e gum'eyag."},{"vNo":"12 ","txt":"Me yibi buch ni ur fithed u fithik' fapi gidii', nibe lungraed: Biyu'uw fa pi'in ni yead lal nni l'oegraed ni ngar duwriyed mornga'agen fare pilung ko tapuf-oloboch ko keyim' fa dawor? Mar fulweged ni kar ga'ar gaed: Mornga'agen fare lal i mo'on ni gimed be yoeg ni kam l'oeged, e dag nanged; machane bay lal e pi'in nib tamathang pogofan, ni'ir e ku gun'ed raed nga kalbus."},{"vNo":"13 ","txt":"Me yibi buch ni fapi tapuf-oloboch e yaed ba'adag ni ngan fekraed iyib ngoraed, ma arame ni fekraed iyib ngoraed, mar guyed ni yaed falal i gidii' ni kan l'oegraed; ere musap gaed fapi tapuf-oloboch e ra fithed raed ni ngar nanged mornga'agen e n'en ni ke buch, ma roeged ngoraed gubin ni kar rin'ed, ni yaed be ga'ar:"},{"vNo":"14 ","txt":"Gu miil gaed nggu baed ko fagin gil' e tapuf-oloboch, ma nap'an ni gguyed gubin ban'en ni woed ni ke micheg Nephi, me balyangaen' maed ni arame gu thiggaed nga but'; ma nap'an ni sul nge fel' rogmaed ko balyangaen' ni kug tayed, ma musap gaed mar yin'ed gamaed nga kalbus."},{"vNo":"15 ","txt":"Chiney e, mornga'agen e mathang pogofan ni kan tay ko re mo'on ney, e dag nanged ko minii' e ke rin'; kemus ni ba'aray chi oren e n'en ni gamaed manang, gu miil gaed nggu baed ni boed rogon ni gamaed ba'adag, ma gamaed guy nib yam', ni boed rogon e thin ni yoeg Nephi."},{"vNo":"16 ","txt":"Me yibi buch ni fapi tapuf-oloboch e ra weliyed e n'en ni ke buch nge tamilang u waen' fapi gidii', mar tolul gaed nib togopluw ngak' Nephi, ni yaed be ga'ar: Musap gaed, gamaed manang ni cha'aney i Nephi e ke ta'areb lungrow bee' ni nge lii' fare tapuf-oloboch, nge mu' me weliy ngomaed, ni gomanga yog ni l'agaen' maed ko mich rok', ni nge yog ni langlangeg ir ngalang nge mang bee' nib tolang, ni ke mel'eg Got, ma bee' nib profet."},{"vNo":"17 ","txt":"Ere chiney e musap gaed, bay gu tamilngeg mornga'agen e re mo'on ney ngomed, ma bayi pogofay nag e kireb rok' me yoeg ngodaed ngad nanged e cha' nib riyul' ni thang e fan rok' e re tapuf-oloboch ney."},{"vNo":"18 ","txt":"Me yibi buch ni falal i gidii' e ni pagraed ko fare rran nni gum'eyag. Machane, ra gathibthib niged fapi tapuf-oloboch ko fapi thin ni kar weliyed nib togopluw ngak' Nephi, mar togopluw gaed ngoraed ni tata'abagyaed, ni arame ra t'ired e thin nga dakeanraed."},{"vNo":"19 ","txt":"Machane, mar guyed rogon ni Nephi e ngan koel ngan m'ag min fek iyaen nga p'oewchen fare ulung, mar tabab gaed i duwriy nib thilthil rogon ni gomanga yog ni chel nge non ni'ir e ba togopluw ngak', ni gomanga yog ni ngan dugliy nib buch e rok' min lii' ngem'—"},{"vNo":"20 ","txt":"Ni yaed be ga'ar ngak': Gur e bay e puruy' romew bee'; minii' e re mo'on nem ni ke thang e fan? Moeg ngomaed e chiney, mag yoeg nib buch e roem; ma yaed be ga'ar, Musap ba'aray e salpiy; ma ka gamaed ra pii' ngom e yafos rom ni fa'an gara yoeg ngomaed, mag yoeg ni bay e michmich ni kam tayew bee'."},{"vNo":"21 ","txt":"Machane Nephi e ga'ar ngoraed: O gimed e pi'in ni gimed be baen niged gimed, gimed e pi'in nib 'el'el gum'ircha'en, gimed e pi'in nib ma'ew, nge gimed gidii' nib 'el'el laniyaen', gimed manang ko uw n'umngin i nap'an nra pagmed Somoel ni Got romed ngam 'ul'ul gaed ko paer romed u fithik' e denen?"},{"vNo":"22 ","txt":"O thingar mu gel'gel' gaed magmed yoer, ni bachan e fare gafgow ni gaa' nibe soen ni nge aw ngomed ko ngiyal' ney, ni fa'anra dab mu kalgaed ngaen'med."},{"vNo":"23 ","txt":"Musap gaed kamoeged ni kug puruy' gow bee' ni nge thang e fan rok' Seezoram, ni fare pilung ko tapuf-oloboch rodaed. Machane musap gaed, gube yoeg ngomed, ni fan e biney e bachan e kugog ngomed ni nge yog ni ngam nanged mornga'agen e renn'ey; arragon, ni arame nge aw nib michriy ngomed, ni gumnang e pi ngongol nib kireb nge pi fananikan ni bay u fithik'med."},{"vNo":"24 ","txt":"Ma bachan e kug rin' e biney, ere kamoeged ni kug puruy' gow bee' ni nge rin' e biney n'en; arragon, bachan e kug dag ngomed e biney e pow ere kam damomuw gaed ngog, magmed gay rogon ni ngam thanged e yafos rog."},{"vNo":"25 ","txt":"Ere chiney e musap gaed, kug dag ngomed rebe pow, mug guy ko gimed ra gay rogon ni ngam thanged gag ko biney fa dangay."},{"vNo":"26 ","txt":"Musap gaed gube ga'ar ngomed: Mmaroed ko fare na'un ku Seantum, ni'ir e walag rok' Seezoram, magmed ga'ar ngak'—"},{"vNo":"27 ","txt":"Fa'anem i Nephi, ni bedake profet nag ir, ni'ir e ke prophesy nag bo'or ban'en nib kireb ni mornga'agen e pi gidii' ney, kam puruy' gow, ni'ir e kam thang e fan rok' Seezoram riy, ni walagem?"},{"vNo":"28 ","txt":"Ma musap gaed, ra yoeg ngomed, Ni dawori rin'."},{"vNo":"29 ","txt":"Magmed ga'ar ngak': Kam thang e fan rok' walagem?"},{"vNo":"30 ","txt":"Ma bayi sak'iy ngalang ni ke rus, ma dabki nang ko mang e nge yoeg. Magmed guy, ni bay yoeg ni dariy ban'en ni aram rogon; ma mithmith rok' e bay mu guyed riy ni gowa kegin ngay; machane, bay yoeg ngomed ni'ir e dariy ban'en ni manang."},{"vNo":"31 ","txt":"Machane musap gaed, bay mu fal'eged i yaliy, magmed pir'eg e racha' u dakean i matharngen e mad rok'."},{"vNo":"32 ","txt":"Ma nap'an ni bay mu guyed, magmed ga'ar: Uw e ke yib e tiney e racha' riy? Gamnang ni racha'en walagem?"},{"vNo":"33 ","txt":"Ma arame bayi da'ada', me m'ay racha'en i oewchen, ni gowa ke yim'."},{"vNo":"34 ","txt":"Ma arame bay mu ga'ar gaed: Bachan e biney e murus ni kam tay nge oewchem ni ke m'ay racha'en, ere musap, kug nanged ni gur e bbuch e roem."},{"vNo":"35 ","txt":"Ma arame bayi gel e murus rok'; ma arame bayi pogofay nag ngomed, ma dabki siyeg ni gathi ir e ke thang e pogofan."},{"vNo":"36 ","txt":"Ma arame bay yoeg ngomed, ni gag, Nephi, e dariy ban'en riy ni gumnang mornga'agen ma kemus ni kan pii' ngog u dakean fare gelingin Got. Ma arame bay mu nanged ni gag bee' ni gub yul'yul', ma kan l'ugeg kugub ngomed rok' Got."},{"vNo":"37 ","txt":"Me yibi buch ni ranoed ngar rin'ed, ni woed rogon ni ke yoeg Nephi ngoraed. Ere musap gaed, fapi thin ni yoeg e go' riyul'; ya ri aram rogon, ni yoeg ni dariy ban'en ni aram rogon; ma ku aram rogon ni pogofay e n'en ni ke rin'."},{"vNo":"38 ","txt":"Ere ni fek iyaen ni arame ngan micheg ni riyul' ni'ir e bee' nib tamathang pogofan, ma arame ni pag falal i gidii' u kalbus, ma ku aram rogon ngak' Nephi."},{"vNo":"39 ","txt":"Ma bay boech fapi Nephites ni michaen'raed ko fapi thin rok' Nephi; ma kubay boech ni michaen'raed ni bachan e mich rok' falal i gidii', ya ri michaen'raed u nap'an ni ur moyed u kalbus."},{"vNo":"40 ","txt":"Ma chiney e bay boech u fithik' fapi gidii', ni yoeg ni Nephi e ba profet."},{"vNo":"41 ","txt":"Ma kubay boech ni ga'ar: Musap gaed, ire ba got, ya fa'anra gathi ba got ma dabiyog ni nge nang gubin ban'en. Ya musap gaed, ke yoeg ngodaed laniyaen' daed, ma kiyoeg ngodaed bogi ban'en, ni arame kedag ngodaed e cha' nib riyul' ni thang e fan rok' fare pilung ni tapuf-oloboch rodaed."}]}