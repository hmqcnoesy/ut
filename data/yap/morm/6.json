{"heading":"Fapi Nephites e ra mukun gaed nga langgin fare binaw nu Cumorah ni fan ko tin tomur e mael—Mormon e mithaeg fapi chep nib thothup u dakean farengi falang nu Cumorah—Fapi Lamanites e ragel gaed, ma fare ulung ko Nephites e ni gathey—Yu miri'ay i biyu' e pi'in nlii raed ngar m'aed ko sayden. Nap'an T.Y. 385.","prevAbbr":"morm","prevNo":5,"nextAbbr":"morm","nextNo":7,"chapterTitle":"Mormon 6","verses":[{"vNo":"1 ","txt":"Ere chiney e kug mu' ko fare chep ni mornga'agen e mogothgoth ni aw ko gidii' rog, ni fapi Nephites. Me yibi buch ni arame guwaroed ni gamaed m'on rok' fapi Lamanites."},{"vNo":"2 ","txt":"Me gag, Mormon, e guyoloey bbabyor nge yaen ngak' fare pilung ko Lamanites, ni gube athapeg ni nge pagmaed nggu kunuyed e gidii' romaed nga ta'abang nga dakean fare binaw nu Cumorah, u charen bangi falang ni kanoeg ni Cumorah, ma ireram e gin ni nggu mael gaed riy."},{"vNo":"3 ","txt":"Me yibi buch ni fare pilung ko Lamanites e pii' ngog e n'en ni gube athapeg."},{"vNo":"4 ","txt":"Me yibi buch ni arame guwaroed iyaen ko fare binaw nu Cumorah, ma gamaed n'uf ngalang e pi tent romaed nge liyeg farengi falang ni Cumorah; ni bay u lan bbinaw nib yo'or e raen riy, nge lul', nge alublub; ere ireray e gin nug athapeged ni ngug gelgaed riy ko fapi Lamanites."},{"vNo":"5 ","txt":"Ma nap'an ni yaeni m'ay e bin dalip miri'ay nge meruk iragag nge aningeg e duw, ma kug kunuyed gubin e tin ni ke magaey ko gidii' romaed nga dakean fare binaw nu Cumorah."},{"vNo":"6 ","txt":"Me yibi buch u nap'an ni kug kunuyed gubin e gidii' romaed nga lan ta'areb e ulung ko fare binaw nu Cumorah, ma musap gaed, gag, Mormon, e kug pilibthir iyaen; ma bachan e gumnang ni ireray e bin tomur e cham ko gidii' rog, ma bachan e ke chiyliy Somoel ngog ni dab gupag fapi chep ni ke afiyib nga but' u pa' e pi chitamangdaed, nib thothup, ni nge mul nga lani pa' fapi Lamanites, (ya fapi Lamanites e yaedra gathey) ere gufal'eg e re chep ney ko fapyungi plate ku Nephi, mug mithaeg u dakean farengi falang ni Cumorah gubin fapi chep ni ke pag Somoel gafalngin ngog, ma kemus ni chu'uw ni ba'aray e plate ni'ir e kug pii' ngak' fakag i Moroni."},{"vNo":"7 ","txt":"Me yibi buch ni gidii' rog, nge pi le'engiraed nge pi bitir roraed, e ruguyed ni fapi salthaw ko Lamanites e yaed be yib iyib ngoraed e ngiyal' ney; mar pired u fithik' e murus ni boed ni ma oeb u lan ngorngoren e pi'in nib kireb, ngar soen niged raed."},{"vNo":"8 ","txt":"Me yibi buch ni rabaed ni mael ngomaed, ma gubin e gidii' make sug ko murus ni bachan faraed yo'or."},{"vNo":"9 ","txt":"Me yibi buch ni nra ogniged e sayden nga dakean e gidii' rog, nge gat'ing nge gane gat'ing, nge tow, nge gubin mite talin e mael."},{"vNo":"10 ","txt":"Me yibi buch ni salthaw rog e ni th'aeb raed nga but' ngar m'aed, arragon, ni fare ragag i biyu' ni yaed bay rog, man pageg ni kug mad'ad u fithik'raed;"},{"vNo":"11 ","txt":"Ma nap'an ni ka ranoed u fithik'maed iyaen ni kar th'ibed gubin e gidii' rog nga but' ma kemus ni riliw' nge aningeg romaed e magaey, (ni fithik'raed e bay fare pagael ni fakag i Moroni riy) ma gamaed e tin kug magaey gaed ni dag m'aed u fithik' e gidii' romaed, e gguyed ko bin migid e rran ngay, u tomuren ni ke sul fapi Lamanites ko pi tamagif roraed, u dakean farengi falang nu Cumorah, fare ragag i biyu' ko gidii' rog ni kan th'aeb raed nga but', ni gag e 'ug gafaliy raed iyaen nga m'on."},{"vNo":"12 ","txt":"Ma kug guyed fare ragag i biyu' e gidii' rog ni i gafaliy raed fare pagael ni fakag i Moroni."},{"vNo":"13 ","txt":"Ma kug guyed, fare ragag i biyu' rok' Gidgiddonah ni kur m'aed, ma kubay u fithik'raed."},{"vNo":"14 ","txt":"Nge Lamah e ki yim' nge birok' e ragag e biyu'; nge Gilgal e ki yim' nge birok' e ragag e biyu'; nge Limhah e ki yim' nge birok' e ragag e biyu'; nge Jeneum e ki yim' nge birok' e ragag e biyu'; nge Cumenihah, nge Moronihah, nge Antionum, nge Shiblom, nge Shem, nge Josh, e kur m'aed nra bagyaed ma ir nge birok' e ragag e biyu'."},{"vNo":"15 ","txt":"Me yibi buch ni kubay ragag nii' ni kur m'aed ko sayden, nra bagyaed ma ragag e biyu'; arragon, gubin e gidii' rog e kar m'aed, ma kemus ni fa pi'in ni yaed riliw' nge aningeg ni ur moyed rog, nge buch'uw e pi'in nra miil gaed nga lan e nam ko yimuch, nge buch'uw ni kar miil gaed kar uned ngak' fapi Lamanites; ma ufin u doew e pi'in ni kar m'aed, nge yil roraed, nge racha' roraed e ba wagaey u dakean e buut', ni ke pag e pi'in ni kar lii'ed raed ni nge meal u dakean o nam, nge bangbang nge sul ko but' u fayleng."},{"vNo":"16 ","txt":"Me gag ni polo' e kug gafgow ko amith, ni bachan e gidii' rog ni kar m'aed, ere guyoer ni gube ga'ar:"},{"vNo":"17 ","txt":"O gimed e pi'in ni picho'ay, mangfan ni ngam pii'ed keru'med nga pi wo'en Somoel! O gimed e pi'in ni picho'ay, mangfan ni ngam feked yathin Yesus, ni ke paer nib k'iyeg pa' ni nge fekmed!"},{"vNo":"18 ","txt":"Musap gaed, fa'an manga dam rin'ed e biney, ma dab m'aed. Machane musap gaed, kam m'aed, ere gube yoer nagmed."},{"vNo":"19 ","txt":"O gimed e pi pagael ni picho'ay nge rugod ni pidorang, gimed e pi matam nge pi matin, gimed e pi figirngiy nge pi le'engiy, gimed e pi'in ni picho'ay, mang e rin' ma kam m'aed!"},{"vNo":"20 ","txt":"Machane musap gaed, da kum moyed, ma kirbaen' rog e dabiyog nra sulwegmed."},{"vNo":"21 ","txt":"Ma fare rran e be chugur ngay ni biney e dowef romed e bayi ngael' nga rebo dowef ni dabi yim' bi'id, ma tiney e dowef nibe malaed nge kireb e dabki n'uw nap'an me paer ni bogi dowef ni dabki kireb; ma arame thingar mu sak'iy gaed nga m'on u gil' e pufthin rok' Kristus, ni ngan pufthin nagmed u rogon e pi muruwel romed; ma fa'anra gimed ba mat'aw, ma arame ba fel' wa'athmed u fithik' e pi chitamangmed ni kar m'aed nib m'on romed."},{"vNo":"22 ","txt":"O fa'an manga mu kalgaed ngaen'med u m'on ko biney e gafgow ni ubchiya' ni nge yibi aw ngomed. Machane musap gaed, kam m'aed kam chuw gaed, ma en Chitamangiy, arragon, facha' ni Chitamangiy ni Manechubog nu tharmiy, e manang e dodow ni gimed bay riy; ma bay rin' ngomed u rogon e justice nge murnguy rok'."}]}