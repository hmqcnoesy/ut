{"heading":"Mormon e machib nag e kalngaen' ngak' fapi Nephites—Ra ufanthin gaed nga gelingraed—Mormon e siyeg ni dabki powi'iyraed, ma pi meybil rok' ni fan ngoraed e daki mich u waen'—Fare ke Babyor ku Mormon e be pining fare ragag nge l'agruw i ganong ku Israel ni nge michaen'raed ko fare gospel. Nap'an T.Y. 360–362.","prevAbbr":"morm","prevNo":2,"nextAbbr":"morm","nextNo":4,"chapterTitle":"Mormon 3","verses":[{"vNo":"1 ","txt":"Me yibi buch ni fapi Lamanites e dakur baed ni mael bayay nge mada' nga nap'an ni ke m'ay ragag e duw. Ere musap gaed, kug pii' e muruwel ko gidii' rog, ni fapi Nephites, ni ngar fal'eged rogon e pi binaw roraed nge talin e cham roraed ko ngiyal' in'en ni bay e mael."},{"vNo":"2 ","txt":"Me yibi buch ni fare Somoel e ga'ar ngog: Mu ga'ar ngak' e pi gidii' ney—Mu kalgaed ngaen'med, mi gimed yib ngog, ngan tawfe nagmed, magmed toey bayay e galasia rog, ma rayog ni ngam pired ni dabkum m'aed."},{"vNo":"3 ","txt":"Mugog ngak' e pi gidii' ney, machane rib m'ay fan; ma dar nanged ni fare Somoel e ire ke ayuwegraed ko yam', me bing wo'en ngoraed ni ngar kalgaed ngaen'raed. Ere musap gaed, ra 'el'el niged gum'ircha'raed ngak' fare Somoel ni Got roraed."},{"vNo":"4 ","txt":"Me yibi buch u tomuren ni ke m'ay e biney ni ragag e duw, make yaeni polo', dalip miri'ay nge nel' iragag e duw ni ke yaen, u nap'an fare wub rok' Kristus, ma fare pilung ko fapi Lamanites e pii' bbabyor nge yib ngog, ni'ir e gunang riy ni yaed be falfal'eg rograed ni ngar baed bayay ko mael ngomaed."},{"vNo":"5 ","txt":"Me yibi buch nug guy rogon ni gidii' rog e ngar kunuyed yaed nga ta'abang ko fare nam ni Kanpag, ngab binaw ni bay nga mathil, u bangi ban'en nib achig radan nib sor iyaen ko fare binaw nga lelu'och."},{"vNo":"6 ","txt":"Ere ireram e gin nug tayed e pi salthaw romaed riy, ni gomanga yog ni ngug tileged e salthaw ko fapi Lamanites, ni gomanga yug dabra baed ngar koeled pi binaw romaed; ere ku yororiyed gamaed roraed ko gubin e pi salthaw romaed."},{"vNo":"7 ","txt":"Me yibi buch nu lan e bin dalip miri'ay nge nel' iragag nge ta'areb e duw ni yib fapi Lamanites ko fare binaw nu Kanpag ngomaed ko mael; me yibi buch nug gelgaed ngoraed u lan e re duw nem, ma arame ra suloed ko binaw roraed bayay."},{"vNo":"8 ","txt":"Ma lan e bin dalip miri'ay nge nel' iragag nge l'agruw e duw e kur baed bayay ko mael. Ma kug gelgaed ngoraed bayay, mug lii'ed bo'or iyaed ngar m'aed, ma pi ldoew roraed e nin' nga maday."},{"vNo":"9 ","txt":"Ere chiney, ni bachan e biney e n'en ni ke rin' e gidii' rog, ni fapi Nephites, mar tabab niged e ufanthin nga gelingraed, mar tabab gaed i micheg nga tharmiy ni ngar tayed puluwon i racha'en pi walagraed ni kar m'aed nga pa' e pi to'ogor roraed."},{"vNo":"10 ","txt":"Mar micheged nga tharmiy; kuer rogon nga gil' Got, ni yaedra yaen ko mael ngak' e pi to'ogor roraed, ni ngar thirifed raed u dakean e nam."},{"vNo":"11 ","txt":"Me yibi buch ni gag, Mormon, e rug siyegeg ko ngiyal' ney iyaen nga m'on ni dab kug mang tagafal nge gaa' ko pi gidii' ney, ni bachan e kireb nge fananikan roraed."},{"vNo":"12 ","txt":"Musap gaed, ka'aram iyib ni kug powi'iyraed, ni yug aram rogon e kireb roraed ma kug powi'iyraed ni ke yo'or yay u nap'an e mael, ma kug t'ufeg raed, u rogon fare t'ufeg rok' Got ni bay rog, u polo' i gum'ircha'eg; ma kug pii'eg ni polo' u fithik' e meybil ngak' e Got rog ni polo' e rran ni fan ngoraed; machane, de michaen' an'ug ngay, ni bachan e kari 'el'el gum'ircha'raed."},{"vNo":"13 ","txt":"Ma dalip yay ni kug chuwegraed u lani pa' e pi to'ogor roraed, ma dawor ra kalgaed ngaen'raed ko pi denen roraed."},{"vNo":"14 ","txt":"Ma nap'an ni kar michmich gaed u dakean gubin e pin'en nib mathngeluwol ni ke tay Somoel ma Tathapeg i Yesus Kristus romaed ngoraed, ni yaedra yaen ngak' e pi to'ogor roraed ko mael, ma ngar falbiyed racha'en pi walagraed, ere musap gaed yib laman fare Somoel ngog, ni ga'ar:"},{"vNo":"15 ","txt":"Falbiyan e kireb e gag e ba milfan ngog, ma bay gu pii' puluwon; ma musap gaed, pi gidii' ney bay ni thirif raed u dakean e fayleng, ni bachan e dar kalgaed ngaen'raed u tomuren ni kug ayuwegraed."},{"vNo":"16 ","txt":"Me yibi buch nug siyegeg ko yaen ko cham ngak' e pi to'ogor rog; mug rin' boed ni ke chiyliy Somoel ngog; mug toffan ni kug mang mich riy ni nggu dag ko fayleng e pin'en ni kug guy ma kug rung'ag, u rogon e pin'en nibe dag fare Kan ni Thothup ni'ir e ke micheg e pin'en ni bay yib."},{"vNo":"17 ","txt":"Ere gube yol ngomed, e Gentiles, ma ku'aram rogon ngomed, e gidii' ku Israel, nap'an nra tabab fare muruwel, ni ngam fal'eged rogmed ni ngam suloed ko fare nam ni tafenmed;"},{"vNo":"18 ","txt":"Arragon, musap gaed, gube yol ngomed gubin e gidii' ko tin tomur e rran u fayleng; arragon, ngomed fare ragag nge l'agruw i ganong ku Israel, ni yira pufthin nagmed u rogon e pi muruwel romed nra pufthin nagmed fare ragag nge l'agruw i gidii' ni mel'eg raed Yesus ni ngar manged gachalpen u lan fare binaw nu Jerusalem."},{"vNo":"19 ","txt":"Ma kug beyol ngak' e tin ni ke magaey ko pi gidii' ney, ni yaed e ra pufthin nagraed fare ragag nge l'agruw i gachalpen ni mel'egraed Yesus u dakean e biney e nam; ma yaed e ra pufthin nagraed fare ragag nge l'agruw i gachalpen ni mel'egraed Yesus u lan fare nam nu Jerusalem."},{"vNo":"20 ","txt":"Ma pinn'ey e dag fare Kan ni Thothup ngog; ere gube yol ngomed gubin e gidii'. Ere ba'aray fan ni gube yol ngomed, nge yog ni ngam nanged ni gimed gubin ma thingar mu sak'iy gaed nga m'on u gil' e pufthin rok' Kristus, arragon, gubin e gidii' ni bay tha'an ko gidii' ko fare tabinaew rok' Adam; ma thingar mu sak'iy gaed ngan pufthin nagmed ko pi muruwel romed, ko ba mangil fa ba kireb;"},{"vNo":"21 ","txt":"Ma ngki yog ni michaen'med ko fare gospel rok' Yesus Kristus, ni bay yib nga fithik'med; ma ku aram rogon ngak' fapi Jews, ni gidii' rok' Somoel ni fal'eg ba m'ag u thilraed, ni ku ra yib ngoraed yug reb e mich ni nge micheg ni boed facha', ni'ir e kar guyed ma kar rung'aged laman; ni aram Yesus, ni'ir e kar lii'ed ngem', ma ri'ir Kristus ma ri'ir Got."},{"vNo":"22 ","txt":"Ere guba'adag ni gomanga yog nug pingegaen' gubin e gidii' ni bay ko tin tomur e rran u fayleng ni ngar kalgaed ngaen'raed mar fal'eged rograed ni ngar sak'iy gaed nga m'on u gil' e pufthin rok' Kristus."}]}