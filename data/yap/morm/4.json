{"heading":"Mael nge pu'oeg racha' e ki 'ul'ul iyaen—Pi'in kireb e gechig nag e pi'in kireb—Denen e ri ubchiya' nga rogon ni immoy u ga'angin yang yu Israel—Pi'in nib ppin nge bitir e ni pii'raed ni maligach ko liyos—Fapi Lamanites e tabab i tuluf fapi Nephites iyaen. Nap'an T.Y. 363–375.","prevAbbr":"morm","prevNo":3,"nextAbbr":"morm","nextNo":5,"chapterTitle":"Mormon 4","verses":[{"vNo":"1 ","txt":"Ere chiney e yibi buch nu lan e bin dalip miri'ay nge nel' iragag nge dalip e duw ma fapi Nephites nge salthaw roraed e ranoed ko mael ngak' fapi Lamanites, nga wuru' fare binaw nu Kanpag."},{"vNo":"2 ","txt":"Me yibi buch ni fapi salthaw ko Nephites e ni tulufraed ngar suloed bayay ko fare binaw nu Kanpag. Ma nap'an ni kar magaer gaed, me yib ba ulung i salthaw rok' fapi Lamanites ni kab pasig ngoraed ko mael, arame koel fapi Lamanites fare binaw nu Kanpag, mab bo'or fapi Nephites ni kar lii'ed, mar feked bo'or iyaed ni kalbus."},{"vNo":"3 ","txt":"Ma tin ni magaey e ra miil gaed ngar manged ko fapi gidii' ko fare binaw nu Teancum. Chiney e fare binaw nu Teancum e bay nga mathil u dapp'el'ay; ma kub chugur ko fare binaw nu Kanpag."},{"vNo":"4 ","txt":"Min tabab i lii' fapi salthaw ko Nephites ni bachane ranoed ni mael ngak' fapi Lamanites; ya fa'an manga daranoed, ma fapi Lamanites e dabiyog ni ngar gelgaed ngoraed."},{"vNo":"5 ","txt":"Machane, musap gaed, pi gechig rok' Got e ra aw nga dakean e pi'in kireb; ma aray rogon ni pi'in kireb e be gechig nagraed e pi'in ni kireb; ya pi'in kireb e ma k'aring e damomuw nga lan gum'ircha'en e gidii' ni ngar pu'oeged e racha'."},{"vNo":"6 ","txt":"Me yibi buch ni fapi Lamanites e ra fal'eged rogon e mael ni nge yib ko fare binaw nu Teancum."},{"vNo":"7 ","txt":"Me yibi buch nu lan e bin dalip miri'ay nge nel' iragag nge aningeg e duw me yib fapi Lamanites ni mael ko fare binaw nu Teancum, ni gomanga yog ni kur koeled fare binaw nu Teancum."},{"vNo":"8 ","txt":"Me yibi buch ni lii'raed me tuluf raed fapi Nephites ngar suloed. Ma nap'an ni guy fapi Nephites ni kar tulufed fapi Lamanites mar ufanthin gaed bayay nga gelingraed; ma ranoed ni ke pagaen'raed nga gelingraed, mar feked bayay fare binaw nu Kanpag."},{"vNo":"9 ","txt":"Ere chiney ni gubin e pinn'ey ni kan rin', make gaman yu biyu' e pi'in ni kan lii' u ruw raba', ni fapi Nephites nge fapi Lamanites."},{"vNo":"10 ","txt":"Me yibi buch ni m'ay e bin dalip miri'ay nge nel' iragag nge nel' duw, ma fapi Lamanites e rabaed bayay ni mael ngak' fapi Nephites; machane de kalngaen' fapi Nephites ko tin nib kireb ni kar rin'ed, ya kur ululiyed irin' e tin kireb ban'en."},{"vNo":"11 ","txt":"Ma rib math liyiben i weily rogon, ara ngak' bee' ni nge yoloey ni polo' rogon mornga'agen gelingin e gafgow ni ke yib ko pu'oeg racha' nge yam' u fithik' fapi gidii', ni fapi Nephites nge fapi Lamanites; ma gubin e gum'ircha' make 'el'el, ni arame kar falaen' gaed i pu'oeg e racha' ni gubin e ngiyal'."},{"vNo":"12 ","txt":"Ma dariy bingyal' ni aram rogon fini gel e kireb u fithik' gubin e bitir ku Lehi, ara fithik' gubin e gidii' ku Israel, ni rogon ni ke yoeg Somoel, ni woed rogon u fithik' e pi gidii' ney."},{"vNo":"13 ","txt":"Me yibi buch ni fapi Lamanites e ra feked fare binaw nu Kanpag, ni fan e biney e kar yo'or gaed nga urngin fapi Nephites."},{"vNo":"14 ","txt":"Ma arame kur thelep gaed iyaen ko fare binaw nu Teancum, mar tulufed e gidii' riy nga wuru', mar feked e ppin nge bitir nib yo'or ni kalbus, mar pii'ed raed ni maligach ngak' e pi liyos ni got roraed."},{"vNo":"15 ","txt":"Me yibi buch nu lan e bin dalip miri'ay nge nel' iragag nge medilip e duw, me damomuw fapi Nephites ni bachan e ke pii' fapi Lamanites e ppin roraed nge bitir roraed ni maligach, ma arame ranoed ngak' fapi Lamanites u fithik' e damomuw nib almarin, ma arame ra gelgaed bayay ngak' fapi Lamanites, mar tulufed raed nga wuru' e pi binaw roraed."},{"vNo":"16 ","txt":"Ma fapi Lamanites e dakur baed bayay ni mael ngak' fapi Nephites nge yaeni mada' ko bin dalip miri'ay nge medilip iragag nge lal e duw."},{"vNo":"17 ","txt":"Ma lan e re duw ney e rabaed ni mael ngak' fapi Nephites u polo' i gelingraed; ma dan thi'eg raed ni bachan e kay gur yo'or gaed."},{"vNo":"18 ","txt":"Ma ngiyal' ney iyaen nga m'on e dakiyog ni nge gel fapi Nephites rok' fapi Lamanites, ma arame ra tabab gaed ko yam' nga pa'araed ni woed e garayuw u mite yal'."},{"vNo":"19 ","txt":"Me yibi buch ni fapi Lamanites e rabaed ni mael ko fare binaw nu Kanpag; ma arame sum ba mael nib ubchiya' ntay u lan fare binaw nu Kanpag, ni arame ra lii'ed fapi Nephites riy."},{"vNo":"20 ","txt":"Mar miil gaed bayay roraed, marbaed ko fare binaw nu Boaz; mu roem e ra sak'iy gaed riy ngar cham gaed fapi Lamanites ni rib almarin, ma arame fapi Lamanites e deyog ni ngar lii'ed raed nge yaeni mada' ko ngiyal' ni kur baed bayay ko yan l'agruw yay."},{"vNo":"21 ","txt":"Ma nap'an ni rabaed ko yan l'agruw yay, ma fapi Nephites e ni tuluf raed ma yibe th'eth'aeb raed nib noemow; min fek e pi ppin roraed nge bitir roraed ngan pii'raed bayay ni maligach ngak' e pi liyos."},{"vNo":"22 ","txt":"Me yibi buch ni fapi Nephites e ra miil gaed bayay roraed, ni kar feked gubin e gidii' roraed ngar uned ngoraed, nu langgin nochi binaw nge yuyang i binaw."},{"vNo":"23 ","txt":"Ere chiney e gag, Mormon, ni gumnang ni fapi Lamanites e arame ke chugur ni ngar gatheayed fare nam, ere guwaen ko farengi falang nu Shim, mug fek gubin fapi chep ni mithaeg Ammaron ngak' fare Somoel."}]}