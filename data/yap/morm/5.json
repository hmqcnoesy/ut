{"heading":"Mormon e powi'iy bayay fapi salthaw ko Nephites u fithik' e mael ni pu'oeg racha' nge yam'—Fare ke Babyor ku Mormon e bay yibi m'ug ni nge micheg u waen' gubin e gidii' ku Israel ni Yesus e ir fare Kristus—Bachane dariy e mich roraed, ere fapi Lamanites e bayi garar, ma fare Kan ni Thothup e bayi chuw roraed—Ra thap fare gospel ngoraed rok' fapi Gentiles u lan e tin tomur e rran. Nap'an T.Y. 375–384.","prevAbbr":"morm","prevNo":4,"nextAbbr":"morm","nextNo":6,"chapterTitle":"Mormon 5","verses":[{"vNo":"1 ","txt":"Me yibi buch ni guwaen iyaen u fithik' fapi Nephites, mug kalngan'ug ko fare michmich ni kug tay ni dab kug ayuwegraed; mar pii'ed ngog bayay ni nggu gagyeg nag e pi salthaw roraed, ya yaed be sap ngog ni gowa rayog ni nggu chuwegraed ko pi gafgow roraed."},{"vNo":"2 ","txt":"Machane musap gaed, dakuriy e athap rog, ya gumnang ni bay e gechig rok' Somoel ni bay yibi aw ngoraed; ya darur kalgaed ngaen'raed ko pi denen roraed, ma yaed be athamgiliy e yafos roraed ni darur meybil gaed ngak' e Cha'anem ni sunmiy raed."},{"vNo":"3 ","txt":"Me yibi buch ni fapi Lamanites e rabaed ngomaed ni mael u nap'an ni kug miil gaed ko fare binaw nu Jordan; machane musap gaed, ni tuluf raed ngar suloed ma dar feked fare binaw ko ngiyal' nem."},{"vNo":"4 ","txt":"Me yibi buch ni kur baed ni mael ngomaed bayay, ma ki paer fare binaw u pa'maed. Ma kubay boech e binaw niki paer u pa' fapi Nephites, ni yoror riy nib noemow e tileg raed ni deyog ni nga ranoed nga lan e nam ni bay nga m'on romaed, ni ngar gatheayed e gidii' ko nam romaed."},{"vNo":"5 ","txt":"Machane i yibi buch ni pi binaw nug waroed u ta'aben, e dariy e gidii' riy, ya ke gatheayraed fapi Lamanites, ma pi binaw roraed nib achichig, nge pi nochi binaw roraed, nge pi binaw roraed e kan urufiy; ere aray rogon ni m'ay e bin dalip miri'ay nge medilip nge mereb e duw."},{"vNo":"6 ","txt":"Me yibi buch u lan e bin dalip miri'ay nge meruk iragag e duw ma fapi Lamanites e rabaed ngomaed bayay ko mael, mug sak'iy gaed nggu tapngiyed yaed u fithik' e m'uthaen'; machane gubin ma rib m'ay fan, ya riyaed bo'or ni arame riyit'ed fapi gidii' ko Nephites nga tanggin i rifrifan'ay raed."},{"vNo":"7 ","txt":"Me yibi buch ni kug miil gaed bayay, ma pi'in romaed ni miil nib machreg ngak' fapi Lamanites e ra miil gaed, ma pi'in dar miil gaed e ra yog gaed ngak' fapi Lamanites e ni th'aeb raed nga but' min lii'raed ngar m'aed."},{"vNo":"8 ","txt":"Ere chiney e musap gaed, gag Mormon, dagur nomeg ninge magaf an'ug nga rogon i weliy fan ngak' e gidii' e pi racha' nge pu'oeg racha' ni woed ni kan tay nga p'oewcheg; machane gag, e bachan e gumnang ni pinn'ey e thingar ni weliy ngan nang, nge gubin ban'en nib miith ma dabisiy ni ngan yi'iy nag u dakean e na'un—"},{"vNo":"9 ","txt":"Nge ku aram rogon nga mornga'agen e pinn'ey ni thingari yib ngak' e pi'in ni ke magaey ko pi gidii' ney, nge ku aram rogon ngak' fapi Gentiles, ni ireram e pi'in ni yoeg fare Somoel ni yaedra garareg e pi gidii' ney, ma pi gidii' ney e bay ra lemniged ni dariy gam'ing raed u fithik'raed—ere gube yol ni kug ngochngoch nag, ya dagur nomeg ni nggu pii' bbabyor nib sug ko pin'en ni kug guy, ni bachan e motochiyel ni kan pii' ngog, nge ku bachan e nga dabi gele kirbaen' romed ni bachan e ngongol ni kireb ko pi gidii' ney."},{"vNo":"10 ","txt":"Ere chiney e musap gaed, ba'aray e tin ni gube weliy ngak' pifakraed, nge ku aram rogon ngak' fapi Gentiles ni yaed e pi'in ni kar ayuweged fapi gidii' ku Israel, make tamilang laniyaen'raed riy ma kar nanged ko uw e be yib e tawa'ath roraed riy."},{"vNo":"11 ","txt":"Ya gumnang ni yaed e pi'in nra kirebaen' raed ko gafgow nra tay fapi gidii' ku Israel; arragon, ra kirbaen' raed ko gafgow rok' e pi gidii' ney; ra kirbaen' raed ni pi gidii' ney e dar kalgaed ngaen'raed ni nge yog ni ngar thap gaed ngak' Yesus."},{"vNo":"12 ","txt":"Chiney e pinn'ey e ni yoloey ni nge yaen ko tin ni ke magaey ko gidii' ku Jacob; ma kan yoloey ni aray rogon, ni bachan e manang Got ni kireb e dabiyog ni nge thapeg e pinn'ey ngoraed; ma ngan mithaeg nga tan pa' Somoel ni bay yibi m'ug ko ngiyal' in'en nib m'agaen ngay."},{"vNo":"13 ","txt":"Ere ba'aray fare motochiyel ni kan pii' ngog; ere musap gaed, pinn'ey e bay yibi m'ug u rogon e motochiyel rok' Somoel, u nap'an ni be guy nib m'ag, u lan e gonop rok'."},{"vNo":"14 ","txt":"Ere musap gaed, pinn'ey e ra yaen ngak' e pi Jew ni dar michaen'raed; ya ba'aray fan ni nge yaen e pinn'ey ngoraed—ni gomanga yog ni ngan pingegaen'raed ngar nanged ni Yesus e ir Kristus, ni Fak fare Got nib fos; ni nge yog ni facha' ni Chitamangiy e nge fek iyib, u dakean facha' ni th'abi T'uf rok', e muruwel rok' nib gaa' mab manechubog, ni ngan sulweg fapi Jews, ara gubin fapi gidii' ku Israel, ko fare nam ni taferaed, ni'ir e kepii' fare Somoel ni Got roraed ngoraed, ni nge yog ni mugu'ul fare m'ag rok';"},{"vNo":"15 ","txt":"Ma pifak e pi gidii' ney e nge yog ni polo' e michaen roraed ko gospel rok', ni bay yib ngoraed rok' fapi Gentiles; ya pi gidii' ney e bay ni garareg raed, mar manged bogi gidii' nib lumor, nib dirngal, mab sug ko fananikan, ni dabiyog i weliy rogon ya ba thum' ngaru' e tin ni kug guyed u fithik'maed, arragon, nge ku aram rogon ko tin ni kan guy u fithik' fapi Lamanities, ni fan e biney e bachan e dar michaen'raed ma yaed be liyoer ko liyos."},{"vNo":"16 ","txt":"Ya musap gaed, fare Kan ni Thothup rok' Somoel e ke chuw rok' e pi chitamangraed; ma kar pired ni demoy Kristus nge Got roraed u fayleng; ma yibe tuluf raed iyaen ni woed fitiru' e grain nibe unupa' e nifeng."},{"vNo":"17 ","txt":"Ur moyed bingyal' ni bogi gidii' nib fel' dakean, ma immoy Kristus roraed ni'ir e tagfal roraed; arragon, i powi'iyraed Got ni facha' ni Chitamangiy."},{"vNo":"18 ","txt":"Machane chiney, e musap gaed, Mo'oniyan' e be powi'iyraed iyaen, ni boed fitiru' e grain nibe unupa' e nifeng, ara boed ba m'uw nibe unupa' e n'ew, ni dariy e laey ara yiluy riy, ara dariy ban'en ni nge yap' nag; ere rogon e re m'uw nem, e aram rograed."},{"vNo":"19 ","txt":"Ere musap gaed, fare Somoel e ketel e pi tawa'ath roraed, ni gomanga boech make yog ngoraed u lan fare nam, ni fan ngak' fapi Gentiles ni bay ra tafnayed fare nam."},{"vNo":"20 ","txt":"Machane musap gaed, ra yibi buch ni bay ni tuluf raed me garareg raed fapi Gentiles; ma tomuren ni ke tuluf make garareg raed fapi Gentiles, ma musap gaed, ma arame bay yib ngaen' Somoel fare m'ag ni tay ngak' Abraham nge gubin e gidii' ku Israel."},{"vNo":"21 ","txt":"Ma kura yib ngaen' Somoel e pi meybil rok' e pi'in nib mat'aw, ni kan pii' ngak' ni fan ngoraed."},{"vNo":"22 ","txt":"Ma arame, O gimed e pi Gentiles, uw rogon ma rayog ni ngam sak'iy gaed u mit fare gelingin Got, gathi kemus ni gimed ra kalngaen' mi gimed chef nga orel ko pi wok romed nib kireb?"},{"vNo":"23 ","txt":"Damnanged ni gimed bay u lan pa' Got? Damnanged ni gubin e gelingin ma bay rok', ma rayog ni nge non ni nge yabochboch e fayleng nga ta'abang ni boed e babyor ni kan bichibichiy?"},{"vNo":"24 ","txt":"Ere, mu kalgaed ngaen'med, magmed sobut' niged gimed u p'oewchen, ara dangay ma ra togopluw ngomed u rogon e justice—ara dangay ma ra yaen e tin ni ke magaey u pifak Jacob u fithik'med ni boed ba layon, me guchguchuymed ni p'achichig yang, ma dariy bee' ni rayog ni ngan ayuweg."}]}