{"heading":"Lan e tin tomur e rran, e fare Somoel e ra gapasegaen' Zion me kunuy yu Israel—Pi'in ni kan bayuliyraed e yaedra yib nga Zion nib liyegraed e falfalaen' nib gel—Mu ta'areb nag ko Isaiah 51 nge 52:1–2. Nap'an 559–545. M.K.","prevAbbr":"2-ne","prevNo":7,"nextAbbr":"2-ne","nextNo":9,"chapterTitle":"2 Nephi 8","verses":[{"vNo":"1 ","txt":"Mmotoyil gaed ngog, gimed e pi'in ni gimed ma falwok ko tin nib mat'aw. Musap gaed ko farengi war nni th'aeb med riy, nge fare loew ko won nni ker ngan fekmed riy."},{"vNo":"2 ","txt":"Mu lemniged Abraham, ni chitamangmed, nge Sarah, ni gargeleg med; ya kemus e cha' nug pining, nggu tawa'ath nag."},{"vNo":"3 ","txt":"Ya fare Somoel e ra gapasegaen' Zion, ra gapasegaen' gubin yang e yungin ni ke kireb; ma rafal'eg wuru' e binaw rok' nge boed yu Eden, ma gi rad rok' e boed faregi mileay' rok' Somoel. Falfalaen' nge falaen' e yira pir'eg riy, og magaer nge laman e tang e yira pir'eg riy."},{"vNo":"4 ","txt":"Mu fol gaed rog, gimed e gidii' rog; mi gimed motoyil ngog, O nam rog; ya bay yib rog ba motochiyel, mug gonopiy u wun'ug nge paer nge mang ba tamilang ni fan ko gidii'."},{"vNo":"5 ","txt":"Yalen rog nib mat'aw e ke chugur; wo'en e thap rog e ke 'ul'ul iyaen, ma pa'ag e ra pufthin nag e gidii'. Pi donguch e yaedra soen nigeg, ma yaedra tay e pagaen' roraed nga pa'ag."},{"vNo":"6 ","txt":"Mu puged oewchmed nga tharmiy, mi gimed sap nga but' nga dakean e fayleng; ya tharmiy e ra m'ay ngab yang ni boed e ath, ma fayleng e ra wod ni boed e mad. Ma pi'in ni yaedra paer riy e yaedra yim' ni aram rogon. Machane wo'en e thap rog e ra paer ni gubinfen, ma tirog nib mat'aw e dabi m'ay."},{"vNo":"7 ","txt":"Mmotoyil gaed ngog, gimed e pi'in ni gimed manang e tin nib mat'aw, ni pi gidii' ni kug yoloey e motochiyel rog nga langgin gum'ircha'raed, dab mu rus gaed ko nonnon ko gidii', ara mu rus gaed ko pi gathibthib roraed."},{"vNo":"8 ","txt":"Ya ra longuyraed e ngael ni boed e mad, nge fakl'ud ni ra longuyraed ni boed bunu'en e gamanman. Machane tirog nib mat'aw e ra paer ni gubinfen, nge wo'en e thap rog e ra af u rebe mfen ngo rebe mfen."},{"vNo":"9 ","txt":"Mu'od, mu'od! Mun' gelingim nga dakeanam, O pa'am Somoel; mu'od ni boed ko tin kakrom e rran. Gathi gur faram e mu th'eth'aeb Rahab, mag mad'ad ko fare dragon?"},{"vNo":"10 ","txt":"Gathi gur fa'anem nim malik' nag e rigur, farengi day nib to'aer; mag fal'eg e pi yungi n'en nib to'aer u maday ni nge mang wo'en e pi'in ni kan bayuliyraed ni nga ranoed u dakean?"},{"vNo":"11 ","txt":"Ere, fapi'in ni kan bayuliyraed rok' Somoel e yaedra sul, marbaed ni yaed be tang iyib nga Zion; ma falfalaen' nge thothup ni dabimus bi'id e ra aw nga dakean loelugraed; me yog ngoraed e falaen' nge falfalaen'; ma kirbaen' nge mayoer e ra chuw."},{"vNo":"12 ","txt":"I gag facha'; arragon, I gag facha' ni ma pii' e gapas nga laniyaen'med. Musap gaed, gur minii', ni ngam rus ko gidii', ni ra yim', ma fak e gidii', nra paer nib fos ni boed nap'an e pan?"},{"vNo":"13 ","txt":"Ma kam pagtilin fare Somoel ni'ir e sunmiyem, ni'ir e pithig lanelang, me ufung e dayif ko fayleng, ma gabe rus ni gubin e rran, ni bachan e ma'angech ko pi'in nibe abngeymed, ni gowa ke fel' rogon ni nge gatheayey? Ere biyu'uw e ma'angech rok' facha' ma abngeyey?"},{"vNo":"14 ","txt":"Cha' nib kalbus e yira chuweg nib gur, ni nge yog ni ngan pag, ni nga dabi yim' u lan e loew, ara m'ay e ggan rok'."},{"vNo":"15 ","txt":"Machane gag fare Somoel ni Got rom, nibe migir lingan e n'ew rok'; fare Somoel ko Yo'or e fithingag."},{"vNo":"16 ","txt":"Kug tay e thin rog nga l'ugnam, ma kug upnguyem nga foen i rifrifani pa'ag, ni nge yog nug yung lanelang mug ufung e dayif ko fayleng, mug ga'ar ngak' Zion: Musap, gur e gidii' rog."},{"vNo":"17 ","txt":"Mu'od gaed, mu'od gaed, mu sak'iy gaed ngalang, O gimed yu Jerusalem, ni kam unumed u pa' Somoel ko fare kap ko damomuw rok'—kam unumed uwan e damomuw ko fare kap ko murus ni map' riy nga but'—"},{"vNo":"18 ","txt":"Ma dariy bee' ni nge powi'iy u fithik' gubin e pi pagael ni ke gargeleg; ara bee' ni nge koel pa', u fithik' gubin e pi pagael ni fak ni ke chuguliyraed kar ilal gaed."},{"vNo":"19 ","txt":"Gal ni ba'aray e pagael e nga rabow ngom, minii' e ra kirbaen' ngom—ni kan n'igem nge mogothgoth ni kam tay ngom, nge fare uyngol nge sayden ni ke aw ngom—ere minii' e gura midil nigem ngak' nge gapas an'um?"},{"vNo":"20 ","txt":"Pi pagael ni fakam e kar mul gaed, ma kemus ni yigo' galney; ma kar pirew nga tamdardar ko kanawo'; ni boed ba garbaw u lan e nug, ni kar sug gow ko damomuw rok' Somoel, ni fare fonow rok' Got."},{"vNo":"21 ","txt":"Ere mmotoyil e chiney ko bin ba'aray, gur ni kam gafgow, ma kam ching, ni gathi kam chingaw' ko waeyin:"},{"vNo":"22 ","txt":"I ga'ar fare Somoel rom, fare Somoel ma Got rom e non ni pa' e gidii' rok'; musap gaed, kug chuweg u pa'med fare kap ko murus, nge uwan e damomuw rog ko fare kap; ere dab kum unumed bayay."},{"vNo":"23 ","txt":"Machane bay gu tay nga pa' e pi'in ni yaed be gafgow nagmed; ni pi'in ni kar ga'ar gaed ngomed: Mu paraw gaed nga but' nggu waroed u dakean med—magmed thig nga but' ngam manged but' nge kanawo' ngak' e pi'in ni yaed be yaen u dakean."},{"vNo":"24 ","txt":"Mu'od gaed, mu'od gaed, mun'ed nga dakeanmed gelingmed, O Zion; mun'ed nga dakeanmed e mad romed nib fel'usun, O Jerusalem, ni fare binaw nib thothup; ya ngiyal' ney iyaen nga m'on e dab kiyib ngom e pi'in ni dawor ni mad'ad ngoraed nge pi'in ni de be'ech."},{"vNo":"25 ","txt":"Mu rurug nge chuw e fiyath u doewam; mu bagbag ngalang, ngam paer nga but', O Jerusalem; mu pithig e gaf u balel'ugnam, O sib ni ppin nu Zion."}]}