{"heading":"Bayul e ra yib u dakean fare Messiah nib Thothup—Puf mat'awoy i dugliy an'uy (agency) e ba ga'fan ko paer nge mon'og—Adam e mul ni nge sum e gidii'—Gidii' e ba puf mat'awon ni nge mel'eg e paer nib pufpuf-rogon nge yafos ni manechubog. Nap'an 588–570 M.K.","prevAbbr":"2-ne","prevNo":1,"nextAbbr":"2-ne","nextNo":3,"chapterTitle":"2 Nephi 2","verses":[{"vNo":"1 ","txt":"Ma chiney, e gur Jacob, e nggu non ngom: Gur e bin somm'on e bitir rog u lan e pi rran ni'ug gafgow u lan wuru' e binaw. Ere musap, u nap'an ni kagab bitir ma um gafgow ko amith nge kirbaen', ni bachan e kireb rok' walagem."},{"vNo":"2 ","txt":"Machane, gur Jacob, ni bin somm'on e bitir rog u lan wuru' e binaw, gur e gamnang fal'ngin Got; ma ra tawa'ath nigem ko pi gafgow ni gabe tay."},{"vNo":"3 ","txt":"Ere, ya'el rom e bay ni fal'eg wa'athan, me gur e bay mu chuw u pa' e riya' ni kam paer rok' walagem i Nephi; ma pi rran rom e bay mu pii' ko pigpig ngak' e Got rom. Ere, gumnang ni gur e kan bayul nigem, ni bachan e Tabiyul rom nib mat'aw; ya gur e kam guy u nap'an e ngiyal' nra polo' e tayim ma bay yib ni nge thapeg e gidii'."},{"vNo":"4 ","txt":"Ma gur e kam guy u nap'an ni kab fel' yangrem, e rir rok'; ere, gur e rib fel' wa'atham ni boed e pi'in nra pigpig ngoraed u nap'an e biney e dowef; ya fare Kan ni Thothup e ta'ab rogon, fowap, nge da'ir nge gubinfen. Ma fare wo'en e thap e ni fal'eg u nap'an ni mul e gidii', ma yafos ni manemus e dariy puluwon."},{"vNo":"5 ","txt":"Ma gidii' e ba gaman e fonow ngoraed ni ngar nanged e fel' ko kireb. Ma motochiyel e kan pii' ko gidii'. Ma dakean e motochiyel e dariy bee' ni dariy thibngin riy; ara, dakean e motochiyel e yima palog nag e gidii' riy rok' nga orel. Arragon, u dakean e motochiyel ni be gagyeg u fayleng e yira chuwegraed riy; ma ku arragon, nu dakean e motochiyel ni gam'ingin e ya'el e yaed ra palog riy ko tin nib mangil, me gafgow laniyaen'raed ni gubinfen."},{"vNo":"6 ","txt":"Ere, bayul e ma yib rok', ma yib u dakean fare Messiah nib Thothup; ya ire basug ko wurengaen' nge riyul'."},{"vNo":"7 ","txt":"Musap, ke pii' ir ni maligach ni fan ko denen, ni nge mugu'uliy fan e motochiyel, ni fan ngak' gubin e pi'in nib m'ingaen' make kalngaen'; ma dakuriy bee' ngab yang ni rayog ni ngan mugu'uliy rok' e motochiyel."},{"vNo":"8 ","txt":"Ere, rib ga'fan ni ngan guy rogon e pinn'ey nge nang e gidii' u fayleng, ni nge yog ni ngar nanged ni dariy bee' nra yog ni nge paer ko gin bay Got riy, ma kemus nu dakean e ngongol nib mat'aw, nge wurengaen', nge murnguy rok' fare Messiah nib Thothup, ni'ir e pii' e pogofan rok' u lan e biney e dowef, me fek bayay u dakean gelingin fare Kan ni Thothup, ni nge yognag fare foskoyam' ko pi yam', ni bachan e ire cha' ni somm'on nra fos."},{"vNo":"9 ","txt":"Ere, ir e bin somm'on i wa'amngin Got, ni nge mang ire wenig nag gubin e gidii'; ma pi'in ni ra michaen'raed ngak' e yaed ra thap."},{"vNo":"10 ","txt":"Ma bachan fare wenig ni fan ngak' gubin e gidii', ere gubin e gidii' ma ra yib ngak' Got; ma yaedra sak'iy ko gin bay Got riy, ni nge pufthin nagraed u rogon e riyul' nge thothup ni bay rok'. Ere, fare mugu'ul ko motochiyel ni ke pii' Facha' nib Thothup, ni ngan gagyeg nag e gechig ni'ir yigagen e motochiyel, ni'ir fare gechig ni yigagen e pin'en nib togopluw nga yigagen e falfalaen', e ngan mugu'uliy fare bayul riy—"},{"vNo":"11 ","txt":"Ya rib t'uf ni thingari yaeni aw, ni bay e togopluw ko gubin ban'en. Ya fa'anra dangay, o bin m'on i fakag u lan wuru' e binaw, ma tin nib mat'aw e dabi buch, ara tin nib kireb, ara thothup fa gafgow, ara fel' fa kireb. Ere gubin ban'en ma thingari yaeni aw ni bay e togopluw riy; ere, fa'anra nge yaeni aw ni ta'areb e dowef ma thingari paer riy nib yam', ni bachan e ra yaeni aw ni dariy e yafos fa yam', ara yam' fa gathi yam', falfalaen' fa kirbaen', ara thamthaem fa gathi thamthaem."},{"vNo":"12 ","txt":"Ma, arame kan sunmiy gubin ban'en nib m'ay fan; ere ra yaeni aw nib m'ay fan ma dariy angin ni kan sunmiy gubin ban'en. Ere, renn'ey e ra gatheay fare gonop nge yalen rok' Got ni manechubog, nge fare gelingin, nge fare wurengaen', nge justice rok' Got."},{"vNo":"13 ","txt":"Ma fa'an gimed ra yoeg ni dariy e motochiyel, ma kurayog ni nga moeged ni dariy e denen. Fa'an gimed ra yoeg ni dariy e denen, ma kurayog ni nga moeged ni dariy e tin nib mat'aw. Ma fa'anra dariy e tin nib mat'aw ma arame dariy e falfalaen'. Ma fa'anra dariy e tin nib mat'aw ara falfalaen' ma arame dariy e gechig fa kirbaen'. Ma fa'anra dariy e pinn'ey ma demoy Got. Ma fa'anra demoy Got ma daed moyed, ara fayleng; ya dariy ban'en ni kan sunmiy, ara ban'en ni ngan rin' fa ngan rin' ngoyiy; ere, ra yaeni aw ni gubin ban'en make m'ay ngab yang."},{"vNo":"14 ","txt":"Ere chiney, o pifakag, gube weliy ngomed e pinn'ey ni fan ngomed nge na'ab romed; ya bay e Got, ma ke sunmiy gubin ban'en, u tharmiy ngu fayleng, nge gubin ban'en ni bay riy, ni pin'en ni ngan rin' nge pin'en ni ngan rin' ngoyiy."},{"vNo":"15 ","txt":"Ni nge yog ni mugu'ul fan nge angin e gidii' rok' ni manechubog, u tomuren ni ke sunmiy e gal ni m'on e gallabthir rodaed, nge pi gamanman u but' nge pi chachngeg u fithik' e nifeng, ara ngan ngochngoch nag i yoeg, ma gubin ban'en ni kan sunmiy, ma thingari yaeni aw ni bay e togopluw riy; ni boed fare wa'amngin nib mathngeluwol nge fare ke gak'iy ko yafos; ni reb e ba athibthib ma reb e ba mo'oy."},{"vNo":"16 ","txt":"Ere, fare Somoel ni Got e ke pii' ko gidii' ni nge ra bee' me rin' u rogon ni ba'adag ni nge rin'. Ma, dabiyog ni nge rin' e gidii' u rogon ni ba'adag ni nge rin' ma kemus ni fa'anra nge lumelaen' aray fa aram."},{"vNo":"17 ","txt":"Ere gag, Lehi, e rogon fapin'en ni kug bi'eg, e yibi m'ug riy nib t'uf ni thingari yaeni aw ni bay ba angel rok' Got, ni boed rogon ni kan yoloey, ni ke mul u tharmiy; ere, ke mang mo'oniyan', ni bachan e ke nomeg e tin nib kireb u mit Got."},{"vNo":"18 ","txt":"Ma bachan e ke mul u tharmiy, make kirbaen' ni gubinfen, ere ku be gay rogon ni nge kirbaen' gubin e gidii'. Ere, ga'ar ngak' Eva, arragon, ni'ir fare porchoyog, ni'ir fare mo'oniyan', ni'ir e chitamangin gubin mite sasaliyeb, ere ga'ar: Mu ko fare wa'amngin nib mathngeluwol, ma dab mum', ya gara boed Got, ni manang e tin nib mangil nge tin nib kireb."},{"vNo":"19 ","txt":"Ma tomuren ni kay Adam nge Eva fare wa'amngin nib mathngeluwol min chuwegrow ko farengi mileay' nu Eden, ni ngar muruwel gow u fayleng."},{"vNo":"20 ","txt":"Ere kar fakayew e bitir; arragon, ni kar manged tabinaew ni polo' u fayleng."},{"vNo":"21 ","txt":"Ma pi rran ko gidii' e kan dugliy nap'an, u rogon ni ba'adag Got, ni gomanga yog ni ngar kalgaed ngaen'raed u nap'an ni yaed bay ko biney e dowef; ere, dodow roraed e ke yaeni aw ni bingyal' i ban'en ni ngan guy rograed riy, ere nep' roraed e kan n'uw nag, u rogon e pi motochiyel ni ke pii' Somoel ni Got ngak' e gidii'. Ya ke pii' e motochiyel ni gubin e gidii' ma thingari kalngaen'; ya ke dag ngak' gubin e gidii' ni kar malog gaed, ni bachan e denen rok' e gallabthir roraed."},{"vNo":"22 ","txt":"Ere chiney, e musap gaed, fa'an gomanga de denen Adam ma dabi mul, ma ra magaey u lan farengi mileay' nu Eden. Ma gubin ban'en nni sunmiy ma ke magaey ko re dodow nrogon nni sunmiy; ma ke magaey ni aram rogon ni gubinfen, ma dariy tungun."},{"vNo":"23 ","txt":"Ma arame dabiyog ni ngar fakayew e bitir; ere yow ra magaey u ba dodow ni dariy thibngin, ma dabiyog ni ngar falfalaen' gow, ya dar nangew e kirbaen'; ma darur rin'ew e tin nib mangil, ya dar nangew e denen."},{"vNo":"24 ","txt":"Machane musap gaed, gubin ban'en ma kan rin' u fithik' fare gonop rok' e cha' ni manang gubin ban'en."},{"vNo":"25 ","txt":"Adam e mul ni nge sum e gidii'; ere gidii' e bay, ni nge yog e falfalaen' ngoraed."},{"vNo":"26 ","txt":"Ma fare Messiah e bay yib u nap'an ni ke tayim, ni nge bayuliy e gidii' ko fare mul. Ma bachan e kan bayuliyraed ko fare mul ere ke puf rograed ni gubinfen, ma kar nanged e fel' ko kireb; ni ngar rin'ed roraed ma gathi ngan rin' ngoraed, ma kemus nu dakean fare gechig ko motochiyel ko fare rran nib gaa' mab tomur, u rogon fapi motochiyel ni ke pii' Got."},{"vNo":"27 ","txt":"Ere, gidii' e ba puf rograed u rogon e biney e dowef; nge gubin ban'en ni kan pii' ngoraed nib gamog ngak' e gidii'. Mab puf rograed ni ngar mel'eged yalen e paer nge yafos ni manechubog, u dakean fare Ta'ayuw ko gubin e gidii', ara ngar mel'eged e kalbus nge yam', u rogon fare kalbus nge gelingin fare mo'oniyan'; ya be gay rogon ni nge gubin e gidii' me kirbaen' ni boed ir."},{"vNo":"28 ","txt":"Ere chiney, daptam pifakag, guba'adag ni ngam sap gaed ngak' fare Ta'ayuw, mi gimed fol ko pi motochiyel rok' ni rib fel'; mi gimed yul'yul' ko thin rok', mi gimed mel'eg e yafos ni manechubog, nrogon ni ba'adag e Kan ni Thothup rok';"},{"vNo":"29 ","txt":"Ma dab mu mel'eged e yam' ni manechubog, nrogon e 'ar'ar ko dowef nge fare mo'oniyan' ni bay riy, ni'ir e ma pii' gelingin fare ya'el ku mo'oniyan' ni nge kalbus nigey, ni nge fekmed nga infierno, ni nge yog ni gagyeg nagmed u lan gil'ilungun."},{"vNo":"30 ","txt":"Kug weliy e chu'uw ney e thin ngomed ni gimed gubin, daptam pifakag, u lan e tin tomur e rran ko yafos rog; ni kug mel'eg e gin nib fel' riy, ni boed rogon fapi thin ni yoeg fare profet. Ma dakuriy rebi fan ngab yang ya kemus ni fan nga rogon e paer ko ya'el romed ni dabimus bi'id. Amen."}]}