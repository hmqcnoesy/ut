{"heading":"Lehi e prophecy nag mornga'agen ba nam nib puf rogon e paer riy—Pi fak e yaedra garar min lii'raed ni fa'an yaedra fek yathin Facha' nib Thothup ku Israel—I chiyliy ngak' e pagael ni fak ni ngar yin'ed madan e tin nib mat'aw nga dakeanraed. Nap'an 588–570 M.K.","sectionHeading":"Ba chipin e yam' ni tay Lehi. Walagen Nephi e ra togopluw gow ngak'. Fare Somoel e yoeg ngak' Nephi ni nge yaen nga langgin wuru' e binaw. Pi milekag rok' u lan wuru' e binaw, nge ku boech.","prevAbbr":"1-ne","prevNo":22,"nextAbbr":"2-ne","nextNo":2,"chapterTitle":"2 Nephi 1","verses":[{"vNo":"1 ","txt":"Ere chiney e yibi buch u tomuren ni gag, Nephi, e kug mu' i fil ngak' pi walageg, ma chitamangmaed, i Lehi, e ki weliy ngoraed boech ban'en nib yo'or, me weliy ngoraed, rogon fini fel' e pin'en ni ke rin' Somoel ni fan ngoraed u nap'an ni fekraed nga wuru' fare nam nu Jerusalem."},{"vNo":"2 ","txt":"Me weliy ngoraed mornga'agen e pi togopluw ni ur tayed u maday, nge murnguy rok' Got ngoraed me ayuwegraed ni dar m'aed, ni dar ligil gaed nga aer u maday."},{"vNo":"3 ","txt":"Ma ki weliy ngoraed mornga'agen fare nam nni michmicheg, ni ke yog ngoraed—rib gel e wurengaen' rok' Somoel ere arfan ni yoeg ngomaed ni nggu miil gaed nga wuru' fare binaw nu Jerusalem."},{"vNo":"4 ","txt":"Ya musap gaed, i ga'ar: Kug guy ba changar u malik'aey, ni'ir e kug nang riy ni kan gatheay yu Jerusalem; ma fa'an manga da magaey gaed u Jerusalem ma ku dam'aed."},{"vNo":"5 ","txt":"Machane, ga'ar, yug aram rogon e pi gafgow nug tayed, ma ke yog ngomaed ba nam nni michmicheg, ba nam nib mel'eg u fithik' gubin e pi nam; ba nam ni fal'eg fare Somoel ni Got ba m'ag riy nga thilmow ni ra mang ba nam ni nge tafna' pifakag. Arragon, fare Somoel e fal'eg ba m'ag u thilmow nre nam ney, nge pifakag ni gubinfen, nge gubin e pi'in ni bayi powi'iyraed Somoel nga wuru' boech e nam."},{"vNo":"6 ","txt":"Ere, gag, Lehi, e gube prophesy u rogon e pi muruwel ko fare Kan ni Thothup ni bay rog, ni dariy bee' ni ra yib nga lan e re nam ney ma kemus ni Somoel e nge fekraed iyib."},{"vNo":"7 ","txt":"Ere, re nam ney e kan bangbeng nag ngak' e pi'in ni ra fekraed iyib ngay. Ma fa'anra yaeni chey ni ngar pigpig gaed ngak' u rogon e pi motochiyel ni ke pii', ma ra yaeni aw nib nam nib puf rogon e paer riy ngoraed; ma arame, dariy liyiben min fekraed nga kalbus; ma fa'anra nge buch, ma bachan e denen; ya fa'anra nge garar e denen ma nge buch wa'athan fare nam ni fan ngoraed, machane pi'in nib mat'aw e ra fel' wa'athraed riy ni gubinfen."},{"vNo":"8 ","txt":"Ere musap gaed, ba gonop ni re nam ney e ngan tay ni dab ka'anang boech e nam mornga'agen; ya musap gaed, ra yo'or e pi nam ni ngar suguyed dakean fare nam, ni nge dakuriy e gin ni ngan paer riy."},{"vNo":"9 ","txt":"Ere, gag, Lehi, e kan michmich ngog, ni boed n'umngin i nap'an e pi'in ni bayi fekraed fare Somoel ni Got nga wuru' fare nam nu Jerusalem ma yaed be fol ko pi motochiyel rok', ma yaedra mon'og u dakean e re nam ney; ma bay ni tayraed ni dabi nang gubin e pi nam mornga'agraed, ni nge yog ni ngar tafnayed e re nam ney ni yigo' yaed ngay. Ma fa'anra yaeni chey ni ngar fol gaed ko pi motochiyel rok' ma yira tawa'ath nagraed u dakean e re nam ney, ma dariy bee' ni nge gafgow nagraed, ara nge fek roraed e binaw ni taferaed; ma rayog ni ngar pired nib pagan'uy ni gubinfen."},{"vNo":"10 ","txt":"Machane musap gaed, nap'an ni ra yib fare ngiyal' inn'em ni kar malog gaed ko mich, u tomuren ni ke thap ngoraed e pi tawa'ath u pa' Somoel—make tamilang laniyaen'raed u mornga'agen rogon ni sum e fayleng, nge gubin e gidii', ma kar nanged e pi muruwel nib fel' mab polo' fal'ngin rok' Somoel aram u nap'an nni sunmiy e fayleng; ma kan pii' ngoraed e gelingin ni ngar rin'ed gubin ban'en u dakean e mich; ma kan pii' ngoraed gubin e pi motochiyel aram ko tabolngin, ma kan fekraed u dakean e t'ufeg rok' ni dariy n'umngin i nap'an iyib nga lan e re nam ney nib thil nib fel' nni michmicheg—musap gaed, gube yoeg, ni fa'anra yib fare rran ni ngar feked yathin Facha' nib Thothup ku Israel, ni fare Messiah nib riyul', ni'ir e Tabiyul roraed nge Got roraed, e musap gaed, fapi pufthin rok' nib mat'aw e ra aw nga dakeanraed."},{"vNo":"11 ","txt":"Arragon, bay ki fek boech e nam iyib ngoraed, ma ra pii' ngoraed e gelingin, ma ra chuweg roraed e pi binaw ni taferaed, ma ra guy rogon ni ngar garar gaed min lii'raed."},{"vNo":"12 ","txt":"Arragon, ni boed rebo mfen nibe af nga reb ma bay un pu'oeg e racha', nge gechig ni ubchiya' ni bayi aw nga fithik'raed; ere, gal fakag, guba'adag ni ngam tayew u wun'mew; arragon, guba'adag ni ngam motoyil gow ma ngam fol gow ko thin rog."},{"vNo":"13 ","txt":"O rug be athapeg ni gomanga mu odgow; mu odgow, dab ki mol armew, arragon, ni ngam chuw gow ko mol nu infierno, ma ngam rurugew nge mul e pi chen ni kan m'agmew ngay, ni ireram e pi chen ni yibe m'ag ko gidii', ni ngan fekraed ni kalbus iyaen nga but' ko fare loew ni manechubog ko amith nge gafgow."},{"vNo":"14 ","txt":"Mu odgow! ngam chuw gow u fithik' e fiyath, ma gimew motoyil ko thin rok' ba labthir nibe da'ada' ni pilibthir ni ke chugur ni ngam moleged nga langgin fare loew nib garbeb mab awe choe' riy, ni ireram e gin ni dabiyog ni sul e cha' ni milekag riy; dabki yo'or e rran ma kug waen nga fithik' e but'."},{"vNo":"15 ","txt":"Machane musap gow, fare Somoel e ke bayuliy e ya'el rog ni polo' ke chuw u infierno; kug guy e rir rok', ma ke longbiyeg nga lan ngorngoren ko t'ufeg rok' ni manechubog."},{"vNo":"16 ","txt":"Ma gube athapeg ni ngam tayew u wun'mew ni ngam fol gow ko pi yalen nge motochiyel rok' Somoel; musap gow, biney e ke paer ni magafaen' rog aram ko somm'on iyib."},{"vNo":"17 ","txt":"Gum'ircha'eg e ke muchuch nga but' ko kirbaen' u bayay ngo bayay, ya gube rus, ni bachan fare 'el'el u gum'ircha'mew e ra yib nag fare damomuw ni polo' rok' Somoel ni Got romew nga dakeanmew, min chuwegmew min gatheaymew ni gubinfen;"},{"vNo":"18 ","txt":"Ara, ba wol ni kireb e nge yib nga dakeanmew u lan bukun e mfen; ma ngam m'ow ko sayden, nge uyngol, min fananikaymew, min powi'iymew iyaen u rogon fiti laniyaen' nge rogon e kalbus ko fare mo'oniyan'."},{"vNo":"19 ","txt":"O gal fakag, gomanga yug dabi aw e pinn'ey nga dakeanmew, ngam mangew gidii' nib mel'eg mab t'uf rok' Somoel. Machane musap gow, nge rogon ni ba'adag e ra yaeni aw; ya pi kanawo' rok' e ba mat'aw ni gubinfen."},{"vNo":"20 ","txt":"Ma ke yoeg ni ga'ar: N'umngin i nap'an ni bay um fol gaed ko pi motochiyel rog ma bay mu mon'og gaed u lan fare nam; ma n'umngin i nap'an ni dab mu fol gaed ko pi motochiyel rog ma yira chuwegmed rog."},{"vNo":"21 ","txt":"Ere chiney e gomanga yug gu falfalaen' ngomew, nge gum'ircha' rog ni gomanga chuw ko biney e fayleng u fithik' e falfalaen' ni bachmew, ni gomanga yigi siy guwaen nga loew u fithik' e gafgowaen' nge kirbaen', ere mu chuw gow u fithik' e fiyath, gimew e gal fakag, mu lemgow i pumo'on, ni nge ta'areb e tafnaey romew nge gum'ircha' romew, ma ngam ta'abang gow u fithik' gubin ban'en, me siy marow iyaen nga kalbus;"},{"vNo":"22 ","txt":"Ni nge siy ni gechig nagmew nga ba gechig nib ubchiya'; ma nga dab kum miliyew e damomuw rok' Got nga dakeanmew, ngam gafgow gow riy, arragon, ni fare gafgow ni manechubog ko ya'el nge dagur."},{"vNo":"23 ","txt":"Mu odgow, gal fakag; ngam chuw gow nga madan e tin nib mat'aw. Mu rurugew nge mul fayul' i chen ni kan m'agmew ngay, ma ngam bow nga tamilang ngam chuw gow u fithik' e lumor, ma ngam chuw gow u fithik' e fiyath."},{"vNo":"24 ","txt":"Dab kum togopluw gow ngak' walagmew, ni'ir e ba ma'ang'ang e changar rok', ma ire ke fol ko pi motochiyel aram iyib ko ngiyal' ni kad chuw gaed u Jerusalem; ma ire ke paer nib talin e muruwel u lan pa' Got, u nap'an ni ke fek daed iyib nga lan fare nam nni michmicheg; ya fa'an manga demoy, ma kari math e fan rodaed ni bilig u lan wuru' e binaw; yug aram rogon machane, ka'am gayew rogon ni ngam fekew e pogofan rok'; arragon, ma kari gafgow ni kirbaen' ni bachmew."},{"vNo":"25 ","txt":"Ere rug be rus ma gube t'on ni bachmew, ya richey mu kum gafgow nigew bayay; ya musap gow, kam t'irew e thin nga dakean ni be gay e gelingin nge mat'awon nga dakeanmew; machane gumnang ni da igay gelingin nge mat'awon nga dakeanmew, ya ki igay e rir rok' Got, nge rogon e paer romew ni manechubog."},{"vNo":"26 ","txt":"Ma kam nonnon gow ni bachan e kii' inon ngomew nib tamilang. Kamoegew ni ke non nib gel e thin rok' ngomew; kamoegew ni ke damomuw ngomew; machane musap gow, thin ni ke yoeg nib gel e ireram fare gelingin e thin rok' Got, ni bay rok'; ma re n'en ni kamoegew ni damomuw e ireram e tin riyul', nrogon ni bay rok' Got, ma dakiyog ni nge tel, me gagyel nag e pi denen romew."},{"vNo":"27 ","txt":"Ma thingari t'uf ni fare gelingin Got e dabisiy ni bay rok', ni nge chiyliy ngomew ni thingar mu fol gow. Ere musap gow, gathi ir, ya fare Kan ni Thothup rok' Somoel ni bay rok', e ire ke bing l'ugun ni nge non ma deyog ni nge tileg ir riy."},{"vNo":"28 ","txt":"Ere chiney, gimed e pi pumo'on ni fakag, ni gur Laman, nge Lemuel, nge Sam, nge pi pumo'on ni fakag ni fak Ishmael, e musap gaed, fa'an gimed ra fol ko thin rok' Nephi ma dab malog gaed. Ma fa'an gimed ra fol rok' ma nggu tay e tawa'ath romed, arragon, ni bin m'on e tawa'ath rog."},{"vNo":"29 ","txt":"Machane fa'anra dab mu fol gaed rok' ma gura fek nggu chuweg e bin m'on e tawa'ath rog, arragon, ni'ir e tawa'ath rog, me mang ire paer rok'."},{"vNo":"30 ","txt":"Ma chiney, gur Zoram, e nggu non ngom: Musap, gur fare tapigpig rok' Laban; machane, kan fekem nga wuru' fare nam nu Jerusalem, ma gumnang ni gur e riyul' ni fager rok' fakag, i Nephi, ni gubinfen."},{"vNo":"31 ","txt":"Ma, bachan e gur e gab yul'yul' ere arame pi fakam e yira tawa'ath nagraed nge pifak u ta'abang, ni ngar pired nib fel' rograed nib n'uw nap'an u dakean e re nam ney; ma dariy ban'en, ma kemus ni yigo' denen u fithik'raed, e ra gafgow nagraed ara gatheay rogon e mon'og roraed u dakean e re nam ney ni gubinfen."},{"vNo":"32 ","txt":"Ere, fa'an gara fol ko pi motochiyel rok' Somoel, make bangbeng nag Somoel e re nam ney ni fan ko ma'ayuw ngak' pifakam nge pifak fakag."}]}