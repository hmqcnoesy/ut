{"heading":"Thin rok' Nephi e ba riyul'—Yaed be micheg Kristus—Pi'in nib michaen'raed ngak' Kristus e ra michaen'raed ko thin rok' Nephi, ni'ir e ra yaeni paer ni michriy u mit gil' e pufthin. Nap'an 559–545 M.K.","prevAbbr":"2-ne","prevNo":32,"nextAbbr":"jacob","nextNo":1,"chapterTitle":"2 Nephi 33","verses":[{"vNo":"1 ","txt":"Ere chiney e gag, Nephi, e dabiyog ni nggu yoloey gubin ban'en ni kan machib nag u fithik' e gidii' rog; ara gub salap ko yol, ni boed e numon; ya nap'an nra non bee' u gelingin fare Kan ni Thothup ma fare Kan ni Thothup e ma fek iyaen nga langgin gum'ircha'en e gidii'."},{"vNo":"2 ","txt":"Machane musap gaed, bo'or e pi'in nib 'el'el gum'ircha'en nib togopluw ko fare Kan ni Thothup, ni arame dariy tagil' u fithik'raed; ere, kar n'iged bo'or ban'en ni kan yoloey ma yaed be lemnag ni bogi ban'en ni dariy fan."},{"vNo":"3 ","txt":"Machane gag, Nephi, e kug yoloey e tin ni kug yoloey, ma gube lemnag nib ga'fan, ma rib gaa' niffan ko gidii' rog. Ya guma meybil ni gubin e ngiyal' ni rran ni fan ngoraed, ma oewcheg e ma garda' nag e gayul rog ni nep', ni bachraed; ma guma yoer ngak' Got u fithik' e mich, ma gumnang ni nra rung'ag e meybil rog."},{"vNo":"4 ","txt":"Ma gumnang ni fare Somoel ni Got e ra pii' angin e meybil rog ngak' e gidii' rog. Ma pi thin ni kug yoloey u fithik' e mo'owaer e ra gelnagraed; ya ra miliyaen'raed ni ngar rin'ed e tin nib mangil; ma ra ayuwegraed riy ngar nanged mornga'agen e pi chitamangraed; ma be weliy mornga'agen Yesus, mar miliyed laniyaen'raed ni nge michaen'raed ngak', ni ngar athamgil gaed nge mada' ko tomur, ni'ir e yafos ni gubinfen."},{"vNo":"5 ","txt":"Ma be non nib gel nib togopluw ko denen, u rogon fini tamilang e tin riyul'; ere, dariy bee' nra puwaen' ko thin ni kug yoloey ma kemus ni cha' ni yow fare ya'el ni mo'oniyan'."},{"vNo":"6 ","txt":"Guma falfalaen' ko tamilang; guma falfalaen' ko tin riyul'; guma falfalaen' ku Yesus, ya ke bayuliy e ya'el rog ke chuw u infierno."},{"vNo":"7 ","txt":"Bay e t'ufeg rog ko gidii' rog, nge mich rog nib gel ngak' Kristus nug ra guy nib yo'or e ya'el ni dariy thibngiraed u gil' e pufthin rok'."},{"vNo":"8 ","txt":"Bay e t'ufeg rog ngak' fapi Jew—gube yoeg e Jew, ni bachan e gube wupfan ngak' e pi'in ni ba'aram ni gub roraed."},{"vNo":"9 ","txt":"Ma kubay e t'ufeg rog ngak' fapi Gentiles. Ya musap gaed, ya dariy bagyaed e picha'aney ni rayog ni nggu athapeg ma kemus ni fa'an yaedra fal'eg thilraed Kristus, ma ranoed nga langgin fare garog nib achig radan, ma ranoed ko fachi pa' i kanawo' nib wu'in'in nib sor iyaen ko yafos, mar tayed riy ni aram rogon iyaen nge mada' nga tomuren fare rran u nap'an e yafos."},{"vNo":"10 ","txt":"Ere chiney, pi walageg nib t'uf rog, nge fapi Jews, nge gubin e gidii' ko tin tomur e rran u fayleng, mmotoyil gaed ko pi thin ney ma nge michaen'med ngak' Kristus; ma fa'anra dabi michaen'med ko pi thin ney ma nge michaen'med ngak' Kristus. Ma fa'anra michaen'med ngak' Kristus ma ra michaen'med ko pi thin ney, ya ireray e thin rok' Kristus, ni ke pii' ngog; ma be fil ngak' gubin e gidii' ni ngar rin'ed e tin nib mangil."},{"vNo":"11 ","txt":"Ma fa'anra gathi ireray e thin rok' Kristus, me'ere ngam turguyed u wun'med—ya Kristus e ra dag ngomed, u gelingin nge fal'ngin, ni ireram e thin rok', ko bin tomur e rran; ma gimed nge gag e gadaed ra sak'iy ngad saboliyed gadaed u gil'epufthin rok'; mi gimed ranang ni ke chiyliy ngog ni nggu yoloey e pinn'ey, ni yug aram rogon ni dag salap."},{"vNo":"12 ","txt":"Ma gube meybil ngak' e en Chitamangiy u fithingan Kristus ni nge yo'or i gadaed, ni fa'anra gathi gadaed gubin, ni manga yog ni thap nga langgin gil'ilungun ko fare rran nib gaa' mab tomur."},{"vNo":"13 ","txt":"Ere chiney, pi walageg nib t'uf rog, ni gubin e gidii' ku Israel, nge gubin e gidii' ko tin tomur e rran, gube non ngomed ni gowa bee' nibe non u fithik' e fiyath nibe gaar: Kefel' nge mada' ko fare rran nib gaa' ni bay yib."},{"vNo":"14 ","txt":"Ma gimed e pi'in ni dab mu feked e murnguy rok' Got, mi gimed tayfan fapi thin rok' e Jews, nge thin rog, nge pi thin ni bay yib nga but' u l'ugun fare Saaf ku Got, e musap gaed, gube pii' ba fangich ngomed ni dabimus bi'id, ya pi thin ney e ra gafgow nagmed ko bin tomur e rran."},{"vNo":"15 ","txt":"Ya n'en ni bay gu cha'ariy u fayleng, e yira togopluw nag ngomed u gil'epufthin; ya aray rogon ni ke chiyliy Somoel ngog, ma thingar gufol riy. Amen."}]}