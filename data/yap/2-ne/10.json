{"heading":"Fapi Jews e yaedra kuruth nag e Got roraed—Yaedra garar nge mada' ko ngiyal' ni ke michaen'raed ngak'—Mariken e ra mang ba nam nib pufpuf-rogon e paer riy ma dariy e pilung ni nge gagyeg riy—Mu m'aged gimed ngak' Got nge yog ni ngam thap gaed u dakean e murnguy rok'. Nap'an 559–545 M.K.","prevAbbr":"2-ne","prevNo":9,"nextAbbr":"2-ne","nextNo":11,"chapterTitle":"2 Nephi 10","verses":[{"vNo":"1 ","txt":"Ere chiney e gag, Jacob, e nggog ngomed bayay, pi walageg nib t'uf rog, mornga'agen e re pa'angin ney nib mat'aw ni kug weliy mornga'agen."},{"vNo":"2 ","txt":"Ya musap gaed, fapi michmich ni ke yog ngodaed e bogi michmich ngodaed u rogon e dowef; ere, arragon ni kan dag ngog ni bo'or rok' pifakdaed e rayim' u lan e dowef ni bachan e malog ko mich, machane, Got e ra wurengaen' ngak' bo'or i yaed; nge pifakdaed e yira sulwegraed, ni nge yog ni ngar baed ko ren'en nib riyul' ni ra tamilang nagraed ko Tabiyul roraed."},{"vNo":"3 ","txt":"Ere, boed ni kugog ngomed, thingari t'uf ni Kristus—ya fowngaen e yoeg e angel ngog ni ireray fithingan—ni ra yib nga fithik' fapi Jews, nga fithik' e pi'in nib gel e kireb roraed u fayleng; ma yaedra kuruth nag—ya rib ga'fan u waen' e Got roraed, ma dakuriy rebo nam u fayleng ni yaedra kuruth nag e Got roraed."},{"vNo":"4 ","txt":"Ya fa'anra ngan muruwliy e pi ma'ang'ang nib gaa' u fithik' boech e gidii' ma yaedra kalngaen', mar nanged ni'ir e Got rodaed."},{"vNo":"5 ","txt":"Machane, bachan e pi gam'ing ni fal'ngak' nge pi denen, ere pi'in bay u Jerusalem e yaedra 'el'el nag laniyaen'raed ngak', mar kuruth niged."},{"vNo":"6 ","txt":"Ere, bachan e pi denen roraed, ma arame pi gafgow, nge uyngol, nge m'ar, nge pu'oeg racha' e bayi aw nga dakeanraed; ma pi'in ni dab ni gatheayraed e yira garareg raed u fithik' gubin e pi nam."},{"vNo":"7 ","txt":"Machane musap gaed, ba'aray rogon ni ke yoeg fare Somoel ni Got: Nap'an ni ra yib fare rran ni nge michaen'raed ngog, ni gag Kristus, ma arame boed nug fal'eg ba m'ag nga thilraed e pi chitamangraed ni yira sulwegraed u rogon e dowef, u dakean e fayleng, ko pi binaw ni taferaed."},{"vNo":"8 ","txt":"Ma bay yibi buch ni arame bay ni kunuy raed ngar chuw gaed ko yungi n'en ni kar garar gaed ngay ni ke n'uw nap'raed riy, ni boed e pi donguch u maday, nge fare aningeg i guruy e fayleng; ma fapi nam i gidii' ko Gentiles e rib gamog u oewcheg, ni yoeg Got, ni ngan fekraed iyaen ko pi nam ni taferaed."},{"vNo":"9 ","txt":"Arragon, fapi pilung ko Gentiles e bayra manged matam ni tachathowol ngoraed, ma pi le'engin e pilung roraed e bayra manged matin ni tachathowol roraed; ere, fapi michmich rok' Somoel e rib ga'fan ngak' fapi Gentiles, ya ire ke yoeg, ma minii' e rayog ni nge togopluw ngay?"},{"vNo":"10 ","txt":"Machane musap gaed, re nam ney, e yoeg Got, ni nge mang ba nam ni tafenmed, ma fapi Gentiles e ra fel' wa'athraed u dakean e re nam ney."},{"vNo":"11 ","txt":"Ma re nam ney e ra mang ba nam nib puf rogon e paer riy ngak' fapi Gentiles, ma dabi sum e pilung nga dakean e re nam ney, ni ngar gagyeg gaed nga dakean fapi Gentiles."},{"vNo":"12 ","txt":"Ma bay gu noemow nag nge gel e re nam ney ngak' gubin e pi nam ni kubay."},{"vNo":"13 ","txt":"Ma enra cham nib togopluw ngak' Zion e ra yim', ni yoeg Got."},{"vNo":"14 ","txt":"Ya enra sunmiy ba pilung nge togopluw e ra yim', ya gag, fare Somoel, ni pilung u tharmiy, e gura mang pilung roraed, ma gura mang ba tamilang ni gubinfen, ngak' e pi'in nra rung'ag e thin rog."},{"vNo":"15 ","txt":"Ere, arayfan ni pi m'ag rog ni kug tay ko gidii' e nge mugu'ul, ni nggu rin' ngoraed ko ngiyal' ni yaed bay ko dowef, rib t'uf ni thingar gu gatheay fapi muruwel nib miith nu milmor, nge mathang pogofan, nge pi ngongol ko fananikan."},{"vNo":"16 ","txt":"Ere, enra cham nib togopluw ngak' Zion, ni Jew nge Gentile, ni kalbus nge dekalbus, pumo'on nge ppin, e yaedra yim'; ya yaed e pi'in ni gathar ko fayleng ni polo'; ya pi'in ni gathi gamaed e yaed ba togopluw ngog, ni yoeg e Got rodaed."},{"vNo":"17 ","txt":"Ya gura mugu'uliy e pi michmich rog nug tay ngak' e gidii', ni gura rin' ngoraed u nap'an ni yaed bay u lan e dowef—"},{"vNo":"18 ","txt":"Ere, pi walageg nib t'uf rog, ba'aray rogon ni yoeg e Got rodaed: gura gafgow nag pifakmed u pa' fapi Gentiles; machane, gura munguy nag gum'ircha'en fapi Gentiles, ni ngar pired ni boed ba matam ngoraed; ere, fapi Gentiles e ra fel' wa'athraed min unegraed ko matha'eg nga fithik' fapi gidii' ku Israel."},{"vNo":"19 ","txt":"Ere, gura gapgep nag e re nam ney ngak' pifakamed, nge pi'in ni yaedra matha'eg nga fithik' pifakamed, ni gubinfen, ni nge mang ba nam ni taferaed; ya ba nam nib mel'eg, ni yoeg Got ngog, u fithik' gubin e pi nam, ere guba'adag ni gubin e gidii' ni ngar pired u dakean ma ngar liyoer gaed ngog, ni yoeg Got."},{"vNo":"20 ","txt":"Ere chiney, pi walageg nib t'uf rog, kad guyed ni Got rodaed nib sug ko murnguy e ke pii' ngodaed e nangaen' nib gel ni mornga'agen e pinn'ey, ere ngad tayed ir u wun'daed, ma gaed pag e pi denen rodaed, ma gathi nge m'ing k'owdaed, ya dawor ni chuweg daed; machane, kan tuluf daed nga wuru' fare nam ni tafadaed; machane kan powi'iydaed nga rebo nam nib fel', ya fare Somoel e ke fal'eg e day ni wo'daed, ma gaed bay u dakean ba donguch u maday."},{"vNo":"21 ","txt":"Machane rib mangil e pi michmich rok' Somoel ngak' e pi'in ni yaed bay u dakean e pi donguch u maday; ere bachan e ke yoeg e pi donguch, ere rib dugil ni ku bay boech nib yo'or ma gathi kemus aray, ni kub sug e gidii' u dakean ni pi walagdaed."},{"vNo":"22 ","txt":"Ya musap gaed, fare Somoel ni Got e ke powi'iy nga orel u bingyal' ngo bingyal' fapi gidii' ku Israel, u rogon nib m'agaen' ngay ma ba'adag. Ere chiney e musap gaed, fare Somoel e kumnang gubin e pi'in ni kar thaey gaed, ere kumnang daed."},{"vNo":"23 ","txt":"Ere, nge falfalaen' med, ma ngam tayed u wun'med nib puf rogmed ni ngam rin'ed nrogon ni gimed ba'adag—ni ngam mel'eged e kanawo' ko yam' ni dabimus bi'id fa kanawo' ko yafos ni manechubog."},{"vNo":"24 ","txt":"Ere, pi walageg nib t'uf rog, mm'aged gimed ko tin ba'adag Got, ma gathi tin ba'adag fare mo'oniyan' nge dowef; ma ngam tayed u wun'med, u tomuren ni kam m'aged gimed ngak' Got, ni kemus nu fithik' ngu dakean fare murnguy rok' Got e gimed rathap riy."},{"vNo":"25 ","txt":"Ere, manga yigi fasegmed Got ko yam' u dakean gelingin fare foskoyam', nge fare yam' ni dabimus bi'id u dakean gelingin fare bayul, ni gomanga yog ni ngam thap gaed nga langgin gil'ilungun Got ni manechubog, ni nge yog ni ngam liyoer gaed ngak' u dakean e murnguy nu tharmiy. Amen."}]}