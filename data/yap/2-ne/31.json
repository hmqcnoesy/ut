{"heading":"Nephi e yoeg fan ni Kristus e ni tawfe nag—Gidii' e thingari leak Kristus, min tawfe nagraed, mar thapeged fare Kan ni Thothup, mar athamgil gaed nge mada' ko tomur ni nge yog ni ngar thap gaed—Kalngaen' nge tawfe e ireram e garog ko fare kanawo' nib wu'in'in mab achichig radan—Yafos ni Gubinfen e rayog ngak' e pi'in ni ma fol kopi motochiyel u tomuren e tawfe. Nap'an 559–545 M.K.","prevAbbr":"2-ne","prevNo":30,"nextAbbr":"2-ne","nextNo":32,"chapterTitle":"2 Nephi 31","verses":[{"vNo":"1 ","txt":"Ere chiney e gag, Nephi, e nggu museg e prophecy rog ngomed, pi walageg nib t'uf rog. Ma dabiyog ni nggu yol nib yo'or ma kemus ni buch'uw ban'en, ni'ir e gumnang nra yibi buch; ara kemus ni buch'uw riy ko thin rok' walageg i Jacob e rayog ni nggu yoloey."},{"vNo":"2 ","txt":"Ere, pin'en ni kug yoloey e bagaman u wun'ug, ma kemus ni buch'uw e thin e kubay ni thingar gu weliy ni mornga'agen e machib rok' Kristus, ere, nggu non ngomed ni chirogon, u rogon fini tamilang e prophecy rog."},{"vNo":"3 ","txt":"Ya ya'el rog e ba m'agaen' ko tamilang; ya aray rogon yalen fare Somoel ni Got ni ma muruwel u fithik' e gidii'. Ya fare Somoel ni Got e ma pii' e tamilang nga lanin'uy; ya ma non ngak' e gidii' u rogon e thin roraed, ni ngar nanged fan."},{"vNo":"4 ","txt":"Ere, guba'adag ni ngam tayed u wun'med ni kug non ngomed ni mornga'agen fare profet ni ke dag Somoel ngog, ni'ir e ra tawfe nag fare Saaf rok' Got, ni'ir e ra chuweg e pi denen ko gidii' u fayleng."},{"vNo":"5 ","txt":"Ere chiney, fa'anra fare Saaf rok' Got, ni'ir e ba thothup, mab t'uf ni ngan tawfe nag ko raen, ni nge mugu'uliy gubin e tin nib mat'aw, O ere, aram fini rib t'uf rodaed, e pi'in ni daed thothup gaed, ni ngan tawfe nagdaed, arragon, tawfe ko raen!"},{"vNo":"6 ","txt":"Ere chiney, guba'adag ni nggu fithmed, pi walageg nib t'uf rog, uw rogon ni fare Saaf rok' Got e ke mugu'uliy gubin e tin nib mat'aw u dakean e tawfe ko raen?"},{"vNo":"7 ","txt":"Damnanged ni'ir bee' nib thothup? Machane yug aram rogon ni'ir bee' nib thothup, me dag ko gidii', nu rarogon e dowef e sobut' nag ir riy u mit e en Chitamangiy, me micheg ngak' e en Chitamangiy ni'ir e ra liyoer ngak' u dakean e fol ko pi motochiyel rok'."},{"vNo":"8 ","txt":"Ere, tomuren ni kan tawfe nag ko raen me yib fare Kan ni Thothup nga dakean ni boed ya'an ba bulogol."},{"vNo":"9 ","txt":"Ere bayay, ki dag ko gidii' fini wu'in'in fare pa' i kanawo', nge fini achichig langan fare garog, ni'ir e yaedra yaen riy, ni'ir e ke m'on ke dag yalen ngoraed."},{"vNo":"10 ","txt":"Me ga'ar ngak' e gidii': Mu leaked gag. Ere, pi walageg nib t'uf rog, rayog ni ngad leaked Yesus ni fa'anra dabi m'agaen' daed ngay ni ngad fol gaed ko fapi motochiyel rok' e en Chitamangiy?"},{"vNo":"11 ","txt":"Ma facha' ni Chitamangiy e ga'ar: Mu kalgaed ngaen'med, mu kalgaed ngaen'med, min tawfe nagmed u fithingan Fakag nib T'uf rog."},{"vNo":"12 ","txt":"Nge ku arragon, ni non facha' ni Fak ngog, nibe ga'ar: Cha' ni yira tawfe nag u fithingag, e ire ra pii' facha' ni Chitamangiy fare Kan ni Thothup ngak', ni boed gag, ere, mu leaked gag, ngam rin'ed e pin'en ni kam guyed gag ni kug rin'."},{"vNo":"13 ","txt":"Ere, pi walageg nib t'uf rog, gumnang ni fa'an gimed raleak facha' ni Fak, u polo' i gum'ircha'med, ni damur baen gaed nge sasaliyeb u mit Got, ya fithik' e l'agaen' romed, ma gimed be kalngaen' ko pi denen romed, ma gimed be micheg ngak' facha' ni Chitamangiy nib m'agaen'med ngay ni ngam feked nga dakeanmed fithingan Kristus, u dakean e tawfe—arragon, ni ngam leaked e Somoel romed nge Tathapeg romed iyaen nga fithik' e raen, ni boed rogon e thin rok', musap gaed, ma aram me yog ngomed fare Kan ni Thothup; arragon, ma aram me yib fare tawfe ko nifiy nge fare Kan ni Thothup; ma arame rayog ni ngam non gaed ni boed e pi angel, mi gimed tolul nag e soerok' ngak' Facha' nib thothup ku Israel."},{"vNo":"14 ","txt":"Machane, musap gaed, pi walageg nib t'uf rog, iyib laman facha' ni Fak ngog, nibe ga'ar: Tomuren ni kam kalgaed ngaen'med ko pi denen romed, mi gimed micheg ngak' e en Chitamangiy nib m'agaen'med ngay ni ngam fol gaed ko pi motochiyel rog, u dakean e tawfe ko raen, ma kam thapeged fare tawfe ko nifiy nge fare Kan ni Thothup, ma rayog ni nga moeged e thin nib be'ech, arragon, ni boed ni ma non e pi angel, ma tomur riy mi gimed fek yathig, ma arame kay gub fel' ni fa'an manga damnanged gag."},{"vNo":"15 ","txt":"Mug rung'ag balam ni yib rok' e en Chitamangiy, nibe ga'ar: Arragon, fapi thin rok' facha' ni Fakag nib T'uf rog e ba riyul' mab yul'yul'. Enra athamgil nge mada' ko tomur, e arame cha' nra thap."},{"vNo":"16 ","txt":"Ere chiney, pi walageg nib t'uf rog, e gumnang riy ko renn'ey ni fa'anra dabi athamgil bee' nge mada' ko tomur, ni be leak wokon facha' ni Fak fare Got nib fos, ma dabiyog ni nge thap."},{"vNo":"17 ","txt":"Ere, mu rin'ed fapin'en ni kugog ngomed ni kug guy ni fare Somoel nge Tabiyul romed e rarin'; ya, ya ba'aray fan ni kan dag ngog, nge yog ni ngam nanged e gin ngam maroed riy. Ya fare garog ni'ir e gimed ra yaen riy, e kalngaen' nge tawfe ko raen; ma aram me yibe man'aegfan ko pi denen romed u dakean e nifiy nge fare Kan ni Thothup."},{"vNo":"18 ","txt":"Ma arame kam awgaed ngalan e re pa' i kanawo' ney nib wu'in'in mab achichig radan nib sor iyaen ko yafos ni gubinfen; arragon, kam maroed ngalan fare garog; kam rin'ed ni boed rogon fapi motochiyel rok' facha' ni Chitamangiy nge facha' ni Fak; make yog ngomed fare Kan ni Thothup, ni'ir e be micheg facha' ni Chitamangiy nge facha' ni Fak, ni ke mugu'uliy fare michmich ni tay, ni'ir e fa'an gimed ra yaen riy ma rayog ngomed."},{"vNo":"19 ","txt":"Ere chiney, pi walageg nib t'uf rog, tomuren ni kam maroed nga langgin e re pa' i kanawo' ney nib wu'in'in mab achichig radan, nggu fith, gubin make m'ay irin'? Musap gaed, gube ga'ar ngomed, Dawor; ya dabiyog ni ngam baed ngam mada' gaed ko giney ma kemus nu dakean fare thin rok' Kristus u fithik' e mich nib miyuluy ngak', ni gimed be taga' ni polo' nga dakean e pi ngongol rok' e cha' ni bay gelingin ni nge thapegey."},{"vNo":"20 ","txt":"Ere, thingar mu pii'ed iyaen nga m'on u fithik' e yul'yul' romed ngak' Kristus, nib machalbog laniyaen'med ko athap, nge t'ufeg rok' Got ngak' gubin e gidii'. Ere, fa'an gimed ra pii' iyaen nga m'on, ni gimed be duwuri'iyed gimed ko thin rok' Kristus, mi gimed athamgil nge mada' ko tomur, ma musap gaed, i ga'ar facha' ni Chitamangiy: Rayog e yafos ni gubinfen ngomed."},{"vNo":"21 ","txt":"Ere chiney, musap gaed, pi walageg nib t'uf rog, ireray e kanawo'; ma dakuriy rebo kanawo' ara rebo fithingan ngabang u tane tharmiy ni rayog ni nge thap e gidii' riy nga langgin gil'ilungun Got. Ere chiney, musap gaed, ireray e machib rok' Kristus, ma karimus aray e bin riyul' e machib rok' e en Chitamangiy, nge fare Fak, nge fare Kan ni Thothup, ni ta'areb e Got, ni dariy tungun. Amen."}]}