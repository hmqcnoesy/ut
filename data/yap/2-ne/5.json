{"heading":"Fapi Nephites e ra kii'eged yaed rok' fapi Lamanites, rafol gaed ko fare motochiyel rok' Moses, mar toeyed ba temple—Bachan e mich roraed ni dariy, min chuweg fapi Lamanites rok' Somoel, me buch wa'athraed, mar manged ba gafgow ngak' fapi Nephites. Nap'an 588–559 M.K.","prevAbbr":"2-ne","prevNo":4,"nextAbbr":"2-ne","nextNo":6,"chapterTitle":"2 Nephi 5","verses":[{"vNo":"1 ","txt":"Musap gaed, yibi buch ni gag, Nephi, e guyoer nib gel ngak' Somoel ni Got rog, ni bachan e damomuw rok' pi walageg."},{"vNo":"2 ","txt":"Ya musap gaed, damomuw roraed ngog e ri gel, mar gayed rogon ni ngar feked e pogofan rog."},{"vNo":"3 ","txt":"Arragon, ra nonnon gaed nib togopluw ngog, ni yaed be ga'ar: Walagdaed nib bitir e be lemnag ni nge mang gaa' rodaed; ma ke yo'or e gafgow ni kad pir'eged ni bachan; ere, chiney e ngad lii'ed ngem', ni nge siy kud gafgow gaed ni bachan e thin rok'. Ya musap gaed, dabda paged ni nge mang ir e gaa' rodaed; ya gadaed e ba milsuwon ngodaed, ni gadaed pi walagen nib ilal, e ngad manged gaa' ko pi gidii' ney."},{"vNo":"4 ","txt":"Chiney e dab gu yoloey nga dakean e pi plate, gubin e thin ni kar nonnon niged nib togopluw ngog. Machane gub falaen' ngay ni nggog, ni kar gayed rogon ni ngar feked e pogofan rog."},{"vNo":"5 ","txt":"Me yibi buch ni fare Somoel e kuruf e thin ngog, ni gag, Nephi, e nggu chuw roraed nggu miil nga lan wuru' e binaw, nge gubin e pi'in ni yaedra un ngog."},{"vNo":"6 ","txt":"Ere, yibi buch ni gag, Nephi, e gu fek e tabinaew rog, nge Zoram nge tabinaew rok', nge Sam, ni walageg nib ilal rog nge tabinaew rok', nge Jacob nge Yosef, ni gal ni walageg ni yow ba wayin, nge ppin ni walageg, nge gubin e pi'in ni yaedra un ngog. Ma gubin e pi'in yaedra un ngog e ireram e pi'in nib michaen' ko fapin'en ni kan ta'magaran nge fapi yi'iy rok' Got; ere, ra motoyil gaed ko thin rog."},{"vNo":"7 ","txt":"Ere gu feked e pi tent romaed nge pin'en ni rayog ni nggu feked, mug milekag gaed u lan wuru' e binaw nib yo'or e rran. Ma tomuren ni kug milekag gaed nib yo'or e rran mug n'ufed e pi tent romaed."},{"vNo":"8 ","txt":"Ma gidii' rog e yaed ba'adag ni nggu tunguyed fithingan e ginn'em ni Nephi; ere, gu tunguyed e ginn'em ni Nephi."},{"vNo":"9 ","txt":"Ma gubin e pi'in ni yaed bay rog e ra feked nga dakeanraed ni ngan piningraed ni gidii' ku Nephi."},{"vNo":"10 ","txt":"Ere gguyed rogon ni nggu fol gaed ko pi gonop, nge pi yalen, nge fapi motochiyel rok' Somoel u fithik' gubin ban'en, u rogon fare motochiyel rok' Moses."},{"vNo":"11 ","txt":"Ma fare Somoel e immoy romaed; ma gamaed mon'og ni rib fel' rogon; ya gu yunged e awoch, ma gamaed t'aer wa'amngin bayay nib yo'or. Ma gamaed tabab i chuguliy e saaf, nge garbaw, nge gamanman ni gubin mit."},{"vNo":"12 ","txt":"Me gag, Nephi, e kug fek fapi chep ni kan ker nga dakean fapi plate ni brass; nge fare bat', ara compass, nni fal'eg u pa' fare Somoel ni fan ngak' e chitamag, ni boed rogon e pin'en ni kan yoloey."},{"vNo":"13 ","txt":"Me yibi buch nug tabab gaed ko mon'og nib fel' rogon, ma aram mug yo'or gaed u lan fare nam."},{"vNo":"14 ","txt":"Ere gag, Nephi, e gu fek farengi sayden ku Laban, mug fal'eg boech e sayden nib yo'or ni aram rogon ya'an, ya gube rus nag ni richey me yib fapi gidii' ni kan piningraed e chiney ni Lamanites ngomaed ngan lii'maed; ya gumnang e fananikan roraed ngog nge bitir rog nge pi'in ni kanoeg ni gidii' rog."},{"vNo":"15 ","txt":"Ere gu fil ko gidii' rog rogon ni ngar toeyed e na'un, mar muruwel gaed ko gubin mite rean, nge iron, nge copper, nge brass, nge wasey, nge gol, nge silber, nge pin'en ni falel' ni yib ko wasey, ni'ir e rib yo'or."},{"vNo":"16 ","txt":"Ere gag, Nephi, e gu toey ba temple; ma gu fal'eg ni boed rogon fare temple rok' Solomon ma kemus ni dan toey u bo'or ban'en nib falel'; ya dariy ni yira pir'eg u dakean fare nam, ere, dabiyog ni ngar ni toey ni boed rogon fare temple ku Solomon. Machane rogon yalen ni kan toey e boed fare temple rok' Solomon; nge muruwel ntay riy e rib mangil."},{"vNo":"17 ","txt":"Me yibi buch ni gag, Nephi, e gguy rogon e gidii' rok' ni ngar muruwel gaed nib gel, ma ngar muruwel gaed nga pa'araed."},{"vNo":"18 ","txt":"Me yibi buch ni yaed ba'adag ni nggu mang pilung roraed. Machane gag, Nephi, e gu athapeg ni nge dabiyog e pilung ngoraed; machane, gurin' ngoraed u rogon ni rayog u gelingig."},{"vNo":"19 ","txt":"Ere musap gaed, fapi thin rok' Somoel e ke mugu'ul ni fan ngak' pi walageg, ni yoeg ni mornga'agraed, ni nggu mang gaa' roraed nge tafanow roraed. Ere, kug mang gaa' roraed nge tafanow roraed, u rogon e pi motochiyel rok' Somoel, nge yaeni mada' ko fare ngiyal' i n'en ni ra gayed rogon ni ngar feked e pogofan rog."},{"vNo":"20 ","txt":"Ere, fare thin rok' Somoel e ke mugu'ul ni yoeg ngog, ni ga'ar: N'umngin i nap'an ni dabra motoyil gaed ko thin rom ma yira chuwegraed rok' Somoel. Ere musap gaed, kan chuwegraed rok'."},{"vNo":"21 ","txt":"Ma ke gagyeg nag fare wol ni kireb nge aw nga dakeanraed, arragon, rib wol ni kireb, ni bachan e denen roraed. Ya musap gaed, kar 'el'el niged e gum'ircha' roraed ngak', ni ke boed bangi pache'; ere, bachan e yaed ba wechwech, ma yaed ba picho'ay nge pidorang mab m'agan'uy ngoraed, ere Somoel ni Got e guy rogon nge aw bangi lumor nga dakeanraed ni nge siyi af pangiraed ko gidii' rog."},{"vNo":"22 ","txt":"Ere ba'aray rogon ni yoeg Somoel ni Got: Bay gguy rogon ni ngar fananikayed e gidii' rom, ma kemus ni fa'an yaedra kalngaen' ko pi denen roraed."},{"vNo":"23 ","txt":"Ma ra buch wa'athan pifak e cha' ni ra ma'athuk pifak nga pifakraed; ya ta'ab wol ni kireb e ra buch wa'athraed riy. Ma fare Somoel e yoeg, me buch ni aram rogon."},{"vNo":"24 ","txt":"Ma bachan wa'athraed ni kireb ni ke aw nga dakeanraed ere ra manged bogi gidii' nib gameed, mab sug ko kireb nge sasaliyeb, mar koeled e gamanman ni malboch u lan wuru' e binaw."},{"vNo":"25 ","txt":"Me ga'ar fare Somoel ni Got ngog: Yaedra mang ba gafgow ngak' pifakam, ni nge yib nag urag ngoraed; ma n'umngin i nap'an ni dabiyib urag ngoraed, mar motoyil gaed ko thin rog, ma yaedra gafgow nagraed nge mada' ko ngiyal' ni kar lii'ed raed."},{"vNo":"26 ","txt":"Me yibi buch ni gag, Nephi, e gu yibliy Jacob nge Yosef, ni ngar mangew priest nge sensey u dakean e nam ko gidii' rog."},{"vNo":"27 ","txt":"Ere yibi buch ni arame gu pired ni gamaed ba falfalaen'."},{"vNo":"28 ","txt":"Ma ke yaeni m'ay guyey e duw u nap'an nug chuw gaed u Jerusalem."},{"vNo":"29 ","txt":"Ma gag, Nephi, e kug cha'ariy fapi chep ko gidii' rog u dakean yungi rog e plate, nug fal'eg, ke yibi mada' ko chiney."},{"vNo":"30 ","txt":"Me yibi buch ni fare Somoel ni Got e ga'ar ngog: Kum fal'eg boech e plate; ma ngam ker bogi ban'en nib yo'or nga dakean nib mangil u oewcheg, ni nge fel' rogon e gidii' rom riy."},{"vNo":"31 ","txt":"Ere, gag, Nephi, ni nggu fol ko pi motochiyel rok' Somoel, e guwaen gufal'eg e pi plate ney ni'ir e kug ker e pinn'ey nga dakean."},{"vNo":"32 ","txt":"Ere gu ker nga dakean e pin'en nib m'agaen' Got ngay. Ma fa'anra gidii' e ba m'agaen'raed ko tirok' Got ma ra m'agaen'raed ko tin ni kug ker ni bay u dakean e yungney e plate."},{"vNo":"33 ","txt":"Ma fa'anra ba'adag e gidii' rog ni nga ri tamilang laniyaen'raed ko chipin e gidii' rog me ere thingar ra bi'eged e yungin ni kubay e plate rog."},{"vNo":"34 ","txt":"Ma ba puluw u wun'ug ni nggog ni bin aningeg i ragag e duw e ke m'ay, ma kug mael gaed, ma kug togopluw gaed pi walagmaed."}]}