{"heading":"Farengi mileay' (Israel) rok' Somoel e yira pag, nge gidii' rok' e yira garareg raed—Pi gafgow e ra yibi aw nga dakeanraed u nap'an ni yaed bay u bangi dodow ni kar malog gaed ko mich ma kar garar gaed—Fare Somoel e bayi pug ngalang bangi falak me kunuy yu Israel—Mu ta'areb nag ko Isaiah 5. Nap'an 559–545 M.K.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nephi 15","verses":[{"vNo":"1 ","txt":"Ma arame bay gun' ba tang ngak' e cha' nib t'uf rog ni mornga'agen e adag rog ko mileay' rok'. Cha' nib t'uf rog e bay bangi mileay' rok' u lan bangi falang nib galwog."},{"vNo":"2 ","txt":"Ma ke yororiy, ma ke kunuy e malang ke chuweg riy, ma ke yung e tin th'abi fel' e grape ngay, me toey ba wulyang nga lulukungun, ma ki fal'eg fen e fal'eg waeyin riy; me soen ni nge pii' e grape, ere me pii' e grape ni pan."},{"vNo":"3 ","txt":"Ere chiney, O gimed pi gidii'en yu Jerusalem, nge pumo'on nu Judah, wenig ngomed mu dugiliyed laniyaen'med u thilmow e mileay' rog."},{"vNo":"4 ","txt":"Mang e kubay ni susun e ngan rin' ko mileay' rog ni dawor gurin'? Mangfan, ni kug soen nag nap'an ni nge pii' e grape me pii' e grape ni pan."},{"vNo":"5 ","txt":"Ere chiney e musap gaed; nggog ngomed ko manga nggu rin' ko farengi mileay' rog—Nggu chuweg e yoror riy, nge kay e gamanman, mug buthug e rungrung riy nga but', nge yaen e gamanman u dakean;"},{"vNo":"6 ","txt":"Ma nggu pag ngan gatheay; ma dab kun th'eth'aeb pa'angin ara ni fofu'og ta'aben; ya bay yib racholoy' nge rachangal nga dakean; ma ku bay gog ko manileng ni nga dabki awnag e n'uw nga dakean."},{"vNo":"7 ","txt":"Ya farengi mileay' rok' fare Somoel ko Yo'or e ireram fapi gidii' ku Israel, ma fapi gidii' nu Judah e yaed e wuldug rok' nib falaen' ngoraed; me sap ni nge guy ni kar gagyeg gaed nib mat'aw, me guy ni yaed be gafgow nigey; me sap ni nge guy e tin nib mat'aw, machane me rung'ag, ba lam nibe yoer."},{"vNo":"8 ","txt":"Gafgow ngak' e pi'in ni ma chagiy rebe na'un nga rebe na'un, nge mada' ko ngiyal' ni dakuriy tagil' u but', ni nge yog ni ngar pired ni yigo' yaed nga lulukungun e fayleng!"},{"vNo":"9 ","txt":"Lan tel med, e ke ga'ar fare Somoel ko Yo'or ngay, rriyul' nib yo'or e pi tabinaew ni bay ni pag, nge pi binaw ni gagang' mab fel' usun e bayi paer ni dakuriy e gidii' riy."},{"vNo":"10 ","txt":"Arragon, ragag yang e acres ni mileay' e ra yognag ta'areb e bath, awoch u reb e homer e ra yognag reb e aphah."},{"vNo":"11 ","txt":"Gafgow ngak' e pi'in ni yaed ma od ni kakadbul, mar gayed e rrom ngar unumed, mar tu'oged iyaen nge nep', ni ke m'ay faraed ching ko waeyin!"},{"vNo":"12 ","txt":"Ma fare harp, nge fare viol, nge tabret, nge baley i ngael, nge waeyin e yaed be madnom ngay; ma darur lemniged fare muruwel rok' Somoel, ara ra lemniged e pi muruwel nibe yib u pa'."},{"vNo":"13 ","txt":"Ere, gidii' rog e kan fekraed ni kalbus, ni bachan e dariy e gonop roraed; ma pi gidii' roraed nib totolang e kar m'aed ni mak'iy, nge pi gidii' roraed e kar malik' gaed ni balel."},{"vNo":"14 ","txt":"Ere, infierno e ke gaa' nag ir, me bing l'ugun ni dariy folan; ma rir roraed, nge ulung roraed, nge mad roraed nib fel' usun, nge cha' nibe falfalaen', e ra mul nga langgin."},{"vNo":"15 ","txt":"Ma yug gidii' e yaedra m'ing nga but', ma bee' nib gilbugwan e ra sobut'aen', ma oewchen e pi'in nib 'uf e ra sobut'aen'raed."},{"vNo":"16 ","txt":"Machane fare Somoel ko Yo'or e yira chibiy ngalang nib gilgilmat'aw, ma Got nib thothup e yira thothup nag nga fithik' e tin nib mat'aw."},{"vNo":"17 ","txt":"Ma arame bayi duruwo' e pi saaf u rogonni yaed ma rin', ma pi yungi n'en ni kan pag e bayi abich e pi milekag riy."},{"vNo":"18 ","txt":"Gafgow ngak' e pi'in ni kar m'aged yaed ko kireb nge denen ni bachan e tin dariy fan ban'en;"},{"vNo":"19 ","txt":"Nge pi'in ni ma ga'ar: Mu pag nge fal'eg nib papay mab gur e muruwel rok', ni nge yog ni ngad guyed; ere mu pag fare fonow rok' Facha' nib Thothup ku Israel nge chugur me yib, ni nge yog ni ngad nanged."},{"vNo":"20 ","txt":"Gafgow ngak' e pi'in ra pining e fel' ko tin nib kireb, nge kireb ko tin nib fel', nge pi'in ni ma tay e lumor nib tamilang, nge tamilang nib lumor, nge pi'in ni ma tay e mo'oy nib athibthib, nge athibthib nib mo'oy!"},{"vNo":"21 ","txt":"Gafgow ngak' e pi'in ni yaed be lemnag ni yaed ba gonop ma yaed be lemnag nib tanam laniyaen'raed!"},{"vNo":"22 ","txt":"Gafgow ngak' e pi'in nib almarin ko mu'un waeyin, nge gidii' nib gel ko ma'aruy rrom;"},{"vNo":"23 ","txt":"Ni pi'in ni ma fal'eg e rok' e pi'in nib kireb ni nge fek puluwon, me chuweg e tin nib mat'aw rok' e cha' nib mat'aw!"},{"vNo":"24 ","txt":"Ere, rogon e nifiy ni ma urufiy e matbul, nge dramrom ni ma urufiy fitiru' e grain, e aram rogon nra l'ud lik'ngiraed, nge floras roraed nra malik' nge changeg ni boed e fiyath; ni bachan e kar n'iged fare motochiyel rok' fare Somoel ko Yo'or, mar dubuyed fare thin rok' Facha' nib Thothup ku Israel."},{"vNo":"25 ","txt":"Ere, fare damomuw rok' Somoel e ke yib nib togopluw ko gidii' rok', ma ke k'iyeg pa' nge gechig nag e gidii' rok', me lii'raed; ma pi yungi falang e murur, nge pi dowef roraed e masasey u lulukungun e kanawo. Ere gubin e pinn'ey e arayfan ni de chefeg e damomuw rok' nga orel, machane me paer ni kube k'iyeg pa'."},{"vNo":"26 ","txt":"Ma bayi pug ngalang bangi falak, ngak' e pi nam nib palog, ma bayi hiss ngoraed ko rengi n'en nib palog u fayleng; ma musap gaed, bay rabaed nib papay nib gur; ma dariy bagyaed nra magaf ara doel' u fithik'raed."},{"vNo":"27 ","txt":"Dariy bee' nra milngeng ara chuchuw; ara lalwur e lii'ed u lukungun, ara math' gafan e sus rok';"},{"vNo":"28 ","txt":"Ni pi'in nib m'uth gane gat'ing roraed, nge gubin e gat'ing roraed mab mataltal, me lan ay e pi os roraed e yira lemnag ni boed e pache', ma tayya roraed e boed e nifeng nibe chelchel, nge lamraed e boed laman ba layon."},{"vNo":"29 ","txt":"Yaedra moen ni boed laman e layon nib bitir; arragon, yaedra moen, mar koeled k'onraed, min fekraed ni dariy bee' nra yog ni nge pagraed."},{"vNo":"30 ","txt":"Ma lan e re rran nem e yaedra moen nib togopluw ngoraed ni boed lingan e day nibe migir; ma fa'an yaedra sap nga dakean e nam, ma musap gaed, lumor nge kirbaen' e yaedra guy, ma ke lumor e tamilang u lan e lang."}]}