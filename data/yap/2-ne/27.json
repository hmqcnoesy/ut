{"heading":"Lumor nge mul ko mich e ra tharey dakean e fayleng u lan e tin tomur e rran—Fare ke Babyor ku Mormon e ra yibi m'ug—Dalip e mich nra micheg fare ke babyor—Fare mo'on nib llowaen' e ra yoeg ni dabiyog ni nge bi'eg fare ke babyor ni kan uchumiy—Fare Somoel e rarin' ba ma'ang'ang nge ba ang'ang—Mu ta'areb nag ko Isaiah 29. Nap'an 559–545 M.K.","prevAbbr":"2-ne","prevNo":26,"nextAbbr":"2-ne","nextNo":28,"chapterTitle":"2 Nephi 27","verses":[{"vNo":"1 ","txt":"Machane, musap gaed, u lan e tin tomur e rran, ara lan fapi rran ko fapi Gentiles—arragon, musap gaed gubin fapi nam ko fapi Gentiles nge fapi Jews, ni ruw raba' ni pi'roraed ni ra yib nga dakean e re nam ney nge pi'in nra yaen nga dakean yug boech e nam, arragon, nga dakean gubin e pi nam u fayleng, musap gaed, yaedra chingaw' ko denen nge gubin mite ngongol nib kireb—"},{"vNo":"2 ","txt":"Ma nap'an nra yib e re rran nem ma ra yib fare Somoel ko Yo'or ngoraed, u fithik' e dirra' nge durru', nge lingan nib gaa', nge yoko', nge nifeng ni gel', nge fare nifiy nibe ful' e gabin."},{"vNo":"3 ","txt":"Ma arame gubin e pi nam nra cham ngak' yu Zion, nge pi'in nra amith nagraed, e yaedra boed ba lik'ay ko changar nnep'; arragon, ra yibi aw ngoraed, ni boed bee' nib mo'on nibe lik'ay, nibe abich machane nap'an nra od make yim' e ya'el rok' ko bilig; ara boed be nib mo'on ni ke balel nibe lik'ay, nibe unum e raen machane nap'an nra od ma be yaen ni nge aw nga but', ni ke yim' e ya'el rok' ni balel; arragon, ma aram rogon ngak' e pi ulung ko gubin e pi nam ni yaedra cham ngak' fare Burey nu Zion."},{"vNo":"4 ","txt":"Ya musap gaed, gimed gubin e pi'in ni gimed ma rin' e kireb, mu tal gaed ngam lem gaed, ya gimed ra gel'gel', ma gimed ra yoer; arragon, gimed ra chingaw' ni gathi bachan e waeyin, ma gimed ra thigthig ni gathi bachan e rrom."},{"vNo":"5 ","txt":"Ya musap gaed, fare Somoel e ke pu'oeg nga dakeanmed fare mol aran. Ya musap gaed, kam mileged oewchmed, ma kam feked yathin fapi profet; ma pi tiyugang' romed, nge pi tathogthog e ke upnguy ni bachan e denen romed."},{"vNo":"6 ","txt":"Ma bay yibi buch ni fare Somoel ni Got e ra fek iyib ngomed e thin u bake babyor, ni thin rok' e pi'in ni kar m'aed."},{"vNo":"7 ","txt":"Ma musap gaed fare ke babyor e yira cha'ariy; ma lan e reke babyor nem e bay ba yi'iy ni yib rok' Got riy, aram ko tabolngin e fayleng iyib nge mada' nga tungun."},{"vNo":"8 ","txt":"Ere, bachan e pin'en ni kan cha'ariy, ma arame pin'en ni kan cha'ariy e dab ni pii' u lan fare rran ko ngongol ni kireb nge fananikan ko gidii'. Ere fare ke babyor e yira tel roraed."},{"vNo":"9 ","txt":"Machane fare ke babyor e yira pii' ngak' bee' nib mo'on, me fek e thin u lan fare ke babyor, ni'ir e thin rok' fa pi'in ni yaed be mol u fithik' e fiyath, ma ki fek e pi thin ney nge pii' ngak' bee';"},{"vNo":"10 ","txt":"Machane fapi thin ni kan cha'ariy e dabi pii', ara pii' fare ke babyor. Ya fare ke babyor e yira cha'ariy u gelingin Got, ma fare yi'iy u lan fare ke babyor e yira cha'ariy nge yaeni mada' ko ngiyal' nib m'agaen' fare Somoel ngay, ni nge yog ni yibi m'ug; ya musap gaed, yaedra yi'iy nag gubin ban'en aram ko tabolngin e fayleng iyib nge mada' nga tungun."},{"vNo":"11 ","txt":"Ma fare rran e bay yib ni fapi thin ko fare ke babyor ni kan cha'ariy e bay ni bi'eg u dakean e na'un; ma bay ni bi'eg u dakean fare gelingin rok' Kristus; ma gubin ban'en ma bay ni yi'iy nag ngak' e gidii' ni pin'en ni ka'aram iyib ni immoy u fithik' e gidii', nge pin'en ni bay yib nge yaeni mada' nga tungun e fayleng."},{"vNo":"12 ","txt":"Ere, nap'an e re rran nem ni yira pii' fare ke babyor ngak' fare mo'on ni'ir e kug weliy mornga'agen, ma bay ni mithaeg fare ke babyor rok' e fayleng, ni dariy oewchen bee' ni nge guy ma kemus ni fadalip i mich riy e yaedra guy, u dakean fare gelingin rok' Got, nge fa'anem ni'ir e yira pii' ngak'; ma yaedra micheg nib riyul' fare ke babyor nge pin'en ni bay u langgin."},{"vNo":"13 ","txt":"Ma dakuriy bee' nra guy, ma kemus ni buch'uw nrogon nib m'agaen' Got ngay, ni ngar micheged e thin rok' ngak' e gidii'; ya fare Somoel ni Got e yoeg ni thin rok' e pi'in nib yul'yul' e ra non ni gowa yib ko pi yam'."},{"vNo":"14 ","txt":"Ere, fare Somoel ni Got e bayi guy rogon nge yibi m'ug fapi thin ko fare ke babyor; mu l'ugun e yo'or ni mich riy, nrogon ni ba'adag, e ra micheg e thin rok'; ma rigafgow ngak' e enra fek yathin fare thin rok' Got!"},{"vNo":"15 ","txt":"Machane musap gaed, bay yibi buch ni fare Somoel ni Got e ra ga'ar ngak', facha' nra pii' fare ke babyor ngak': Mu fek e pi thin ney ni dawor ni cha'ariy ngam pii' ngak' bee', ni nge dag ngak' bee' nib llowaen', me ga'ar: Mu bi'eg e pinn'ey, wenig ngom. Ma facha' nib llowaen' e ra ga'ar: Mu fek ngaray fare ke babyor, me fin gubi'eg."},{"vNo":"16 ","txt":"Ere chiney, e bachan e rir nu fayleng, nge fel' rogon, e yaedra yoeg e biney riy, ma gathi bachan e rir rok' Got."},{"vNo":"17 ","txt":"Ma fare mo'on e ra ga'ar: Dabiyog ni nggu fek fare ke babyor iyib, ya kan cha'ariy."},{"vNo":"18 ","txt":"Ma aram me ga'ar facha' nib llowaen': Ere dabiyog ni nggu bi'eg."},{"vNo":"19 ","txt":"Ere bay yibi buch, ni fare Somoel ni Got e ra pii' bayay fare ke babyor nge fapi thin riy ngak' facha' dellowaen'; ma fare mo'on nide llowaen' e ra ga'ar: Gag e dariy ban'en ni gumnang."},{"vNo":"20 ","txt":"Ma arame bayi ga'ar fare Somoel ni Got ngak': Pi'in nib llowaen' e dabiyog ni nge bi'eg e pinn'em, ya kar feked yathin, me gag e rayog ni nggu rin' e muruwel rog; ere gur e gara bi'eg e pi thin ni gura pii' ngom."},{"vNo":"21 ","txt":"Dab mmath ko pin'en ni kan cha'ariy, ya gura fek iyib ngoyiy ko ngiyal' nib m'agan'ug ngay; ya gura dag ngak' e gidii' ni gag e rayog ni nggu rin' e muruwel rog."},{"vNo":"22 ","txt":"Ere, nap'an ni gara bi'eg fapi thin ni kug chiyliy ngom, ma ke yog ngom e pi mich riy ni'ir e kug michmicheg ngom, ma arame ngam cha'ariy fare ke babyor bayay, mag mithaeg ngog, ni nge yog nug cha'ariy fapi thin ni dawor mu bi'eg, nge yaeni mada' ko ngiyal' ni kug guy nib m'ag u lan e gonop rog ni nggu yi'iy nag gubin ban'en ngak' e gidii'."},{"vNo":"23 ","txt":"Ya musap gaed, I gag Got; ma gag ba Got ko ma'ang'ang; ma gura dag ko fayleng ni ta'areb rogog fowap, nge da'ir, nge manemus; ma dagur muruwel u fithik' e gidii' ma kemus nu rogon e mich roraed."},{"vNo":"24 ","txt":"Ma ku bayay, bay yibi buch ni fare Somoel e ra ga'ar ngak' facha' ni'ir e ra bi'eg fapi thin ni yira pii' ngak':"},{"vNo":"25 ","txt":"Ya n'umngin u nap'an ni pi gidii' ney e yaed be chugur niged yaed ngog u langraed, ma yaed be liyoer ngog u dap'el'ugunraed, machane kar palog niged gum'ircha'araed rog, ma madguwog ngoraed e kar filed u rogon e motochiyel ko gidii'—"},{"vNo":"26 ","txt":"Ere, gura rin' ba ma'ang'ang u fithik' e pi gidii' ney, arragon, ba muruwel nib ma'ang'ang mab'ang'ang, ya pi gonop ko pi'in nib gonop roraed nge pi'in nib llowaen' e ra m'ay, ma pi nangaen' rok' e pi'in nib gonop roraed e ra m'ay nga bayang."},{"vNo":"27 ","txt":"Ere gafgow ngak' e pi'in ni ma gay rogon ni ngar mitheged e fonow roraed rok' Somoel! Ma pi muruwel roraed e bay u fithik' e lumor; ma yaedma ga'ar: Minii' e be guy daed, nge minii' e manang daed? Ma ku yaedma ga'ar: Rriyul', ni pin'en ni kam gatheay e yira lemnag ni boed e but' rok' e cha' ni ma ma'th'ib. Machane musap gaed, gura dag ngoraed, ni yoeg fare Somoel ko Yo'or, ni gumnang gubin e pi muruwel roraed. Ya gul fare muruwel e ra yog ni nge ga'ar ngak' e cha' ni fal'eg, gathi gur e mu fal'egeg? Ara gul ban'en nni fal'eg, e ra yog ni nge yoeg ni cha' ni fal'eg, e dariy ban'en ni manangfan?"},{"vNo":"28 ","txt":"Machane musap gaed, i ga'ar fare Somoel ko Yo'or: Gura dag ngak' e gidii' ni kari ngoch nap'an ni yu Lebanon e bayi mang bangi rad nib galwog; ma farengi rad nib galwog e yira lemnag ni bangi garger."},{"vNo":"29 ","txt":"Ma lan e re rran nem e ra rung'ag e pi'in baling fapi thin ko fare ke babyor, ma oewchen e pi'in nib ma'ew e ra guy ban'en u fithik' e minaen' nge lumor."},{"vNo":"30 ","txt":"Ma pi'in nib gum'aen' e yaedra mon'og, ma falfalaen' roraed e bay rok' Somoel, ma pi'in nib gafgow u fithik' e gidii' e yaedra falfalaen' rok' Facha' nib Thothup ku Israel."},{"vNo":"31 ","txt":"Ya boed fini riyul' nib fos Somoel e aram rogon ni yaedra guy ni facha' nib kireb e ra m'ay fan, nge cha' nib tamuning e ra mu'uruf, ma gubin e pi'in ma sap nag rogon me rin' e kireb e yira chuwegraed."},{"vNo":"32 ","txt":"Nge pi'in ma dugliy e kireb nga dakean bee' ni bachan bbugi thin ni ke yoeg, nge pi'in ni yaed ma tay e wup ni fan ngak' e cha' ni ma fonow nigey u langan e garog, nge pi'in ni ma chefeg nga orel e pi'in nib mat'aw ni bachan e fananikan ni dariy fan."},{"vNo":"33 ","txt":"Ere, ba'aray rogon ni yoeg fare Somoel, ni'ir e bayuliy Abraham, mornga'agen e gidii' ku Jacob; Jacob e dabi tamra' e chiney, ara m'ingkawon e chiney."},{"vNo":"34 ","txt":"Ya nap'an nra guy pifak, ni fare wa'amngin e muruwel u pa'ag, ni kar longbiyed, mar thothup niged fithingag, mar thothup niged Facha' nib Thothup rok' Jacob, me yib ngoraed madguwan fare Got ku Israel."},{"vNo":"35 ","txt":"Nge ku pi'in ni ke minaen' e ya'el roraed e ra tamilang laniyaen'raed, ma pi'in ni ma nonnon e yaedra nang e machib."}]}