{"heading":"Fare mogothgoth nu Assyria e ba pow ko fare mogothgoth nra aw ngak' e pi'in nib kireb ko fayan ni L'agruw yay e Wub—Buch'uw e gidii' nra magaey u tomuren nra yib Somoel bayay—Fa pi'in nra magaey ko gidii' rok' Jacob e yaedra sul ko nam ni taferaed u lan e bin tomur e rran—Mu ta'areb nag ko Isaiah 10. Nap'an 559–545 M.K.","prevAbbr":"2-ne","prevNo":19,"nextAbbr":"2-ne","nextNo":21,"chapterTitle":"2 Nephi 20","verses":[{"vNo":"1 ","txt":"Gafgow ngak' e pi'in ni ma yoeg e tin ni demat'aw e thin, nge pi'in ni ma yoloey bogi ban'en ni nge gafgow nigey ni kar sunmiyed;"},{"vNo":"2 ","txt":"Ni ngar chefeged nga orel ko justice e pi'in nib gafgow, ma ngar chuweged mat'awon e pi'in nib gafgow ko gidii' rog, ni nge paer ni pi'in ni kanim' roraed e mang k'oraed, ma nge yog ni ngar moro'ro' gaed rok' e pi'in ni dakuriy e pi chitamangraed."},{"vNo":"3 ","txt":"Ere mang e gimed rarin' u lan fare rran ko gechig, ngo lan fare rran ko mogothgoth nra yib u palog? minii' e gimed ra miil iyaen ngak' ko ayuw? nge uw e gimed ra tay e fala'ab romed riy?"},{"vNo":"4 ","txt":"Ra dag moy roraed ma yaedra m'ing nga tan e pi kalbus, ma yaedra ma'athuk nga fithik' e pi'in ni kar m'aed. Gubin e pinn'ey ni yug aray rogon ma dar chefeg e damomuw rok' riy nga orel, ya kub k'iyeg pa' nge paer."},{"vNo":"5 ","txt":"O gur fare pilung nu Assyria, ni gur e sog ko damomuw rog, nge gur fare lay i sog u pa'araed e ireram e damomuw roraed."},{"vNo":"6 ","txt":"Gura l'oeg nge yaen i togopluw ngak' ba nam nib sug ko tadum'thin, ma gura chiyliy ngak' ni nge togopluw ko fapi gidii' ni kug damomuw ngoraed, me fek e chugum roraed, nge k'oraed, me yit'raed nga but' ni boed e baer u kanawo'."},{"vNo":"7 ","txt":"Machane dar nomeg ni kemus ni nge togopluw ngoraed, ara kemus nibe lemnag; ya lan gum'ircha'en e ke lemnag riy ni nge gatheay me thirif e pi nam u but' ni gathib lich."},{"vNo":"8 ","txt":"Ya ga'ar: gathi pi fak e pilung rog u ta'abang e bogi pilung?"},{"vNo":"9 ","txt":"Gathi yu Calno e boed yu Carchemish? Ma gathi yu Hamath e boed yu Arpad? Ma gathi yu Samaria e boed yu Damascus?"},{"vNo":"10 ","txt":"Boed rogon ni ke sunmiy pa'ag fapi gil'elung ko liyos, nrogon ya'an ni kan ker e ba fel' nga rogon ko tin bay u Jerusalem ngu Samaria;"},{"vNo":"11 ","txt":"Dab gurin', ni boed ni kug rin' ngak' yu Samaria nge pi liyos rok', nge ku aram rogon ngak' yu Jerusalem nge pi liyos rok'?"},{"vNo":"12 ","txt":"Ere bay yibi buch u nap'an ni ke rin' fare Somoel gubin e pi muruwel rok' u dakean fare Mount Zion ngo dakean yu Jerusalem, ma gura gechig nag fare pilung nu Assyria ni bachan e gaa' ngalang rok', nge rir ko changar rok' nib tolang."},{"vNo":"13 ","txt":"Ya ga'ar: Dakean gelingin pa'ag nge gonop rog e kug rin' e pinn'ey riy; ya ba tamilang an'ug; ma kug mithmitheg e pi mathil rok' fapi gidii', ma kug iring e pi machaf roraed, ma kug gel ko fapi gidii' ni boed bee' nib madangdang;"},{"vNo":"14 ","txt":"Ma pa'ag e ke pir'eg tafen e fapi fala'ab ko gidii'; ma boed bee' ni ma kunuy fak e nimen, e aram rogog ni kug kunuy gubin e gidii' u fayleng; ma dariy bee' ni mithmitheg poen, ara bing l'ugun, ara yaen laman."},{"vNo":"15 ","txt":"Ra 'uf bangi tow nib togopluw ngak' e cha' ni ma muruwel ngay? Gul fare goloyoch e ra lemnag nib fel' ngak' e cha' ni bay u pa' nibe girngiy? Ni boed boechi laey i gak'iy ni nge rurug ir nge togopluw ngak' e cha' ni chibiy ngalang, ara woed fare layi sog nibe chibiy ir ngalang ni gowa gathi balaey i gak'iy!"},{"vNo":"16 ","txt":"Ere fare Somoel, fare Somoel ko Yo'or, e ra pii' e uyngol nge yib nga fithik' e pi'in nib t'uf rok' fare pilung; ma tanggin e rir rok' e ra gael' ba dramrom ni boed e dramrom ko nifiy."},{"vNo":"17 ","txt":"Ma fare tamilang ku Israel e boed ba nifiy, nge Facha' nib Thothup rok' ni boed ba dramrom, ma ra yik' me urufiy e rachangal rok' nge racholoy' rok' u lan ta'areb e rran;"},{"vNo":"18 ","txt":"Me urufiy e rir u magarger rok', nge falang rok' nib galwog, ni ya'el nge dowef; ma yaedra boed e pi'in ni ke awe flak roraed nga but'."},{"vNo":"19 ","txt":"Ma tin ra magaey ko gak'iy u loway rok' e ke buch'uw, nra yog ni nge yoloey bee' nib bitir oren."},{"vNo":"20 ","txt":"Ma bay yibi buch u lan e re rran nem, ni tin ni ke magaey ko gidii' ku Israel, nge pi'in ni kar miil gaed ko gidii' ku Jacob, e dab ki pagaen'raed bayay ngak' e cha' ni ke gafgow nagraed, machane ra pagaen'raed ngak' Somoel, ni Facha' nib Thothup ku Israel, u fithik' e tin riyul'."},{"vNo":"21 ","txt":"Fa pi'in ni ke magaey e yaedra sul, arragon, ni boed e pi'in ni ke magaey ko gidii' rok' Jacob, ngak' fare Got ni gubin ma rayog rok'."},{"vNo":"22 ","txt":"Ya yug aram rogon ni gidii' rom ku Israel e yaedra boed oren e yan' u maday, machane iniyaed e ra sul; fare mogothgoth nra sum e ra mathrow ko tin nib mat'aw ban'en."},{"vNo":"23 ","txt":"Ya fare Somoel ni Got ko Yo'or e ra sunmiy ba mogothgoth nga lan ga'angin yang fare nam."},{"vNo":"24 ","txt":"Ere, ba'aray rogon ni yoeg fare Somoel ni Got ko Yo'or: O gidii' rog nibe paer u Zion, dab murus gaed ngak' piyu Assyria; bayi toeymed nga boechi laey i gak'iy, me pug e sog rok' ngalang nge togopluw ngomed, ni boed ni rin' piyu Egypt."},{"vNo":"25 ","txt":"Ya rib ngoch nap'an, make m'ay e damomuw rog nga tomuren ni kan gatheayraed."},{"vNo":"26 ","txt":"Ma fare Somoel ko Yo'or e ra k'aring ba gafgow ngak' ni boed rogon nra lii'ed yu Midian ko farengi war nu Oreb; ma rogon ni pug fare laey i gak'iy rok' nga dakean e day e aram rogon nra pug ngalang ni boed ni rin' u Egypt."},{"vNo":"27 ","txt":"Ma bay yibi buch u lan e re rran nem ni malngin e gafgow e bay ni chuweg u poen, nge mat' rok' u bilel'ugun, ma fare mat' e ra mogothgoth ni bachan e yira gapgep nag."},{"vNo":"28 ","txt":"Me yib nga Aiath, me af nga Migron; me taw nga Michmash me tay e wagon rok' u rom."},{"vNo":"29 ","txt":"Ma ranoed u dakean e kanawo'; mar toffan gaed u Geba; me rus yu Ramath; me miil yu Gibeah nu Saul."},{"vNo":"30 ","txt":"Mu tolul, O fare ppin nu Gallim; muguy rogon nge rung'ag Laish, O ke gafgow yu Anathoth."},{"vNo":"31 ","txt":"Yu Madmenah e kar chuw gaed; ma gidii'en yu Gebim e kar mukun gaed ni ngar miil gaed."},{"vNo":"32 ","txt":"Machane ra paer u Nob ko re rran nem; ma ra rurug me chichngeg pa' ngak' e pi'in bay ko fare burey nu Zion, ni pi falang nu Jerusalem."},{"vNo":"33 ","txt":"Musap gaed, fare Somoel, fare Somoel ko Yo'or e ra th'aeb fare pa'angin u fithik' e murus; ma pi'in nib tolang ko liw e yira thirifraed nga but'; ma pi'in nib tolngaen' e yaedra sobut'aen'."},{"vNo":"34 ","txt":"Ma ra th'eth'aeb nga but' ko wasey e garger nib dub'ag, ma yu Lebanon e ra aw nga but' u pa' facha' nib madangdang."}]}