{"heading":"Lehi e fonow nag me yibliy e bitir rok'—Me yim' ngan k'eyag—Nephi e falfalaen' u fithik' i fal'ngin Got—Nephi e tay e pagaen' rok' ngak' Somoel ni gubinfen. Nap'an 588–570 M.K.","prevAbbr":"2-ne","prevNo":3,"nextAbbr":"2-ne","nextNo":5,"chapterTitle":"2 Nephi 4","verses":[{"vNo":"1 ","txt":"Ere chiney e gag, Nephi, e nggu weliy mornga'agen fapi prophecy ni ke weliy e chitamag, ni mornga'agen Yosef, ni fa'an nni fek iyaen nga lan yu Egypt."},{"vNo":"2 ","txt":"Ya musap gaed, rriyul' ni ke prophesy nag mornga'agen gubin pifak. Ma pi prophecy ni ke yoloey, e dakuriy boech ngab yang nib yo'or nib fel' ngay. Ma ke prophesy nag mornga'agdaed, nge tin ni kubay nga m'on e mfen rodaed; ma kan yoloey nga dakean e plate ni brass."},{"vNo":"3 ","txt":"Ere, tomuren ni ke mu' e chitamag ko welthin ni mornga'agen fapi prophecy rok' Yosef, me pining pifak Laman, ni pagael ni fak nge ppin ni fak, nge ga'ar ngoraed: Musap gaed, e pi pagael ni fakag nge pi ppin ni fakag, ni pi'in pagael nge ppin ni fak e bin somm'on i fakag, gu ba'adag ni ngam motoyil gaed ko thin rog."},{"vNo":"4 ","txt":"Ya fare Somoel ni Got e ke ga'ar: N'umngin i nap'an ni gimed ra fol ko pi motochiyel rog ma gimed ra mon'og u lan fare nam; ma n'umngin i nap'an ni dab mu fol gaed ko pi motochiyel rog ma yira chuwegmed rog."},{"vNo":"5 ","txt":"Machane musap gaed, e pi pagael nge pi ppin ni fakag, dabiyog ni nggu waen nga loew nge mada' ko ngiyal' ni kug tay ba tawa'ath nga dakeanmed; ya musap gaed, gumnang ni fa'an yira chuguliymed ngam ilal gaed nga dakean e wok nib fel' ma dab mu palog gaed riy."},{"vNo":"6 ","txt":"Ere, fa'anra ke buch wa'athmed, musap gaed, nggu tay e tawa'ath rog u dakeanmed, ni nge chuweg e buch wa'ath romed ngan tay nga dakean loelugen e gallabthir romed."},{"vNo":"7 ","txt":"Ere, bachan e tawa'ath rog ere fare Somoel ni Got e dabi pag ni ngam m'aed; ma, ra wurengaen' ngomed nge pifakmed ni gubinfen."},{"vNo":"8 ","txt":"Ere yibi buch u tomuren ni ke mu' e chitamag ko welthin ngak' fapi pagael nge ppin ni fak Laman, me yoeg ni fapi pagael nge ppin ni fak Lemuel e ngan fekraed iyaen nga p'oewchen."},{"vNo":"9 ","txt":"Me non ngoraed, ni ga'ar: Musap gaed, e pi pagael nge ppin ni fakag, ni gimed e pagael nge ppin ni fak e bin l'agruw i fakag; musap gaed nggu pii' e tawa'ath romed ni ta'areb rogon ko bin ni kug tay rok' fapi pagael nge ppin ni fak Laman; ere, gimed e dab ni gatheaymed ni polo'; machane aram ko tomur e yira tawa'ath nag pifakmed."},{"vNo":"10 ","txt":"Ere yibi buch u nap'an ni ke mu' e chitamag ko numon ngoraed, musap gaed, me non ngak' e pi pagael ni fak Ishmael, arragon, nge gubin chon e tabinaew rok'."},{"vNo":"11 ","txt":"Ma tomuren ni ke mu' ko numon ngoraed, me non ngak' Sam, ni ga'ar: Rib fel' wa'atham, nge pifakam; ya gur e gara tafna' fare nam ni boed walagem i Nephi. Ma pifakam e yira thi'egraed nga fithik' pifak; me gur e gara boed walagem, ma pifakam e yaedra boed pifak; ma gur e ba fel' wa'atham u lan gubin e pi rran rom."},{"vNo":"12 ","txt":"Me yibi buch u tomuren ni ke non e chitamag, i Lehi, ngak' gubin chon e tabinaew rok', u rogon e thamthaem ko gum'ircha' rok' nge fare Kan ni Thothup rok' Somoel ni bay rok', me gel e pilibthir rok' iyaen. Me yibi buch ni arame yim', min k'eyag."},{"vNo":"13 ","txt":"Me yibi buch ni de yo'or e rran nga tomuren ni ke yim', ma Laman nge Lemuel nge pi pagael ni fak Ishmael e ra damomuw gaed ngog ni bachan e pi fonow rok' Somoel."},{"vNo":"14 ","txt":"Ya gag, Nephi, e ni tawasar ngog ni nggu non ngoraed, ni boed ni ke yoeg; ya bo'or bogi ban'en ni kug weliy ngoraed, ma ku aram rogon ni ke rin' e chitamag, u m'on ni nge yim'; ni tin yo'or riy e kan yoloey nga dakean yuyang e plates rog; ya baga' ni chep ni kakrom e kan yoloey nga dakean e yungnem e plates rog."},{"vNo":"15 ","txt":"Ma dakean e yungney e gube yoloey ngay e pin'en nib ga'fan ko ya'el rog, nge boech nib yo'or ko fapi chep nib thothup ni kan ker nga dakean fapi plates ni brass. Ya ya'el rog e rib falaen' ko pi chep nib thothup, nge gum'ircha' rog e ma lemnag, ere gu yoloey ni fan ko na'ab nge fel' rogon ko bitir rog."},{"vNo":"16 ","txt":"Musap gaed, ya'el rog e ba falaen' ko tirok' Somoel ban'en; ma gum'ircha' rog e yug be lemnag e pin'en ni kug guy ma kug rung'ag."},{"vNo":"17 ","txt":"Machane, yug aram rogon fini fel' Somoel, nibe dag ngog e pi muruwel rok' nib fel' mab ma'ang'ang, me yoer e gum'ircha' rog ni ga'ar: O karug gafgow! Arragon, gum'ircha' rog e kari kirbaen' ni bachan e dowef rog; ya'el rog e kari kirbaen' ni bachan e pi denen rog."},{"vNo":"18 ","txt":"Kug paer nga sabol, ni bachan e pi lumel nge denen ni rib moem ni be chalongbiyeg."},{"vNo":"19 ","txt":"Ma nap'an ni gube athapeg ni nggu falfalaen', me moen gum'ircha'eg ni bachan e pi denen rog; machane, gumnang ko minii' e ba pagan'ug ngak'."},{"vNo":"20 ","txt":"Got rog e ke paer nib ayuw ngog; ke powi'iyeg u fithik' e pi gafgow rog u lan wuru' e binaw; ma ke thapegeg u dakean farengi day nib to'aer."},{"vNo":"21 ","txt":"Ke suguyeg ko t'ufeg rok', nibe yaen ni nge mu'uruf dugreg riy."},{"vNo":"22 ","txt":"I balyang nag e pi to'ogor rog, nge mada' ko ngiyal' ni kar t'on gaed u p'oewcheg."},{"vNo":"23 ","txt":"Musap gaed, ke rung'ag e wenig rog ni rran, ma ke pii' ngog e tamilang u dakean e changar u malik'ay ni ke nep'."},{"vNo":"24 ","txt":"Ma ra rran mug meybil nib tinoewey u p'oewchen; arragon, lungug e kug pii' ngalang nib tolang; ma ke yib e pi angel nga but' ngar pigpig gaed ngog."},{"vNo":"25 ","txt":"Ma dakean i poen e Kan ni Thothup rok' e kan fek e ya'el rog riy iyaen nga p'ebugul e burey nib tolang. Ma oewcheg e ke guy bogi ban'en nib ma'ang'ang, arragon, nib pag fini ma'ang'ang ni nge guy e gidii' ko biney e changar; ere nni chiyliy ngog ni dab gu yoloey."},{"vNo":"26 ","txt":"O ma, fa'anra kug guy bogi ban'en nib fel', fa'anra fithik' e adag rok' Somoel ngak' e gidii' e ke yibi m'ug riy ngak' e gidii' u fithik' e murnguy rok', me ere mangfan ni nge yoer gum'ircha'eg me paer e ya'el rog u lan e loway ko kirbaen', make waer dugreg, make m'ay gelingig, ni bachan e pi gafgow rog?"},{"vNo":"27 ","txt":"Ma mangfan ni nggu pageg ko denen, ni bachan e dowef rog? Arragon, mangfan ni nggu pageg ko pi lumel, ni nge yib tagil' facha' i mo'oniyan' u lan gum'ircha'eg ni nge gatheay e gapas rog me gafgow nag e ya'el rog? Mangfan ni nggu puwaen' ni bachan e to'ogor rog?"},{"vNo":"28 ","txt":"Mu od, o ya'el rog! Dab kum mul nga fithik' e denen. Mu falfalaen', O gum'ircha'eg, ma dab kum pii' tagil' facha' ni to'ogor ko ya'el rog."},{"vNo":"29 ","txt":"Dab mu damomuw bayay ni bachan e pi to'ogor rog. Dab mu m'ay nag gelingig ni bachan e pi gafgow rog."},{"vNo":"30 ","txt":"Mu falfalaen', O gum'ircha'eg, mag yoer ngak' Somoel, mag ga'ar: O Somoel, gura liyoer ngom ni gubinfen; arragon, ya'el rog e ra falfalaen' rom, o Got rog, nge fare war ko wo'en e thap rog."},{"vNo":"31 ","txt":"O Somoel, gara bayul nigeg ni polo'? Gara lufeg u pa' e pi to'ogor rog? Gara guy rogon ni nge yog nug sungor nga ya'an e denen?"},{"vNo":"32 ","txt":"Gomanga yigi maen e pi garog nu infierno ni gubin e ngiyal' u p'oewcheg, ni bachan e ke m'ing an'ug ma kug kalngan'ug! O Somoel, dab mu ning e pi garog rom ko tin nib mat'aw ban'en u p'oewcheg, ni nge yog nug waen ko fare kanawo' nib sobut' u loway, ni nge yog nug kol ayuw ko fare kanawo' ko fonow!"},{"vNo":"33 ","txt":"O Somoel, gara chalongbiyeg nga madan e tin nib mat'aw rom! O Somoel, muguy rogon ni nggu miil u pa' e pi to'ogor rog! Gara fal'eg e wo' rog nge k'ik'iy u p'oewcheg! Dab mu tay e maen wo' nga kanawo' rog—ya ngam bing e wo' rog u p'oewcheg, ma gathi gag e ngam magawon nag e wo' rog, ya pi wo' ko to'ogor rog."},{"vNo":"34 ","txt":"O Somoel, kug pagan'ug ngom, ma nggu pagan'ug ngom ni gubinfen. Dab gu tay e pagaen' rog nga pa' e dowef; ya gumnang nib buch wa'athan e cha' ni ra tay e pagaen' rok' nga pa' e dowef. Arragon, rib buch wa'athan e cha' ni ra tay e pagaen' rok' ngak' bee' ara taga' nga pa' e dowef."},{"vNo":"35 ","txt":"Arragon, gumnang ni Got e ra pii' nib puf rogon ngak' e cha' nra ning ngak'. Arragon, Got rog e ra pii' ngog, ni fa'an gura ning ngak' ban'en, ni de kireb; ere gura non ngom nib gaa' lamag; arragon, gura yoer ngom, o Got rog, ni gur e war rog ko tin nib mat'aw ban'en. Musap, lamag e gubinfen ni bay iyib ngom ngalang, ni gur e war rog nge Got rog ni dabimus bi'id. Amen."}]}