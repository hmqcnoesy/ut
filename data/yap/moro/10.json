{"heading":"Michaen' ko fare ke Babyor ku Mormon e ma yib u dakean gelingin fare Kan nib Thothup—Pi tawa'ath ko fare Kan ni Thothup e yima pii' ngak' e pi'in nib yul'yul'—Pi tawa'ath nib thothup e gubin e ngiyal' ma yow e mich—Pi thin rok' Moroni e ra non u fithik' e fiyath—Mired ngak' Kristus, ngam machalbog gaed rok', magmed folont niged gimed ni polo'. Nap'an T.Y. 421.","prevAbbr":"moro","prevNo":9,"nextAbbr":"welcome","nextNo":1,"chapterTitle":"Moroni 10","verses":[{"vNo":"1 ","txt":"Chiney e gag, Moroni, e nggu yoloey boech ban'en ni gube guy nib ga'fan; ma gube yol ngak' pi walageg, ni fapi Lamanites; ma guba'adag ni ngar nanged ni ke yo'or ko aningeg miri'ay nge riliw' e duw ni yaen u nap'an fare pow nni pii' ko fare wub rok' Kristus."},{"vNo":"2 ","txt":"Ma nggu mithaeg e pi chep ney, u tomuren ni kug weliy buch'uw e thin nib fonow ngomed."},{"vNo":"3 ","txt":"Musap gaed, guba'adag u nap'an ni bay mu poeyed e pinn'ey, ni fa'anra ba gonop rok' Got ni thingar mu poeyed, ni nge yib ngaen'med rogon e wurengaen' rok' Somoel ngak' e gidii', aram u nap'an nni sunmiy Adam nge yib iyib nga but' nge mada' ko ngiyal' ni ke thap e pinn'ey ngomed, magmed lemnag u lan gum'ircha'med."},{"vNo":"4 ","txt":"Ma nap'an ni ke thap e pinn'ey ngomed, ma guba'adag ni ngam fithed Got riy, ni facha' ni Chitamangiy ni Manechubog, u fithingan Kristus, ko ba riyul' e pinn'ey fa dangay; ma fa'an gimed ra fith u fithik' e l'agaen' u gum'ircha'ey, u fithik' e yul'yul', nib mich an'uy ngak' Kristus, ma ra dag e riyul' riy ngomed, u dakean gelingin fare Kan ni Thothup."},{"vNo":"5 ","txt":"Ma dakean gelingin fare Kan ni Thothup e rayog ni ngam nanged riy e tin nib riyul' ni mornga'agen gubin ban'en."},{"vNo":"6 ","txt":"Ma ren'en nib mangil e ba mat'aw mab riyul'; ere dariy ban'en nib mangil ni ma fek yathin Kristus, ya ma micheg ni'ir."},{"vNo":"7 ","txt":"Ma nge yog ni ngam nanged ni'ir, u dakean gelingin fare Kan ni Thothup; ere guba'adag ni nggu chiyliy ngomed ni nga dab mu feked yathin gelingin Got; ya ma muruwel u dakean e gelingin, u rogon e mich rok' e gidii', ta'ab rogon e daba', nge gabul, nge gubinfen."},{"vNo":"8 ","txt":"Ma bayay, gube chiyliy ngomed, pi walageg, ni nga dab mu feked yathin e pi tawa'ath rok' Got; ya rib yo'or; ni yaed be yib rok' ta'ab Got. Ba thilthil rogon ni yibe pii' e pi tawa'ath ney; machane ta'ab Got e ma rin' gubin ban'en u fithik' gubin e gidii'; ma yima pii' u dakean e thogthog ko fare Kan ni Thothup rok' Got ngak' e gidii', ni nge fel' rograed riy."},{"vNo":"9 ","txt":"Ya musap gaed, bee' ni kan pii' ngak' u dakean fare Kan ni Thothup rok' Got, ni nge machib nag fare thin ko gonop;"},{"vNo":"10 ","txt":"Ma ku bee', e kan pii' ni nge machib nag fare thin ko nangaen' ni ku dakean ta'ab Kan ni Thothup;"},{"vNo":"11 ","txt":"Ma ku bee', e kan pii' ngak' e mich nib gel; ma ku bee', e kan pii' ngak' e pi tawa'ath ni nge golnag e pi liliy u dakean ta'ab Kan ni Thothup;"},{"vNo":"12 ","txt":"Nge kureb, bee', e kan pii' ngak' ni nge rin' e ma'ang'ang;"},{"vNo":"13 ","txt":"Nge kureb, bee', e kan pii' ngak' ni nge prophesy nag mornga'agen gubin ban'en;"},{"vNo":"14 ","txt":"Nge kureb, bee', e kan pii' ngak' ni nge guy e pi angel nge pi ya'el ni be machib;"},{"vNo":"15 ","txt":"Nge kureb, bee', e kan pii' ngak' ni nge yog ni yoeg gubin mite sabethin;"},{"vNo":"16 ","txt":"Nge kureb, bee', e kan pii' ngak' ni nge piliyeg e thin nge gubin mite sabethin."},{"vNo":"17 ","txt":"Ma gubin e pi tawa'ath ney e ma yib u dakean fare Kan ni Thothup rok' Kristus; ni ma yib ngak' gubin e gidii' ni rabee', ma rogon ni ba'adag ni nge rin' ngak'."},{"vNo":"18 ","txt":"Ere guba'adag ni nggu chiyliy ngomed, pi walageg nib t'uf rog, ni ngam tayed u wun'med ni gubin e tawa'ath nib mangil e ma yib rok' Kristus."},{"vNo":"19 ","txt":"Ma guba'adag ni nggu chiyliy ngomed, pi walageg nib t'uf rog, ni ngam tayed u wun'med ni'ir e ta'areb rogon fowap, nge da'ir, nge gubinfen, ma gubin e pi tawa'ath ni kug weliy mornga'agen, ni gam'ingin e tharmiy, e dabi math mit, u n'umngin i nap'an ni bayi paer e fayleng, ma kemus ni fa'anra dariy e mich ko gidii'."},{"vNo":"20 ","txt":"Ere, thingari yib e mich; ma fa'anra yib e mich ma thingari yib e athap; ma fa'anra yib e athap ma thingari yib e t'ufeg."},{"vNo":"21 ","txt":"Ma fa'anra dariy e t'ufeg romed ma dabiyog ni ngam thap gaed nga lan gil'ilungun Got; ara ngam thap gaed nga lan gil'ilungun Got ni fa'anra dariy e mich romed; ara ngam thap gaed ni fa'anra dariy e athap romed."},{"vNo":"22 ","txt":"Ma fa'anra dariy e athap romed ma dabisiy nib mulmulaen'med; ma mulmulan'uy ni bachan e denen."},{"vNo":"23 ","txt":"Ma Kristus e rriyul' ni ga'ar ngak' e pi chitamangdaed: Fa'anra bay e mich romed ma rayog ni ngam rin'ed gubin ban'en nib gamog u wun'ug."},{"vNo":"24 ","txt":"Ere chiney e gube non ngak' gubin e gidii' ko tin tomur e rran u fayleng—fa'anra yaeni taw nga ba rran ni fare gelingin nge pi tawa'ath rok' Got e ke math mit u fithik'med, ma arame ke yaeni aw ni bachan e dariy e mich romed."},{"vNo":"25 ","txt":"Ere gafgow ngak' e gidii' ni fa'anra aray rogon ni nge yaeni aw; ya dariy bee' nibe rin' e tin nib mangil u fithik'med, dangay dariy bee'. Ya fa'anra bay bee' u fithik'med ni ma rin' e tin nib mangil, ma ra muruwel u dakean fare gelingin nge pi tawa'ath rok' Got."},{"vNo":"26 ","txt":"Ma gafgow ngak' e pi'in yaedra furuy e pinn'ey nga orel mar m'aed, ya kar m'aed nga fithik' e pi denen roraed, ere dabiyog ni ngar thap gaed nga langgin gil'ilungun Got; ma gube weliy e pinn'ey ni boed ni ke yoeg Kristus; ma dagur baen."},{"vNo":"27 ","txt":"Ere guba'adag ni ngam tayed u wun'med e pinn'ey; ya fare ngiyal' inn'em e be yib nib papay ni bay mu nanged ni dagur baen, ya gimed ra guyeg u tagil' e pufthin rok' Got; ma fare Somoel ni Got e ra ga'ar ngomed: Gathi guweliy e pi thin rog ngomed, ni yoloey e re mo'on ney, ni gowa boed bee' ni ke yim' nibe yoer, arragon, ni gowa boed bee' nibe non u fithik' e fiyath?"},{"vNo":"28 ","txt":"Gu weliy e pinn'ey ni fan e nge mugu'ul e pi prophecy. Ere musap gaed, ra yib nga but' u l'ugun fare Got ni dabimus bi'id; ma thin rok' ere af u rebo mfen ngo rebo mfen."},{"vNo":"29 ","txt":"Ma Got e ra dag ngomed, ni pin'en ni kug yoloey e ba riyul'."},{"vNo":"30 ","txt":"Ere bayay, guba'adag ni nggu chiyliy ngomed ni ngam baed ngak' Kristus, magmed l'eag pa'med ko gubin e tawa'ath nib mangil, ma dab mmath gaed ko tawa'ath nib kireb, ara ban'en nib alit."},{"vNo":"31 ","txt":"Ere mu odgaed, ngam chuw gaed u fithik' e fiyath, O gimed e gidii' nu Jerusalem; arragon, magmed chuw nga mad romed nib fel' ya'an, O gimed e gidii' nu Zion; magmed noemow nag e pi stakes romed magmed ga'nag radan e mathil romed ni gubinfen, ni nge yog ni siyi minaen' med, ni nge yaeni aw ni pi m'ag rok' facha' ni Chitamangiy ni Manechubog ni ke tay ngomed, e nge mugu'ul."},{"vNo":"32 ","txt":"Arragon, mired ngak' Kristus, ngam machalbog gaed rok', mangam chuweged gimed ko gubin ban'en ni gathi ngongol rok' Got; ma fa'an gimed ra chuw ko gubin ban'en ni gathi ngongol rok' Got, magmed t'ufeg Got u polo' fanmed pasig, nge laniyaen'med, nge gelingmed, ma arame gimed ba gaman ko murnguy rok', ni nge yog nu dakean e murnguy rok' e ngam machalbog gaed riy rok' Kristus; ma fa'anra dakean e murnguy rok' Got e gimed ra machalbog riy rok' Kristus, ma dabiyog ni ngam feked yathin gelingin Got."},{"vNo":"33 ","txt":"Ma bayay, ma fa'anra dakean e murnguy rok' Got e gimed ra machalbog riy rok' Kristus, ma dab mu feked yathin gelingin, ma arame kam machalbog gaed rok' Kristus u dakean e murnguy rok' Got, u dakean i racha'en Kristus ni map', ni bay u lan fare m'ag rok' e en Chitamangiy ni ra n'aeg machaan e pi denen romed, ni ngam thothup gaed, magmed paer ni dariy thibngimed."},{"vNo":"34 ","txt":"Ere chiney e gube fingichiymed ni gimed gubin. Dab ki n'uw nap'an ma ku guwaen nga paraedis rok' Got, nge yaeni mada' ko ngiyal' ni ke gak e ya'el rog nge dagur rog bayay nga ta'abang, nge ngiyal' ni kan fekeg iyib u fithik' e nifeng, ni nggu mada' nagmed u mit tagil' e pufthin rok' fa'anem i Jehovah ni gaa', ni fare Tapufthin ni Manechubog ko pi'in nib fos nge pi'in nib yam'. Amen."}]}