{"heading":"Enos e meybil ni rib gel min n'aegfan e pi denen rok'—Fare thin rok' fare Somoel e yib nga laniyaen', nibe michmicheg wo'en e thap ni fan ngak' fapi Lamanites u lan ba rran ni kubay nga m'on—Fapi Nephites e ri guyed rogon ni ngar sulweged fapi Lamanites—Enos e ri falfalaen' ngak' e Tabiyul rok'. Nap'an 420 M.K.","prevAbbr":"jacob","prevNo":7,"nextAbbr":"jarom","nextNo":1,"chapterTitle":"Enos 1","verses":[{"vNo":"1 ","txt":"Musap gaed, yibi buch ni gag, Enos, e gumnang ni chitamag e bee' nib mo'on nib mangil—ya ire fil ngog e thin rok', nge ku mornga'agen e machathowol nge fonow rok' fare Somoel—ma gube oge magaer ngak' e Got rog riy—"},{"vNo":"2 ","txt":"Ma gura yoeg mornga'agen ba fathael ni gu tay u p'oewchen Got, u m'on ni ngan n'aegfan e pi denen rog."},{"vNo":"3 ","txt":"Musap gaed, mug waen ko mokol gamanman nga magerger; ma fapi thin ni'ir e baga' ni guma rung'ag ni ma weliy e chitamag u mornga'agen e yafos ni gubinfen, nge falfalaen' rok' fapi saints, e ri rich nib to'aer nga lan gum'ircha'eg."},{"vNo":"4 ","txt":"Ma ya'el rog e ri yibe bilig ngak'; mug ragbug nga but' u p'oewchen e Anisunmiyeg, mug yoer ngak' u dakean e meybil rog nge wenig rog ni fan ko ya'el rog; nge fare rran ni polo' e rug yoer riy ngak'; arragon, ma nap'an ni nep' ma kug be meybil nib gaa' lamag nge yaeni taw nga tharmiy."},{"vNo":"5 ","txt":"Ma arame yib ba lam ngog, ni be ga'ar: Enos, denen rom e kan n'aegfan, ma bay ni fal'eg wa'atham."},{"vNo":"6 ","txt":"Me gag, Enos, e gumnang ni Got e dabi baen; ere, kireb rog e ke m'ay."},{"vNo":"7 ","txt":"Mug ga'ar: Somoel, mang e ke rin' ni arragon?"},{"vNo":"8 ","txt":"Me ga'ar ngog: Bachan e mich rom ngak' Kristus, ni'ir e cha' ni gur ma dawor mu rung'ag laman fa muguy. Ma ba yo'or e duw nra yaen u m'on riy ni nga fini dag ir ni bay doewngin; ere, ngam man, mich rom e ke polo' nigem."},{"vNo":"9 ","txt":"Chiney, e yibi buch u nap'an nuggu rung'ag e pi thin ney mug tabab i thamiy rog nug ba'adag ni nge fel' rogon e paer rok' pi walageg, ni fapi Nephites; ere, gu pii'eg ni polo' ngak' Got ni fan ngoraed."},{"vNo":"10 ","txt":"Ma nap'an ni be wagagaey lanin'ug, ma musap gaed, fare thin rok' Somoel e yib nga lanin'ug bayay, ni ga'ar: Bay gub gguy pi walagem ni be yaen u rogon faraed yul'yul' i koel falan e pi motochiyel rog. Kug pii' ngoraed e giney e binaw, ni bangi binaw nib thothup; ma dab gu kireb nag wa'athan ma fa'anra nge buch ma bachan e denen; ere, bay gub gguy pi walagem ni boed rogon ni kugog faram; nge pi ngongol roraed ni kireb e gura oeg e kirbaen' riy nga dakean loelugraed."},{"vNo":"11 ","txt":"Ma tomuren ni gag, Enos, e kug rung'ag e pi thin ney, ma mich rog e paer ni ke miyuluy ngak' Somoel; mug meybil ngak' u fithik' e gafgowaen' nib n'uw nap'an ni fan ngak' pi walageg, ni fapi Lamanites."},{"vNo":"12 ","txt":"Me yibi buch u tomuren ni kug meybil ma kug muruwel u polo' i gelingig, me ga'ar Somoel ngog: Bay gu pii' ngom ni boed rogon ni gaba'adag, ni bachan e mich rom."},{"vNo":"13 ","txt":"Ere chiney e musap gaed, ireray e re athap ni'ug athapeg rok'—ni fa'anra thingari buch, ni gidii' rog, ni fapi Nephites, e ngar awgaed nga fithik' e kireb, ma fa'anra nge buch ni ngan gatheayraed, ma fapi Lamanites e dab ni gatheayraed, ma fare Somoel ni Got e nge cha'ariy ba chep ni mornga'agen e gidii' rog, ni fapi Nephites; ni fa'anra aram rogon u dakean gelingin i pa' nib thothup, ni gomanga yigi yog ni yib u lan boech e rran nga m'on ngak' fapi Lamanites, ma, sana, gomanga rayog ni ngar thap gaed—"},{"vNo":"14 ","txt":"Ya ngiyal' i nn'ey e rib m'ay fan e pi gafgow nug tayed u nap'an ni gamaed be sulweg raed ko bin riyul' e mich. Ma kar micheged u fithik' e damomuw roraed ni, fa'an nra yog, ma yaedra gatheay e pi chep romaed nge gamaed, nge ku gubin e pi yalen e pi chitamangmaed."},{"vNo":"15 ","txt":"Ere, bachan e gumnang ni fare Somoel ni Got e yog ni cha'ariy e pi chep romaed, mug yoer ngak' ni dagur tal, ya ke ga'ar ngog: Demutrug ban'en ni gara ning u fithik' e mich, ni be mich u wun'um ni rayog ngom u fithingan Kristus, ma rayog ngom."},{"vNo":"16 ","txt":"Me gag e bay e mich rog, ere gu yoer nag ngak' Got ni nge cha'ariy fapi chep; me michmicheg ngog ni ra fek iyaen ko fapi Lamanites ko ngiyal' i n'en nib m'agaen' ngay."},{"vNo":"17 ","txt":"Me gag, Enos, e gumnang nra buch ni boed rogon ni micheg ko fare m'ag; ma arame gapas lanin'ug."},{"vNo":"18 ","txt":"Ma fare Somoel e ga'ar ngog: Pi chitamangmed e ku'ar rogon ni yaed ba'adag ni nggu rin' e renn'ey; ma yira rin' ni rogon ni yaed ba'adag u rogon e mich roraed; ya mich roraed e boed rogon e birom."},{"vNo":"19 ","txt":"Me yibi buch ni gag, Enos, e guwaen iyaen u fithik' fapi gidii' rok' Nephi, ni gube prophesy ni mornga'agen e pin'en ni bay yib, ma gube micheg mornga'agen e pin'en ni kug rung'ag ma kug gguy."},{"vNo":"20 ","txt":"Mug yoloey babyoren ni fapi gidii' rok' Nephi e rri gayed rogon ni ngar sulweged fapi Lamanites ko bin riyul' e mich ngak' Got. Machane pi muruwel romaed e rib m'ayfan; ya fananikan roraed e kar yuluyed u laniyaen'raed ma ke wawliy raed e thagith roraed ngar manged gidii' nib malboch, mab tagalngach, ma, ma ara'areg e pu'oeg racha', mab ta meybil ko liyos, ma yaed ba sunsungor; ni yaed ba tamalang gamanman; ni yaed ma paer u lan e tent, ni yaed ma garbael iyaen u lan wuru' e binaw ni kar m'aged nochi ke oeng nib ngochngoch nga lukungraed, ma loelugraed e kan puy e piy riy ke m'ay; ma talin e cham ni yaed ba salap ko cham ngay e gat'ing, nge sayden nib achig, nge tow. Ma bo'or i yaed e dariy ban'en ni ma kay ma kemus ni ufin nib kak'ling; ma darur tal gaed i gay rogon ni ngar lii'ed gamaed."},{"vNo":"21 ","txt":"Me yibi buch ni fapi gidii' rok' Nephi e ra ngongliyed e mileay', mar yunged gubin mite foey' nge wa'amngin, mar chuguliyed yu ulung i gamanman, nge ulung ko gubin mite garbaw, nge kaming, nge kaming ni malboch, nge os nib yo'or."},{"vNo":"22 ","txt":"Ma rib yo'or e profet ni i paer romaed u fithik'maed. Ma fapi gidii' e bogi gidii' nib 'el'el laniyaen' raed, ni rib mo'omaw' ngoraed ni ngar nanged fan ban'en."},{"vNo":"23 ","txt":"Ma dariy ban'en ma kemus ni ma'angech, nge machib, nge prophesy ni mornga'agen e mael, nge pi male'eg thin, nge pi gafgow, nge gubin e ngiyal' ni yibe pug uran ngoraed e yam', nge n'umngin i nap'an e gubinechubog, nge pi pufthin nge fare gelingin Got, ma gubin e pinn'ey—e ba puguran ngoraed ni nga ur pired ma be yib nag madgun fare Somoel ngoraed. Gube yoeg ni dariy ban'en ma kemus ni mit ney e ban'en, nge welthin ni rib almarin mab tamilang, e ra tileg raed ni nga dab kur gur gaed iyaen nga but' ko gafgow. Ma ireray rogon nug yoloey mornga'agraed."},{"vNo":"24 ","txt":"Mu gguy e mael u thilin fapi Nephites nge Lamanites u langgin e pi rran rog."},{"vNo":"25 ","txt":"Me yibi buch ni arame kug pilibthir iyaen, ma arame ke yaeni gaman ra'ay nge medilipi ragag nge mereb e duw ni ke yaen ko fare ngiyal' inn'em ni chitamangmaed i Lehi e chuw u Jerusalem."},{"vNo":"26 ","txt":"Ma arame gguy ni ke chugur ni thingar guwaen ko loew rog, ma kan gagyeg nag nga dakeanag u gelingin Got ni thingar gu machib mug prophesy nag ngak' e pi gidii' ney, mug weliy nge nang e yo'or fare bugithin u rogon e tin nib riyul' ni bay rok' Kristus. Mu kug weliy ni nge nang e yo'or u lan urngin e pi rran rog, ma kug falfalaen' ngay nib gel nib dakean ko tin nu fayleng ban'en."},{"vNo":"27 ","txt":"Ma ke chuchugur ni nggu waen nga tagil' e toffan rog, ni'ir e bay rok' e Tabiyul rog; ya gumnang ni'ir e gura toffan rok'. Ma gura falfalaen' u lan fare rran ni dowef rog nra yim' e ra chuw nga ba dowef ni dab ki yim', mug sak'iy nga p'oewchen; ma arame gura guy oewchen ni gub falaen' ngay, ma ra ga'ar ngog: Moy ngog, gur e ba fel' wa'atham, bay bangi tagil' ni kan ngongliy ni fan ngom u lan fapi singgil ko chitamag. Amen."}]}