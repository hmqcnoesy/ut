{"heading":"Fapi Nephites e ra mon'og gaed—'uf'uf, fala'ab, nge ulung nib thilthil e sum—Fare Galasia e kii' u but' ni bachane togopluw—Mo'oniyan' e wawliy fapi gidii' ngar togopluw gaed nib m'ug nga tamilang—Bo'or e pi profet ni i machib nag e kalngaen' min lii'raed—Pi tamathang pogofan roraed e ra lemniged ni ngar gagyeg niged fare am. Nap'an T.Y. 26–30.","prevAbbr":"3-ne","prevNo":5,"nextAbbr":"3-ne","nextNo":7,"chapterTitle":"3 Nephi 6","verses":[{"vNo":"1 ","txt":"Ere chiney e yibi buch ni fapi gidii' ko Nephites e ra suloed ni yaed gubin ko pi binaw roraed u lan e bin riliw' nge nel' e duw, ni yaed gubin, nra bee' ma yow e tabinaew rok', nge gamanman rok', nge yu ulung i garbaw rok', nge os rok' nge garbaw rok', nge gubin e pin'en nib milfan ngoraed."},{"vNo":"2 ","txt":"Me yibi buch ni kubay e ggan roraed ni dawor ra kayed nge m'ay; ere ra feked nge un ngoraed gubin e tin ni ke magaey ni dawori kireb, nge gubin e grain roraed ni gubin mit, nge gol roraed, nge silver roraed, nge gubin ban'en roraed nib ga'fan, mar suloed ko pi binaw roraed nge taferaed, ko lelu'och nge yimuch, ko binaw nib kan nga lelu'och nge binaw ni bay nga yimuch."},{"vNo":"3 ","txt":"Mar pii'ed e binaw ngak' fapi moro'ro' ni kar og niged yaed nga lan ba m'ag ni ngar aw niged e gapas ko nam, ni pi'in ni yaed ba'adag ni ngar pired ni Lamanites, ni be yanu rogon urngiraed, ni gomanga yog ni ngar muruwel gaed u dakean e gin ni ngar pired riy; ere aray rogon ni ratayed e gapas u lan ga'angin yang e nam."},{"vNo":"4 ","txt":"Mar tabab gaed bayay ko mon'og mar yo'or gaed; me m'ay e bin riliw' nge nel' nge medilip e duw, me yibi yaram lan fare nam; mar fal'eged e motochiyel roraed u rogon nib mat'aw ngu yalen e justice."},{"vNo":"5 ","txt":"Ere chiney e dariy ban'en u lan ga'angin yang fare nam ni be tileg fapi gidii' ko mon'og ni gubin e ngiyal', ma kemus ni fa'an yaedra mul nga fithik' e ngongol ni kireb."},{"vNo":"6 ","txt":"Ere chiney e Gidgiddoni, nge fare tapuf-oloboch, i Lachoneus, nge pi'in ni kan dugliy raed ni ngar manged gaa', e yaed e kar aw niged e gapas u lan fare nam."},{"vNo":"7 ","txt":"Me yibi buch ni yo'or yungi binaw nni fal'eg, ma kub yo'or yungi binaw nni sul ngay ngan fal'eg rogon bayay."},{"vNo":"8 ","txt":"Ma bayo'or e kanawo' ni gaa' nni fal'eg, ma kub yo'or nochipa' i kanawo nni fal'eg, ni yaen u bayang e binaw ngo bayang e binaw, nge rebo binaw ngo rebo binaw, nge bayang ngo bayang."},{"vNo":"9 ","txt":"Ere aray rogon ni m'ay e bin riliw' nge meruk e duw, ma fapi gidii' e ku yaed be paer u fithik' e gapas."},{"vNo":"10 ","txt":"Machane me yibi buch u lan e bin riliw' nge mereb e duw me tabab boech e male'eg thin nga fithik' fapi gidii'; ma bay boech e gidii' ni rapuw gaed ngalang ko uf'uf nge soerok' ni bachan e fala'ab roraed ni kari gel, arragon, nge yaeni mada' ko ngiyal' ni kar thibthib gaed;"},{"vNo":"11 ","txt":"Ya kari yo'or e tafalchuwaey' u lan fare nam, maki yo'or e lawyers, maki yo'or e pulis."},{"vNo":"12 ","txt":"Ere yibi tabab e magagyel ko fapi gidii' ni kar yuyuthael gaed, u rogon e pi fala'ab roraed nge rarograed i fil ban'en; arragon, boech e gidii' e ni fekyathraed ni bachan e gafgow roraed, ma boech e yog ni ngar filed e llowaen' ni bachan e pi fala'ab roraed."},{"vNo":"13 ","txt":"Ma boech e ra puwgaed ngalang nga fithik' e uf'uf, ma boech e rib sobut'aen' raed; ma boech e be tay puluwon e kireb, u nap'an ni bay boech ni yibe rin' e kireb ngoraed ma yibe gafgow nagraed ma yibe rin' gubin mit e gafgow ngoraed, ma darur togopluw gaed, ya yaed ba sobut'aen' nge kalngaen' u p'oewchen Got."},{"vNo":"14 ","txt":"Ere aray rogon ni thilthil toelngin e gidii' u lan ga'angin yang fare nam, ni aram riy me yoyo'or lungun fare galasia; arragon, ni aram u lan e bin guyey e duw make yoyo'or lungun fare galasia u lan ga'angin yang fare nam ma kemus ni buch'uw ko fapi Lamanites ni michaen'raed ko fare mich nib riyul'; ma dabra chuw gaed riy, ya ri yaed ba miyuluy, ma yaed ba yul'yul', ma yaed ba dugil u but', mab m'agaen'raed ngay u fithik' e l'agaen' ni ngar fol gaed ko fapi motochiyel rok' Somoel."},{"vNo":"15 ","txt":"Chiney e tapgin e re denen ney ko gidii' e ba'aray—Mo'oniyan' e bay e gelingin rok' nib gel, ni k'aring e gidii' ngay ni ngar rin'ed gubin mite denen, me langlang nagraed ngalang nga fithik' e uf'uf, me lumelegaen' raed ni ngar gayed e gelingin, nge mat'awon, nge fala'ab, nge pin'en nib m'ayfan nu fayleng."},{"vNo":"16 ","txt":"Ere aray rogon ni Mo'oniyan' e wawliy gum'ircha'en fapi gidii' ngar rin'ed gubin mit e denen; ere ra falfalaen' gaed ko gapas ni ba lich e duw."},{"vNo":"17 ","txt":"Ere, nap'an ni tabab e bin guyey e duw—ma fapi gidii' e ke n'uw nap'an ni kar paged yaed nge gagyeg nagraed ko fapi lumel rok' mo'oniyan' iyaen ko gin ni ba'adag ni nge fekraed iyaen ngay, miyaed rin' e miti denen ni ba'adag ni ngar rin'ed—ere nap'an ni tabab e biney, ni guyey e duw, ma kar awgaed nga ba dodow ko denen ni ubchiya'."},{"vNo":"18 ","txt":"Chiney e gathi kar denen gaed u fithik' e minaen', ya yaed manang e tin ba'adag Got ni fan ngoraed, ya kan fil ngoraed; ere kar dugliyed u wun'raed ni ngar togopluw gaed ngak' Got."},{"vNo":"19 ","txt":"Ere chiney e pinn'ey e be buch u lan e pi rran rok' Lachoneus, ni fare pagael ni fak Lachoneus, ya Lachoneus e ke yin' luwan e chitamangin me gagyeg nag fapi gidii' e re duw inn'em."},{"vNo":"20 ","txt":"Ma arame ni tabab i pii' e pi'in pumo'on nga ranoed ni kan lumel ngoraed u tharmiy, ni yaed be yaen u fithik' fapi gidii' u lan ga'angin yang fare nam, ni yaed be machib ma yaed be yoeg e pi denen nge pi ngongol ni kireb ko fapi gidii', ma yaed be yoeg mornga'agen fare bayul ni ra tay Somoel ni fan ngak' e gidii' rok', ma ra ngan pingeg i yoeg, ma fare foskoyam' ni ra tay Kristus; ere ur weliyed ni yaed be micheg fare yam' nge pi gafgow nra tay."},{"vNo":"21 ","txt":"Ere bo'or iyaed fapi gidii' e ke damomuw nib gel ni bachan e pi'in ba'aram ni kar yip'ed nga oewchraed e pinn'ey; ma pi'in ni kar damomuw gaed e yaed e pi'in pilungen e pilung ko fapi tapuf-oloboch, nge pi'in ni ku'ur manged tolang ko priest nge lawyer; arragon, gubin e pi'in nib lawyer e ra damomuw gaed ngak' e pi'in ni ka roeged e pinn'ey."},{"vNo":"22 ","txt":"Ma dariy bee' nib lawyer, ara ba tapuf-oloboch ara ba tolang ko priest ni bay gelingin ni nge dugliy e yam' nga dakean bee' ma kemus nigo' facha' ni am ko fare nam."},{"vNo":"23 ","txt":"Ere bayo'or e pi'in nra weliyed mornga'agen e pin'en nib l'eag rogon ngak' Kristus ni yaed e ra micheged i weliyed nib tamilang, ni fekraed fapi tapuf-oloboch ngar lii'ed raed ngar m'aed nib miith mornga'agen, ma mornga'agen e yam' ntay ngoraed e de na'ab facha' ni am ko fare nam ngay nge yaeni mada' nga tomuren ni kar m'aed."},{"vNo":"24 ","txt":"Ere chiney e musap gaed, biney e ba togopluw ko pi motochiyel ko fare nam, ni ngan lii' bee' ngem' ma kemus ni fa'anra ke pii' facha' ni am ko fare nam gelingraed—"},{"vNo":"25 ","txt":"Ere iyib ba togopluw nga lan fare binaw nu Zarahemla, ngak' fare am ko fare binaw, nib togopluw ngak' fapi tapuf-oloboch ni yaed e kar dugiliyed ni nge yim' fapi profet rok' Somoel, ni de yaen u yalen e motochiyel."},{"vNo":"26 ","txt":"Ere chiney e yibi buch nni koelraed ngan fekraed nga p'oewchen fare tapuf-oloboch ni ngan pufthin nagraed ko kireb ni kar rin'ed, u rogon e motochiyel ni yarmiy e gidii'."},{"vNo":"27 ","txt":"Chiney e yibi buch ni pi tapuf-oloboch nem e bayo'or e fager nge gidii' roraed; ma tin ni magaey roraed, arragon, ba chugur ni nge gubin fapi lawyer nge fapi tolang ko priest, e ra kunuyed yaed nga ta'abang, ngar cheag gaed ngak' gidii'en fapi tapuf-oloboch ni yaed e ngan pufthin nagraed u rogon e motochiyel."},{"vNo":"28 ","txt":"Mar fal'eged ba m'ag u thilraed, arragon, ni woed fare m'ag ni pii' e pi'in kakrom, ni'ir fare m'ag ni pii' me gagyeg nag fa'anem i mo'oniyan', ni ngar peth gaed nga ta'abang nib togopluw ko gubin e tin nib mat'aw."},{"vNo":"29 ","txt":"Ere ra peth gaed nga ta'abang ngar togopluw gaed ngak' fapi gidii' rok' Somoel, mar tayed ba m'ag ni ngar lii'ed raed ngar m'aed, ma ngar chuweged e pi'in nib buch e roraed ko mathang pogofan ni ur tayed u tane gagyeg ko justice, ni'ir e yibe yaen ni ngan gagyeg nag u rogon e motochiyel."},{"vNo":"30 ","txt":"Ma dubraed ni ngar fol gaed u yalen e motochiyel nge mat'awon e nam roraed; mar michmich gaed ko m'ag u thilraed ni ngar lii'ed facha' ni am, ma ngar dugiliyed bee' nge mang pilung u ga'angin e nam, ya nge yaeni aw ni fare nam e dab ki puf rogoy riy ma nge milfan ko pilung."}]}