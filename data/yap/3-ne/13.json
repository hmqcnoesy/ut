{"heading":"Yesus e fil ngak' fapi Nephites fare Meybil rok' Somoel—Ngar cha'ariyed ngoraed e pi fala'ab nu tharmiy—Fare Ragag nge L'agruw e ni chiyliy ngoraed ni dabra lemniged e pin'en ni mama'en e paer u fayleng u nap'an e machib roraed—Mu ta'areb nag ko Matthew 6. Nap'an T.Y. 34.","prevAbbr":"3-ne","prevNo":12,"nextAbbr":"3-ne","nextNo":14,"chapterTitle":"3 Nephi 13","verses":[{"vNo":"1 ","txt":"Rriyul', nriyul', gube yoeg ngomed ni guba'adag ni ngam ayuweged e pi'in nib gafgow, machane ngam kolchiya' gaed ngay ni dab mu ayuweged bee' u p'oewchen e gidii' ni ngan guymed riy; ara dangay ma dariy e tawa'ath romed rok' e Chitamangmed ni bay u tharmiy."},{"vNo":"2 ","txt":"Ere, nap'an ni ngam pii'ed e ayuw ma dab mu thoeyed e yabul ni ngan nangmed, ni woed ni ma rin' e pi'in ma dake yigo' manang u lan e pi tafen e mo'olung ngu kanawo', ni nge yog ni yoeg e gidii' e soerok' ngoraed."},{"vNo":"3 ","txt":"Machane nap'an ni ngam pii'ed e ayuw romed ma dabmu paged e ba'ani gilaey' i pa'a'med nge nang e n'en nibe rin' e ba'an mat'aw i pa'med;"},{"vNo":"4 ","txt":"Ni nge yog ni ayuw romed e nge aw nib miith; ma Chitamangmed ni maguy e tin nib miith, e ire ra tawa'ath nagmed riy nib puf wo'en."},{"vNo":"5 ","txt":"Ma nap'an ni gimed ra meybil ma dab mu meybil gaed ni woed ni ma rin' e pi'in madake yigo' manang, ya yaed ba'adag ni ngar meybil gaed, ni yaed ba sak'iy u tafen e pi tagil' e mo'olung nge pi yungi madardar ko kanawo', ni nge guyraed e gidii'. Rriyul' ni gube yoeg ngomed, ke m'ayi pii' puluwon ngoraed."},{"vNo":"6 ","txt":"Machane gimed, e nap'an ni ngam meybil gaed, ma ngam maroed nga lan e singgil romed, ma nap'an ni kam ninged e mab romed, magmed meybil ngak' e Chitamangmed ni bay nib miith; ma Chitamangmed, ni'ir e maguy e tin nib miith, e ra tawa'ath nagmed riy nib puf wo'en."},{"vNo":"7 ","txt":"Machane nap'an ni ngam meybil gaed, ma dab mu suloed u dakean ta'ab bugithin nib m'ayfan nge yo'or yay, ni woed ni ma rin' e pi'in de michaen'raed, ya yaed ma lemnag ni yira motoyil ngoraed ko thin roraed nib yo'or."},{"vNo":"8 ","txt":"Ere dab mu boeded yaed, ya Chitamangmed e manang e pin'en nib t'uf romed u m'on ni ngam ninged ngak'."},{"vNo":"9 ","txt":"Ere ba'aray rogon ni nga 'um meybil gaed: Chitamangmaed ni gabay u tharmiy, ngan thothup nag fithingam."},{"vNo":"10 ","txt":"Ngan rin' e tin nib m'agaen'um ngay u fayleng ni boed ni yibe rin' u tharmiy."},{"vNo":"11 ","txt":"Mag n'aegfan e denen romaed, u nap'an ni gamaed be n'aegfan e denen rok' e pi to'ogor romaed."},{"vNo":"12 ","txt":"Ma dab mu pagmaed nge lumel laniyaen' maed ko denen, ya ngam chuweg maed u pa' e denen."},{"vNo":"13 ","txt":"Ya gur e gil'ilungun rom, nge gelingin rom, nge rir rom, ni gubinfen. Amen."},{"vNo":"14 ","txt":"Ya, fa'an gimed ra n'aegfan e kireb rok' e gidii' ma Chitamangmed nu tharmiy e kura n'aegfan romed;"},{"vNo":"15 ","txt":"Machane fa'anra dab mu n'aegfan e kireb rok' e gidii' ma Chitamangmed e ku dabi n'aegfan e pi kireb romed."},{"vNo":"16 ","txt":"Nge ku boech, nap'an ni gimed ra baley nag e abich romed ma dab mu boeded fa pi'in ma dake yigo' manang, ni yaed be dag ni ke kirebaen' raed, ya kar kirkireb niged oewchraed ni nge guy raed e gidii' ni gowa kar paged e abich. Rriyul', ni gube yoeg ngomed, kan mu' i tawa'ath nagraed."},{"vNo":"17 ","txt":"Machane gimed, e nap'an ni gimed ra baley nag e abich romed, ma ngam gapgep niged loelugmed, magmed luknag oewchmed;"},{"vNo":"18 ","txt":"Ni nge siy ni guymed ni gimed be baley nag e abich romed, ya kemus ni ngak' e en Chitamangmed, ni bay nib miith; ma Chitamangmed, ni'ir e maguy e tin nib miith, e ra tawa'ath nagmed riy nib puf wo'en."},{"vNo":"19 ","txt":"Dab mu cha'ariyed ni fan ngomed e pi fala'ab nu fayleng, ni ireram e gin bay e chachngeg riy nge t'ay nra gatheay, nge gin dariy e moro'ro' riy ni ra chabliy e na'un nge iring."},{"vNo":"20 ","txt":"Machane ngam cha'ariyed ni fan ngomed e pi fala'ab nu tharmiy, ko gin dariy e chachngeg riy nge t'ay nra gatheay, nge gin dariy e moro'ro' riy ni ra chabliy e na'un nge iring."},{"vNo":"21 ","txt":"Ya gin bay e fala'ab romed riy, e ireram e gin ni ku bay e gum'ircha' romed riy."},{"vNo":"22 ","txt":"Tamilang ko dowef e ma yib u oewchey; ere fa'anra, miyuluy e changar romed ma dowef romed ni polo' e bayi sug ko tamilang."},{"vNo":"23 ","txt":"Machane fa'anra guy oewchamed e tin kireb, ma doewmed ni polo' e ra sug ko lumor. Ere, fa'anra, farengi tamilang ni bay u fithik'med e ke lumor, ma rib gel e lumor riy!"},{"vNo":"24 ","txt":"Dariy bee' ni rayog ni nge pigpig ngak' l'agruw e masta; ya n'en rarin' e rebe nge fananikay bagyow me t'ufeg bagyow, ara dangay ma nge miyuluy nga reb me pag reb. Dabiyog ni ngam pigpig ngak' Got nge Salpiy."},{"vNo":"25 ","txt":"Ere chiney e yibi buch u nap'an ni yoeg Yesus e pi thin ney me sap ngak' fare ragag nge l'agruw nii' ni ke mel'egraed, me ga'ar ngoraed: Mu tayed fanmed yaen ko pi thin ney ni kug weliy. Ya musap gaed, ya gimed e pi'in ni kug mel'egmed ni ngam machib gaed ngak' e pi gidii' ney. Ere gube yoeg ngomed, ni dabi magafaen'med ko yafos romed, ko mang e ngam kayed, ara mang e ngam unumed; ara magafaen'med ko dowef romed, ko mang e ngam chuweged ngay. Gathi ba ga'fan e yafos ko ggan, nge dowef e ba ga'fan ko mad?"},{"vNo":"26 ","txt":"Am guyed e pi arche' u lan e lang, ya darur yuw gaed, ara rat'ired e wa'amngin fa ra kunuyed nga lan e na'un; machane Chitamangmed nu tharmiy e be duruw'iy raed. Gathi kab fel' boech rogmed ngoraed?"},{"vNo":"27 ","txt":"Minii' romed e be lemnag ni rayog rok' ni nge puthuy bayang nga n'umngin?"},{"vNo":"28 ","txt":"Ma mangfan ni gimed be lemnag e mad? Am lemniged rogon ni ma tugul e pi floras u dakean e falang; ya darur muruwel gaed, ara fal'eged e tiret;"},{"vNo":"29 ","txt":"Machane gube yoeg ngomed, ni mus ngak' Solomon, u fithik' gubin e rir rok', ma de woed rogon fini fel' usun e pinn'ey."},{"vNo":"30 ","txt":"Ere, fa'anra ma upnguy Got e pan u dakean e falang ni bay e daba', me gabul min fek ngan lum ngay, me ere ku aram rogon ni ra chugewmed nga mad, ni fa'anra darwaer e mich romed."},{"vNo":"31 ","txt":"Ere dabi magafaen'med, ni nge lungmed, Mang e ngad kayed? Fa, Mang e ngad unumed? Fa, mang e ngad chuw gaed ngay?"},{"vNo":"32 ","txt":"Ya Chitamangmed nu tharmiy e manang nib t'uf romed gubin e pinn'ey."},{"vNo":"33 ","txt":"Ere ngam gayed ko somm'on gil'ilungun Got nge gubin mat'awon, ma gubin e pinn'ey e bay ni pii' ngomed."},{"vNo":"34 ","txt":"Dabi magafaen'med ko bin gabul e rran, ya bin gabul e rran e bayi mang ire magafaen' ko tirok' ban'en. Ya ra rebo rran mab gaman e magawon ni bay riy ni daki t'uf ni ngki magafaen'uy nga yug boech e magawon."}]}