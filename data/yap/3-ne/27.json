{"heading":"Yesus e chiyliy ngoraed ni ngar tunguyed fithingan ko fare Galasia—Machib rok' nge bayul ni maligach ni tay e ireram e gospel rok'—Gidii' e yibe chiyliy ngoraed ni ngar kalgaed ngaen'raed min tawfe nagraed ni nge yog ni machalbog nagraed fare Kan ni Thothup—Ngar boeded Yesus. Nap'an T.Y. 34–35.","prevAbbr":"3-ne","prevNo":26,"nextAbbr":"3-ne","nextNo":28,"chapterTitle":"3 Nephi 27","verses":[{"vNo":"1 ","txt":"Me yibi buch u nap'an nibe milekag fapi gachalpen Yesus ma yaed be machib nag fapin'en ni kar rung'aged ma kar guyed, ma yaed be tawfe u fithingan Yesus, me yibi buch ni pi gachalpen e ra mukun gaed nga ta'abang ngar peth gaed ko meybil nge baley nag e abich."},{"vNo":"2 ","txt":"Ere yibi m'ug Yesus ngoraed bayay, ya yaed be meybil ngak' e en Chitamangiy u fithingan; me yibi Yesus I sak'iy nga fithik'raed, me ga'ar ngoraed: Mang e gimed ba'adag ni nggu pii' ngomed?"},{"vNo":"3 ","txt":"Mar ga'ar gaed ngak': Somoel, gamaed ba'adag ni nga moeg ngomaed ko mang e re fithingan ni nggu tunguyed ko re galasia ney; ya be yo'or e male'eg thin u thilin e gidii' u mornga'agen e renn'ey."},{"vNo":"4 ","txt":"Ma fare Somoel e ga'ar ngoraed: Rriyul', nriyul', gube yoeg ngomed, mangfan ni fapi gidii' e ngar nonnon gaed ma yaed be lele'eg e thin ni bachan e pinn'ey?"},{"vNo":"5 ","txt":"Dawor ra poeyed fapi chep nib thothup, nibe yoeg ni thingar mu feked nga dakeanmed fithingan Kristus, ni'ir fithingag? Ya ireray e re fithingan ni yira piningmed riy ko bin tomur e rran;"},{"vNo":"6 ","txt":"Ma enra fek fithingag nga dakean, me athamgil nge mada' ko tomur, e ireram e cha' nra thap ko bin tomur e rran."},{"vNo":"7 ","txt":"Ere, demutrug e re n'en ni gimed rarin', ma ngam rin'ed u fithingag; ere ngam pininged fare galasia u fithingag; ma gimed meybil ngak' e en Chitamangiy u fithingag ni nge tawa'ath nag fare galasia ni fan ngog."},{"vNo":"8 ","txt":"Ma bu'uw rogon ma galasia rog ni fa'anra dab ni pining fithingag ngay? Ya fa'anra bay ba galasia ni kan pining fithingan Moses ngay ma arame galasia rok' Moses; ara ni pining fithingan bee' nib mo'on ngay ma arame ba galasia rok' bee' nib mo'on; machane fa'an yira pining fithingag ngay me'ere gag e galasia rog, ni fa'anra kar dumow gaed nga dakean e gospel rog."},{"vNo":"9 ","txt":"Rriyul' gube yoeg ngomed, ni kam dumow gaed nga dakean e gospel rog; ere ngam pininged ni demutrug e pin'en ni gimed be pining, ma ngam rin'ed u fithingag; ere fa'anra ngam meybil gaed ngak' e en Chitamangiy, ni fan ko galasia, ni fa'an gimed rarin' u fithingag ma ra motoyil e en Chitamangiy ngomed;"},{"vNo":"10 ","txt":"Ma fa'anra ngan toey fare galasia nga dakean e gospel rog ma arame ra dag e en Chitamangiy e pi muruwel rok' u langgin."},{"vNo":"11 ","txt":"Machane fa'anra dan toey nga dakean e gospel rog, ma kan toey nga dakean e pi muruwel ko gidii', ara nga dakean e pi muruwel ku mo'oniyan', rriyul' ni gube yoeg ngomed ni bay ra falfalaen' gaed ko pi muruwel roraed u ta'boechingiyal', ma bayi munmun me yibe tomur, ma yira th'aeb raed nga but' manin' raed nga mite nifiy, ko gin ni dabiyog ni ngan sulriy."},{"vNo":"12 ","txt":"Ya pi muruwel roraed e ra leak raed, ya ri bachan e pi muruwel roraed min th'aeb raed nga but'; ere mu tayed u wun'med e pin'en ni kugog ngomed."},{"vNo":"13 ","txt":"Musap gaed kug pii' e gospel rog ngomed, ma ba'aray rogon e re gospel ney ni kug pii' ngomed—ni kugub nga fayleng ni nggu rin' fiti laniyaen' e Chitamag, ni bachan e ke l'ugeg e Chitamag."},{"vNo":"14 ","txt":"Ma ke l'ugeg e Chitamag ni ngan chibiyeg ngalang u dakean e kuruth; ma tomuren ni kan chibiyeg ngalang u dakean e kuruth, ni nge yog nug miliy gubin e gidii' ngog, ma boed ni ke chibiyeg e gidii' ngalang e aram rogon nra chibiy e en Chitamangiy e gidii' ngalang, ni ngar sak'iy gaed nga p'oewcheg, ni ngan pufthin nagraed ko pi muruwel roraed, ko ba mangil fab kireb—"},{"vNo":"15 ","txt":"Ere arayfan ni kan chibiyeg ngalang; ere rogon gelingin e en Chitamangiy e gura miliy gubin e gidii' riy ngog, ni ngan pufthin nagraed u rogon e pi muruwel roraed."},{"vNo":"16 ","txt":"Ma bay yibi buch, ni enra kalngaen' min tawfe nag u fithingag e ra sug ko fare Kan ni Thothup; ma fa'anra athamgil nge mada' ko tomur, ma musap gaed, ire gura tay ni dariy thibngin u p'oewchen e Chitamag ko re rran nem u nap'an ni bay gu sak'iy ni nggu pufthin nag e fayleng."},{"vNo":"17 ","txt":"Ma enra dabi athamgil nge mada' ko tomur, e ireram e cha' ni yira th'aeb nga but' nga nin' nga mite nifiy, ni ireram e gin ni dabiyog ni ngan sulriy, ni bachan e justice rok' e en Chitamangiy."},{"vNo":"18 ","txt":"Ere ireray fare thin ni pii' ngak' e gidii'. Ere arayfan ni ke mugu'uliy fapi thin ni ke pii', ere dar ma baen, ya ma mugu'uliy gubin e thin rok'."},{"vNo":"19 ","txt":"Ma dariy ban'en nib alit ni rayog ni nge yaen nga lan gil'ilungun; ere dariy ban'en ni ra yaen nga tafen e gapas rok' ma kemus ni pi'in ni kar lukuyed e mad roraed nga racha'eg, ni bachan e mich roraed, nge kalngaen' roraed ko gubin e pi denen roraed, nge yul'yul' roraed nge yaeni mada' ko tomur."},{"vNo":"20 ","txt":"Chiney e ba'aray fare motochiyel: Mu kalgaed ngaen'med, gimed gubin e gidii' ni gimed bay ko tin tomur e rran u fayleng, magmed yib ngog ngan tawfe nagmed u fithingag, ni nge yog ni ngam machalbog gaed u dakean fare Kan ni Thothup, ni nge yog ni ngam sak'iy gaed ni dariy thibngimed u p'oewcheg ko bin tomur e rran."},{"vNo":"21 ","txt":"Rriyul', nriyul', gube yoeg ngomed, ni ireray e gospel rog; ma gimed manang e pin'en ni thingar mu rin'ed u lan e galasia rog; ya pi muruwel ni kam guyed gag ni kug rin' e ireram e pi muruwel ni ngam rin'ed; ya pin'en ni kam guyed gag ni kug rin' e ireram e pin'en ni ngam rin'ed;"},{"vNo":"22 ","txt":"Ere, fa'an gimed rarin' e pinn'ey ma ra fel' wa'athmed, ya yira chibiymed ngalang ko bin tomur e rran."},{"vNo":"23 ","txt":"Mu yoloeyed e pin'en ni kam guyed ma kam rung'aged, ma kemus ni pin'en nib mathngeluwol e dab mu yoloeyed."},{"vNo":"24 ","txt":"Mu yoloeyed e pi muruwel rok' e pi gidii' ney, ni bay rrin'ed, ni boed ni kan yoloey mornga'agen e tin ni ke buch."},{"vNo":"25 ","txt":"Ya musap gaed, rogon e pin'en ni kan yoloey nga langgin fayu ke babyor, nge tin ni bay finni yoloey, e yira pufthin nag e pi gidii' ney riy, ya ireram e gin ni ba'rogon e pi muruwel roraed riy nra nang e gidii'."},{"vNo":"26 ","txt":"Ere musap gaed, gubin ban'en ma be yoloey e en Chitamangiy; ere rogon e pin'en ni yira yoloey nga langgin fayuke babyor e yira pufthin nag e fayleng riy."},{"vNo":"27 ","txt":"Ma guba'adag ni ngam nanged ni bay mmanged tapufthin rok' e pi gidii' ney, u rogon ba yalen ni bay gu pii' ngomed, ni'ir e ba mat'aw. Ere, ba mit i mang gidii' e ngam boeded? Rug be ga'ar ngomed, ngam boeded gag."},{"vNo":"28 ","txt":"Ere chiney e ngguwon ngak' e en Chitamangiy. Ma rug be yoeg ngomed, ni demutrug e ren'en ni gimed ra ning ngak' e en Chitamangiy u fithingag ma ra pii' ngomed."},{"vNo":"29 ","txt":"Ere, mu ninged, min pii' ngomed; mu tugtuguyed, min bing ngomed; ya enra ning, e yira pii' ngak'; ma enra tugtuguy, e yira bing ngak'."},{"vNo":"30 ","txt":"Ere chiney, e musap gaed, falfalaen' rog e kari gel, ma kari sug, ni bachmed, nge biney e mfen; arragon, ma mus ngak' e en Chitamangiy make falfalaen', nge ku aram rogon ngak' gubin e pi angel nib thothup, ni bachmed nge biney e mfen; ya dariy bagyaed ni ke malog."},{"vNo":"31 ","txt":"Musap gaed, guba'adag ni ngam nanged fan; ya gube yip' fan e pi'in ni yaed bay e chiney nib fos ko biney e mfen; ma dariy bagyaed ni ke malog; ere bachraed ma kug sug ko falfalaen'."},{"vNo":"32 ","txt":"Machane musap gaed, be kireb an'ug ni bachan e bin aningeg e mfen nga m'on ko biney e mfen, ya ke wawliyraed fa'anem iyaen ni kalbus ni woed ni rin' fa'en fak mo'oniyan'; ya yaedra pii'eg ni chuwaey' ko silber, nge gol, nge pin'en nra kireb nag e chachngeg nge pin'en ni rayog ni iring e pi moro'ro'. Ma lan e re rran nem e gura gechig nagraed, gura sulweg wengan e pi muruwel roraed nga dakean loelugraed."},{"vNo":"33 ","txt":"Me yibi buch u nap'an ni mu' Yesus iyoeg e pi thin ney me ga'ar ngak' pi gachalpen: Mmaroed nga langgin fare garog nib we'in'in; ya ba garog nib we'in'in, mab achichig radan nib sor iyaen ko yafos, ma rib lich e pi'in ni yaedra pir'eg; ya rib gaa' langan fare garog, ma rib gaa' radan e wo' nib sor iyaen ko yam', ma rib yo'or e pi'in ni yaed be milekag iyaen ngay, nge yaeni mada' nga nap'an ni ke nep', ni dakuriy bee' ni rayog ni nge muruwel."}]}