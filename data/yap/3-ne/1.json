{"heading":"Nephi, ni fare pagael ni fak Helaman, e chuw u lan fare binaw, ma fare pagael ni fak Nephi e cha'ariy fapi chep—ni yug aram rogon nib yo'or e pow nge ma'ang'ang ni bay, ma pi'in kireb e yaed be lemnag rogon ni ngar lii'ed e pi'in nib mat'aw—Fare nep' nni gargeleg Kristus e taw ngay—Fare pow e kan pii', ma rebe t'uf nib be'ech e ke m'ug—Baen nge sasalap e ri almarin, nge fapi Gadianton ni moro'ro' e ra lii'ed bo'or e gidii'. Nap'an T.Y. 1–4.","sectionHeading":"Ere Helaman ni fare pagael ni fak Helaman, ni fare pagael ni fak Alma, ni fare pagael ni fak Alma, ni bee' ni gidii' rok' Nephi nib pagael ni fak Lehi, ni yib nga wuru' fare binaw nu Jerusalem u lan e bin somm'on e duw ko lung rok' Zedekiah, ni fare pilung nu Judah.","prevAbbr":"hel","prevNo":16,"nextAbbr":"3-ne","nextNo":2,"chapterTitle":"3 Nephi 1","verses":[{"vNo":"1 ","txt":"Chiney e yibi buch ni fabin mereb i ragag nge ta'areb e duw e thimur make gaman nel' miri'ay e duw nap'an ni chuw Lehi u Jerusalem; u lan fare duw ni Lachoneus e ire pilung ko tapuf-oloboch nge am u ga'angin yang fare nam."},{"vNo":"2 ","txt":"Ere Nephi, ni fare pagael ni fak Helaman, e ke chuw u lan fare binaw nu Zarahemla, ni ke pii' gafalngin fapi plate ni brass, ngak' Nephi ni fare pagael ni fak, ni'ir e bin th'abi ilal e pagael ni fak, nge gubin fare chep ni ku'un cha'ariy, nge gubin e pin'en ni ku'un cha'ariy nib thothup ko ngiyal' ni ba'aram ni chuw Lehi u Jerusalem."},{"vNo":"3 ","txt":"Ma arame chuw nge yaen nga wuru' fare binaw, ma uw e gin ni yaen ngay, e dariy bee' ni manang; ma fare pagael i Nephi ni fak e yin' luwan nge cha'ariy fapi chep, arragon, fare chep ko pi gidii' ney."},{"vNo":"4 ","txt":"Me yibi buch u nap'an ni tabab e bin mereb i ragag nge l'agruw e duw, ma musap gaed, fapi prophecy ko fapi profet e arame tabab ni nge mugu'uliyean nib fel' rogon; ya arame tabab i m'ug e pow nge ma'ang'ang ni gagyeg u fithik' fapi gidii'."},{"vNo":"5 ","txt":"Machane bay boech e gidii' ni yoeg ni fapi thin e ke pag nap'an ni nge mugu'ul, ni'ir faram e weliy Samuel, ni fare Lamanite."},{"vNo":"6 ","txt":"Mar tabab gaed ko falfalaen' ngak' pi walagraed, ma yaed be ga'ar: Musap gaed fare ngiyal' inn'em e ke thimur, ma fapi thin rok' Samuel e dawori mugu'ul; ere, falfalaen' romed nge mich romed ni mornga'agen e renn'ey e rib m'ay fan."},{"vNo":"7 ","txt":"Me yibi buch nra tayed ba wagaey u ga'angin yang fare nam; ma fapi gidii' nib michaen'raed e ri kirbaen' raed nib gel, ni richey ma fapin'en ni kan weliy e dabi yibi buch."},{"vNo":"8 ","txt":"Machane musap gaed, ur pired ni yaed ba miyuluy i sap nag fare rran nge fare nep' nge fare rran ni ra yaeni aw ni ta'areb e rran ni gowa dariy e nep', ni nge yog ni ngar nanged ni mich roraed e dawori m'ay fan."},{"vNo":"9 ","txt":"Chiney e yibi buch ni bay rebo rran ni ke dugliy e pi'in ni de michaen'raed, ni gubin e pi'in nib michaen'raed ko pi yalean nem e ngan lii'raed riy ngar m'aed ma kemus ni fa'anra yibi m'ug fapi pow, ni'ir e ke pii' fa'anem i Samuel ni fare profet."},{"vNo":"10 ","txt":"Chiney e yibi buch u nap'an ni guy Nephi, ni fare pagael ni fak Nephi, e re ngongol ney nib kireb ko gidii' rok', me ri sug gum'ircha'en ko kirbaen'."},{"vNo":"11 ","txt":"Me yibi buch ni yaen nga wean nge pag ir nga dakean e buut' nibe siro', me meybil nib almarin ngak' e Got rok' ni fan ngak' e pi gidii' rok', arragon, pi'in ba'aram ni yibe yaen ni ngan gatheayraed ni bachan e mich roraed ko fare yalean ko pi chitamangraed."},{"vNo":"12 ","txt":"Me yibi buch ni meybil nib almarin e re rran nem ni polo' ngak fare Somoel; ere musap gaed, fare lam rok' Somoel e yib ngak', nibe ga'ar:"},{"vNo":"13 ","txt":"Mu puged loelugmed ngalang ma nge pagaen'med; ya musap gaed, fare ngiyal' inn'em e ke yib, nre nep' inn'ey e yira pii' fare pow, ma ra rebo rran riy ma kugub nga fayleng, ni nggu dag ko fayleng ni gura mugu'uliy gubin e pin'en ni'ug guy rogon ni nge weliy e pi profet rog nib thothup."},{"vNo":"14 ","txt":"Musap gaed, ere nggub ko gidii' rog, ni nge mugu'ul gubin e pin'en ni kug dag ngak' e gidii' aram u nap'an ni sum e fayleng, ma nggu rin' laniyaen' row fare Chitamangiy nge fare Fak—rok' fare Chitamangiy ni bachag, nge rok' fare Fak ni bachan e dowef rog. Ere musap gaed, fare ngiyal' inn'em e ke yib, ma re nep' inn'ey e yira pii' fare pow."},{"vNo":"15 ","txt":"Me yibi buch ni fapi thin ni yib ngak' Nephi e mugu'ul, ni boed rogon nni weliy; ya musap gaed, nap'an ni awe yal' ma dariy e lumor; ma fapi gidii' e tabab i balyangaen'raed ni bachan e dariy e lumor u nap'an ni ke nep'."},{"vNo":"16 ","txt":"Ma bo'or e pi'in ni dawori michaen'raed ko fapi thin rok' fapi profet, nra awgaed nga but' ni gowa kar m'aed, ya kar nanged ni fare tanamen e mogothgoth ni kar tayed ni fan ngak' e pi'in nib michaen'raed ko fapi thin rok' fapi profet e ke puth; ya fare pow ni kan pii' e ke taw ngay."},{"vNo":"17 ","txt":"Ma arame tabab ni ngar nanged ni facha' ni Fak Got e ridab ki n'uw nap'an make m'ug; arragon, ma ngan ngochngoch nag i weliy, ni gubin e gidii' u dakean ga'angin yang e fayleng ko ngael nge mada' ko ngek, ngu lan e nam ko lelu'och ngu lan e nam ko yimuch, e ri balyangaen'raed mar awgaed nga but'."},{"vNo":"18 ","txt":"Ya yaed manang ni fapi profet e ku'ur micheged e pinn'ey ni ke yo'or e duw, ma fare pow ni kan pii' e ke taw ngay ke mu'; ma arame ra tabab gaed ko morus ni bachan e denen roraed nge mich roraed ni dariy."},{"vNo":"19 ","txt":"Me yibi buch ni dariy e lumor e re nep' nem ni polo', ya ba tamilang ni gowa ba lukungun e misiw'. Me yibi buch ni m'ug e yal' ni kakadbul bayay, ni woed rogon ni kuma m'ug; mar nanged ni ireram fare rran ni yira gargeleg fare Somoel riy, ni bachan e fare pow ni kan pii'."},{"vNo":"20 ","txt":"Me yibi taw ngay ni buch, arragon, gubin ban'en, ni mos ko tin ba'achig, ni boed rogon fapi thin ni yoeg fapi profet."},{"vNo":"21 ","txt":"Me yibi buch niki m'ug ba t'uf nib be'ech, ni boed rogon fare bugithin."},{"vNo":"22 ","txt":"Me yibi buch ko re ngiyal' inn'em iyaen nga m'on ni tabab fare Mo'oniyan', ko baen iyaen u fithik' fapi gidii', ni ngar 'el'el niged gum'ircha'raed, ni fan e nge dabi michaen'raed ko fapi pow nge ma'ang'ang ni kar guyed; machane yug aram rogon ni bay e pi baen ney nge pi sasaliyeb ney ma baga' ni oren fapi gidii' e michaen'raed, me l'agaen' raed ngak' fare Somoel."},{"vNo":"23 ","txt":"Me yibi buch ni Nephi e iyaen u fithik' fapi gidii', nge ku boech e gidii', ni yaed be tawfe nigey nga dakean e kalngaen', ni'ir e yib e man'aegfan ko pi denen riy. Ma aray rogon ni fapi gidii' e tabab ni nge yog e gapas ngoraed bayay u lan fare nam."},{"vNo":"24 ","txt":"Ma arame m'ay e pi togopluw, ma kemus ni buch'uw e gidii' nra tabab gaed ko machib, ni yaed be nomeg ni ngar micheged u dakean e pi chep nib thothup ni daki t'uf ni ngan fol ko fare motochiyel ku Moses. Ireray e gin nra oloboch gaed riy, ya darur nanged fan fapi chep nib thothup."},{"vNo":"25 ","txt":"Me yibi buch ni den'uw nap'an riy me l'agaen' raed, me puluw u wun'raed e minaen' ni yaed bay u fithik', ya kan dag ngoraed ni fare motochiyel e dawori mugu'ul, ma rra mugu'ul ni mos ko tin nib achig; arragon, yib e thin ngoraed ni rra mugu'ul; arragon, dariy bang fa boechi yang riy ni ra chuw nge mada' ko ngiyal' ni ke mugu'ul ni ga'angin; ere lan e re duw ney me yibi tamilang laniyaen'raed ko minaen' roraed mar pogofay niged e pi kireb roraed."},{"vNo":"26 ","txt":"Ere aray rogon ni m'ay e bin mereb i ragag nge l'agruw e duw, nni fek e thin nib mangil iyib ngak' fapi gidii' ni bachan e fapi pow ni ke yibi buch, ni rogon e thin ko fare prophecy rok' gubin fapi profet nib thothup."},{"vNo":"27 ","txt":"Me yibi buch ni bin mereb i ragag nge dalip e duw e ki m'ay u fithik' e gapas, ma kemus ni fapi Gadianton ni moro'ro', ni yaed ma paer u fithik' e pi burey, ni kar suguyed dakean fare nam; ya kari noemow nap'an e tagil' raed nge yungin ni yaed ma miith riy ni arame daryog ni nge gel fapi gidii' ngoraed; ere ri yo'or e mathang pogofan nra tayed, mab almarin e cham nra tayed u fithik' fapi gidii'."},{"vNo":"28 ","txt":"Me yibi buch nu lan e bin mereb i ragag nge aningeg e duw ma kar taw gaed nga ba dodow ni kar yo'or gaed, ni bachan e bayo'or fa pi'in nra chuw gaed ko fapi Nephites ni kar miil gaed nga ranoed ngoraed, ni ireray e n'en ni yib nag e kirbaen' nib gel ngak' e tin ba'aram e Nephites ni kar magaey gaed u lan fare binaw."},{"vNo":"29 ","txt":"Ma kubay rebi tapgin e kirbaen' nib gel u fithik' fapi Lamanites; ya musap gaed, bo'or e bitir roraed ni kar ga'gaed ma kar ilal gaed, ni kar pired roraed, ni wawliyraed boech fapi Zoramites nga orel, u dakean e sasalap l'ugun nge pi sabaenbaen roraed ngoraed, ni ngar uned ngak' fapi Gadianton ni moro'ro'."},{"vNo":"30 ","txt":"Ere aray rogon niki gafgow fapi Lamanites, ma aram me lul'aen' raed ko mich roraed nge tin nib mat'aw ban'en, ni bachan e pi ngongol ni kireb ko fare mfen ni kafini sum."}]}