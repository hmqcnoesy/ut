{"heading":"Fapi Nephites e ra kalgaed ngaen'raed mar keru'uyed e pi denen roraed—Mormon e yoloey chepin e gidii' rok' me yoeg fare thin ni dabimus bi'id ngoraed—Israel e bayi mukun bayay nge chuw ko garar ni tay ni ke n'uw nap'an. Nap'an T.Y. 22–26.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3 Nephi 5","verses":[{"vNo":"1 ","txt":"Ere chiney e musap gaed, dariy bee' u fithik' gubin fapi gidii' ko Nephites ni maerwaer buch'uw u waen' fapi thin rok' gubin fapi profet nib thothup ni kar non gaed; ya yaed manang nib t'uf ni thingari mugu'ul."},{"vNo":"2 ","txt":"Ma yaed manang ni thingari t'uf ni ke yib Kristus, ni bachan e pi pow nib yo'or ni kan pii', ni boed rogon fapi thin ni yoeg e pi profet; nge bachan e pin'en ni ke yibi buch ere yaed manang nib t'uf ni thingari gubin ban'en ma nge yibi buch ni boed rogon ni kan weliy."},{"vNo":"3 ","txt":"Ere ra keru'uyed gubin e pi denen roraed, nge pi fananikan roraed, nge pi galong roraed, mar pigpig gaed ngak' Got u fithik' e l'agaen' roraed ni polo' ni rran nge nep'."},{"vNo":"4 ","txt":"Ere chiney e yibi buch u nap'an ni kar feked gubin fapi moro'ro' ni kalbus, ma dariy bagyaed e pi'in dan lii'raed ngar m'aed ni miil, mar yin'ed e pi kalbus roraed nga lan e kalbus, mar guyed rogon fare thin rok' Got ni ngan machib nag ngoraed; ma oren e pi'in ni yaedra kalngaen' ko pi denen roraed mar fal'eged ba m'ag ni dab kur mathang pogofan gaed bayay, e ni pagraed u kalbus."},{"vNo":"5 ","txt":"Machane oren e pi'in ni dar fal'eged ba m'ag, ni pi'in ni ku yaed be finey e mathang pogofan u lan gum'ircha'raed, arragon, oren e pi'in nni pir'eg raed ni yaed be mak'ar murus ngak' pi walagraed e ni koelraed ngan gechig nagraed u rogon e motochiyel."},{"vNo":"6 ","txt":"Ere aray rogon ni ra tileged gubin e pi kireb nem, nge pin'en nib miith, nge pi ulung ni th'abi kireb, ni'ir e bayo'or e ngongol ni kireb riy, ma bayo'or e mathang pogofan ntay riy."},{"vNo":"7 ","txt":"Ere aray rogon ni m'ay bin riliw nge l'agruw e duw, ma ku aram rogon ko bin riliw' nge dalip e duw, nge bin riliw' nge aningeg, nge bin riliw' nge lal; ma aray rogon ni yaeni m'ay riliw' nge lal e duw."},{"vNo":"8 ","txt":"Ma bayo'or bogi ban'en ni m'ug, ni guy boech e gidii' ni rib mangil, mab ma'ang'ang; machane, dabiyog i yoloey ni gubin nga lan e reke babyor ney; arragon, reke babyor ney e dabiyog ni ngan yoloey ngay ba ra'ay guruy ko tin ni ke buch u fithik' e gidii' nib yo'or u lan riliw' nge lal e duw."},{"vNo":"9 ","txt":"Machane musap gaed bay yuke babyor ni bay mornga'agen gubin ban'en riy ni buch rok' e pi gidii' ney; nge bake babyor nib ngochngoch mab riyul' ni yoloey Nephi."},{"vNo":"10 ","txt":"Ere kug ngongoliy e chep rog ko pinn'ey u rogon e chep rok' Nephi, ni kan ker nga dakean yungi plate ni kanoeg ni plates ku Nephi."},{"vNo":"11 ","txt":"Ma musap gaed, guma yoloey e chep nga dakean yungi plate ni kug fal'eg nga pa'ag."},{"vNo":"12 ","txt":"Ere musap gaed, kan tunguy Mormon ngog, ya kan tunguy fithingan farengi binaw ku Mormon ngog, fare binaw ni'ir e yarmiy Alma fare galasia riy u fithik' fapi gidii', arragon, fare galasia ni somm'on nni yarmiy nga fithik'raed u tomuren e ngongol roraed nib kireb."},{"vNo":"13 ","txt":"Musap gaed, I gag bee' ni gachalpen i Yesus Kristus, ni facha' ni Fak Got. Ke piningeg ni nggu weliy e thin rok' u fithik' e pi gidii' rok', ni nge yog e yafos ngoraed ni dabimus bi'id."},{"vNo":"14 ","txt":"Ma ke yibi m'ug nib t'uf ni gag, u rogon ni ba'adag Got, ni fapi meybil rok' e pi'in ni kar m'aed, ni yaed e pi'in nib thothup, e ra mugu'ul u rogon e mich roraed, e nggu fal'eg bbabyor ni mornga'agen e pinn'ey ni kan rin'—"},{"vNo":"15 ","txt":"Arragon, bake babyor nib achichig ni mornga'agen e pin'en ni ke buch u nap'an ni chuw Lehi u Jerusalem, nge yibi mada' ko ngiyal' ney."},{"vNo":"16 ","txt":"Ere gag e gube fal'eg e babyor ko pi chep ni ke pii' e pi'in ni ur moyed ni yaed ba m'on rog, nge yibi mada' ko ngiyal' ni tabab e birog e rran."},{"vNo":"17 ","txt":"Ma aram mug fal'eg bbabyor ni mornga'agen e pin'en ni kug guy nga oewcheg."},{"vNo":"18 ","txt":"Ere gumnang ni fare ke babyor ni kug fal'eg e bake babyor nib mat'aw mab riyul'; machane bo'or bogi ban'en,ni deyog nug yoloeyed mornga'agen ni bachan rogon e thin romaed."},{"vNo":"19 ","txt":"Ere chiney e nggu museg e thin rog u roey, ni mornga'ageg, ere nggu tabab i pii' e chep rog ni mornga'agen e pin'en ni immoy ko pi rran nib m'on rog."},{"vNo":"20 ","txt":"I gag Mormon, ni gidii'en Lehi. Ri ba'fan ni nggu oge magaer ngak' e Got rog nge Tathapeg rog i Yesus Kristus, ni'ir e fek e pi chitamangmaed nga wuru' fare binaw nu Jerusalem, (ma dariy bee' ni manang ma kemus ni yigo' ir nge pi'in ni fekraed nga wuru' e re nam nem) ma ke pii' ngog nge gidii' rog e tamilang u rogon me yog wo'en e thap ngomaed ni polo'."},{"vNo":"21 ","txt":"Rriyul' ni ke tawa'ath nag e tabinaew rok' Jacob, ma ke wurengaen' ngak' pifak Yosef."},{"vNo":"22 ","txt":"Nge n'umngin i nap'an ni ke fol pifak Lehi ko pi motochiyel rok' ma ke tawa'ath nagraed ma ke mon'og nagraed ni boed rogon ni yoeg."},{"vNo":"23 ","txt":"Arragon, ma rriyul' ni ra fek bayay e tin ni ke magaey u pifak Yosef ko fare tamilang rok' Somoel ni Got roraed."},{"vNo":"24 ","txt":"Ma ri woed nib fos Somoel, e aram rogon nira kunuy nga ta'abang u lan fare aningeg guruy i fayleng gubin e tin ni ke magaey u pifak Jacob, ni kar garar gaed u dakean ga'angin yang e fayleng."},{"vNo":"25 ","txt":"Ma bachane ke fal'eg e m'ag u thilraed gubin chon e tabinaew rok' Jacob, ere fare m'ag ni fal'eg u thilraed chon e tabinaew rok' Jacob e ra mugu'ul ko re ngiyal' i n'en ni ba'adag, ni ngan sulweg gubin chon e tabinaew rok' Jacob ko fare tamilang ko m'ag ni ke fal'eg u thil'raed."},{"vNo":"26 ","txt":"Ma arame bay ra nanged e Tabiyul roraed, ni Yesus Kristus, ni facha' ni Fak Got; ma arame bay ni kunuy raed u fa aningeg guruy i fayleng nga dakean e pi nam roraed, ko pi yungi n'en ni kar garar gaed iyaen ngay; arragon, woed nib fos Somoel e aram rogon ni bay yaeni aw. Amen."}]}