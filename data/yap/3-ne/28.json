{"heading":"Mereb ko fare Ragag nge L'agruw e ra athapeged min michmicheg ngoraed ni yaedra yaen nga gil'ilungun Kristus u nap'an ni yaedra yim'—Fare Dalip I Nephites e ra athapeged min pii' gelingraed ni ngar luk'afed e yam' ni ngar pired u dakean e fayleng nge yaeni mada' ko ngiyal' ni ke yib Yesus bayay—Thil e changar roraed ngar guyed bogi ban'en ni demat'aw ni ngar weliyed mornga'agen, ma yaed bay e chiney ni yaed be machib u fithik' e gidii'. Nap'an T.Y. 34–35.","prevAbbr":"3-ne","prevNo":27,"nextAbbr":"3-ne","nextNo":29,"chapterTitle":"3 Nephi 28","verses":[{"vNo":"1 ","txt":"Me yibi buch u tomuren ni ke yoeg Yesus e pi thin ney, me non ngak' pi gachalpen, ni tata'areb, nibe ga'ar ngoraed: Mang e gimed ba'adag ni nggu pii' ngomed, u tomuren ni ku guwaen ngak' e en Chitamangiy?"},{"vNo":"2 ","txt":"Ma kemus ni dalip i yaed e dar non naed, ma yaed gubin nra non naed, ni yaed be ga'ar: Gamaed be athapeg ni nggu baed ngom nib papay nga lan gil'ilungum, u tomuren ni kug pired ni n'umngin i nap'an nni midil nag ni nggu pired ni gamaed bafos, ma ke m'ay e muruwel romaed ni kam piningmaed ngay ni nggu rin'ed."},{"vNo":"3 ","txt":"Me ga'ar ngoraed: Nge fel' wa'athmed ni bachan e gimed be athapeg e biney rog; ere, tomuren ni ke gaman medilip i ragag nge l'agruw e duw romed ma bay mu baed ngog nga langgin gil'ilungug; ma bay mu pir'eged rog e toffan."},{"vNo":"4 ","txt":"Ma tomuren ni ke non ngoraed, me chel nga sap ngak' fadalip nem, me ga'ar ngoraed: Mang e gimed ba'adag ni nggu rin' ngomed, u tomuren ni ku guwaen ngak' e en Chitamangiy?"},{"vNo":"5 ","txt":"Me kirbaen' raed, ya dabi thog roraed ni ngar weliyed ngak' e n'en ni yaed be athapeg."},{"vNo":"6 ","txt":"Me ga'ar ngoraed: Musap gaed, gumnang e tafnaey romed, ere gimed be athapeg e n'en ni athapeg John nib t'uf rog, ni immoy rog u nap'an e muruwel rog, u m'on ni nge tiningeg fapi Jews ngalang."},{"vNo":"7 ","txt":"Ere, ri kub fel' boech wa'athmed, ya gimed e dab mu thamiyed e yam'; ya bay mu pired ni gimed bafos ni ngam guyed e pin'en bay irin' e en Chitamangiy ngak' e gidii', nge yaeni mada' ko ngiyal' ni gubin ban'en make mugu'ul nrogon ni ba'adag e en Chitamangiy, u nap'an ni bay gub u fithik' e rir rog nge pi gelingin nu tharmiy."},{"vNo":"8 ","txt":"Ma dab mu gafgow gaed u amithun e yam'; ya nap'an ni bay gub u fithik' e rir rog ma bay mu thil gaed ni boed ba taleableab ngam chuw gaed ko dagur nra yim' ngam maroed ko dagur ni dabi yim'; ma arame bay ni tawa'ath nagmed u lan gil'ilungun e Chitamag."},{"vNo":"9 ","txt":"Nge ku boech, gimed e dab mu thamiyed e amith u nap'an ni gimed bay u lan e biney e dowef, ara kirbaen' ma kemus ni bachan e pi denen ko fayleng; ere gubin e pinn'ey ma gura rin' ni bachan e n'en ni kam athapeged rog, ya kam athapeged ni gomanga yog ni ngam yog niged e gidii' ni polo' ngog, u n'umngin i nap'an ni bayi paer e fayleng."},{"vNo":"10 ","txt":"Ere arayfan ni bay yog e falfalaen' ngomed ni polo'; ma bay mu pired nga but' u lan gil'ilungun e Chitamag; arragon, falfalaen' romed e bayi polo', ni boed e en Chitamangiy ni ke pii' ngog e falfalaen' ni polo'; ma bay mu boeded Gag, me Gag e guboed e en Chitamangiy; ere en Chitamangiy nge Gag e gamow ta'areb;"},{"vNo":"11 ","txt":"Ma fare Kan ni Thothup e be micheg e en Chitamangiy nge gag; ma en Chitamangiy e be pii' fare Kan ni Thothup ngak' e gidii', ni bachag."},{"vNo":"12 ","txt":"Me yibi buch u nap'an ni ke yoeg Yesus e pi thin ney, me matheg bugulipa' ngoraed ni yaed gubin ma kemus ni fadalip nii' ni ngar pired, e de matheg buglipa' ngoraed,ma arame me yaen."},{"vNo":"13 ","txt":"Ere musap gaed, mab e tharmiy, min fekraed nga tharmiy, mar guyed mar rung'aged bogi ban'en ni dabiyog i weliy."},{"vNo":"14 ","txt":"Ma rib mathngeluwol ngoraed ni ngar weliyed mornga'agen; ara ngan pii' gelingraed ni nge yog ni ngar weliyed e pin'en ni kar guyed ma kar rung'aged;"},{"vNo":"15 ","txt":"Ma dar nanged ko yaed bay u lan e dowef fa yaed bay u wuru', dabiyog ni yaedra yoeg; ya be m'ug ngoraed ni gowa kethil ya'araed, ni kar chuw gaed ko biney e dowef nga ranoed nga rebe dodowen e dowef ni dabi yim', ni nge yog ni ngar guyed e tirok' Got ban'en."},{"vNo":"16 ","txt":"Machane yibi buch nra machib gaed bayay u dakean e fayleng; machane dar machib niged mornga'agen fapin'en ni kar guyed ma kar rung'aged, ni bachan fare motochiyel nni pii' ngoraed u tharmiy."},{"vNo":"17 ","txt":"Ere chiney, gomanga yaed bay ko dagur nra yim' fa dabi yim', aram ko nap'an fare rran ni thilya'araed, e dagnang;"},{"vNo":"18 ","txt":"Machane ba'aray e chu'uw ni gumnang, u rogon fare chep ni kan yoloey—u ranoed iyaen u dakean fare nam, mar machib gaed ngak' gubin e gidii', ma yaed be thapeg urngin e pi'in nibe michaen'raed ko machib roraed ko fare galasia; min tawfe nagraed, ma gubin e pi'in ni tawfe nagraed e rathapeged fare Kan ni Thothup."},{"vNo":"19 ","txt":"Ma pi'in ni dar manged ko fare galasia e riyn'edraed nga kalbus. Ma tafene kalbus ni yi be yin'raed ngay e daryog ni ngar pired u langgin, ya be puth nge ruw raba'."},{"vNo":"20 ","txt":"Ma ku nin'raed nga lan e loew; machane ra buthuged e but' ko fare thin rok' Got, ni arame, dakean gelingin e ni chuwegraed riy u lan e pi loew; ere dariy ba loew ni kar kired nib to'aer nibe yog ni ngan tay raed u langgin."},{"vNo":"21 ","txt":"Ma dalip yay ni kanin' raed nga tafen e nifiy ma dar yik' gaed."},{"vNo":"22 ","txt":"Ma l'agruw yay nnin'raed nga lan e loew ni bay e gamanman nib malboch riy; ma musap gaed, ur fafeal gaed fapi gamanman nib malboch ni woed bee' nib bitir nge fak e saaf, ma dar mad'ad gaed."},{"vNo":"23 ","txt":"Me yibi buch ni aray rogon ni u ranoed u fithik' gubin fapi gidii' ku Nephi, mar machib niged fare gospel rok' Kristus ngak' gubin e gidii' u dakean fare nam; me michaen'raed ngak' fare Somoel, mar manged gidii'en fare galasia rok' Kristus, ere aray rogon nni tawa'ath nag e gidii' ko binem e mfen, ni boed rogon ni yoeg Yesus."},{"vNo":"24 ","txt":"Ere chiney e gag, Mormon, e nggu museg I weliy mornga'agen e pinn'ey boechi ngiyal'."},{"vNo":"25 ","txt":"Musap gaed, guwaen ni nggu yoloey fithingan fa pi'inem ni yaed e dabra ri'ed lamen e yam', machane fare Somoel e siyeg; ere dab gu yoloey, ya kan mithaeg ko gidii'."},{"vNo":"26 ","txt":"Machane musap gaed, kug guy raed, ma kar machib gaed ngog."},{"vNo":"27 ","txt":"Ma musap gaed bay rabaed nga fithik' fapi Gentiles, ma fapi Gentiles e dabra nanged raed."},{"vNo":"28 ","txt":"Ma kubay rabaed nga fithik' fapi Jews, ma fapi Jews e dabra nanged raed."},{"vNo":"29 ","txt":"Me bay yibi buch, u nap'an ni bayi guy Somoel u fithik' e gonop rok' nib gamog ni ngar machib gaed ngak' gubin fapi ganong ku Israel ni ke garar, nge gubin e pi nam, mfen, thin, nge gidii', mar yog niged e gidii' ni polo' nib yo'or ngak' Yesus, ni nge yog ni mugu'ul fare athap roraed, nge ku bachan e yaed be machib ni nge mich u wun'uy u dakean fare gelingin Got ni bay roraed."},{"vNo":"30 ","txt":"Ma kar boeded e pi angel rok' Got, ma fa'an yaedra meybil ngak' e en Chitamangiy u fithingan Yesus ma rayog ni demutrug bee' mar m'ug gaed ngak' ni fa'anra yaed be guy nib mangil ni ngan rin'."},{"vNo":"31 ","txt":"Ere, muruwel nib gaa' mab ma'ang'ang e bay ra gagyeg niged, u m'on ko fare rran nib gaa' ni bay yib ni gubin e gidii' ma thingar sak'iy gaed nga m'on u gil' e pufthin rok' Kristus;"},{"vNo":"32 ","txt":"Arragon ni mus nga fithik' fapi Gentiles ma bay ra gagyeg niged ba muruwel nib gaa' mab ma'ang'ang riy, u m'on ko fare rran ko pufthin."},{"vNo":"33 ","txt":"Ma fa'anra bay gubin fapi chep nib thothup romed nibe weliy gubin fapi muruwel nib ma'ang'ang rok' Kristus, ma ngam nanged riy ni boed ni yoeg Kristus, ni pinn'ey e riyul' ni thingari buch."},{"vNo":"34 ","txt":"Ma gafgow ngak' e cha' ni dabi motoyil ko thin rok' Yesus, nge pi'in ni ke mel'eg ke l'oegraed nga fithik'raed; ya cha' ni dabi thapeg e thin rok' Yesus nge thin rok' e pi'in ni ke l'oegraed e dabi thapeg fa'anem ngak'; ma arame dabi thapegraed ngak' ko bin tomur e rran;"},{"vNo":"35 ","txt":"Ma arame kab fel' ni fa'an gomanga dan gargelegraed. Ya gimed be lemnag nra yog ni ngam teleged e justice rok' Got ni kan k'aring e puwaen' ngak', ma kan yit' nga but' nga tan rifrifan'ay e gidii', ni nge yog ni yib wo'en e thap riy?"},{"vNo":"36 ","txt":"Ere chiney e musap gaed, boed ni kug weliy mornga'agen fa pi'in ni ke mel'eg raed Somoel, arragon, ni boed fa dalip nii' kan fekraed nga tharmiy, ma dagnang ko kan be'ech nagraed ko dagur nra yim' nge af ko dagur ni dabi yim'—"},{"vNo":"37 ","txt":"Machane musap gaed, nap'an nug yol, mug de'riy Somoel riy, me dag ngog nib t'uf ni thingar ni thilyeg rogon e dowef roraed, ara dangay ma rib t'uf ni ngar ri'ed lamen e yam';"},{"vNo":"38 ","txt":"Ere, rogon ma dar ri'ed lamen e yam' e ni thilyeg rogon e dowef roraed, ni nge siy ra gafgow gaed ko amith ara kirbaen' ma kemus ni yigo' pi denen ko gidii' nu fayleng e yaed ra gafgow riy."},{"vNo":"39 ","txt":"Chiney e biney e thil nra tay e dowef e dabi ta'areb rogon ko bin ra buch ko bin tomur e rran; ya bay rogon e thil nni gagyeg nag nga dakeanraed, ni arame dakuriy gelingin Mo'oniyan' ni nge gagyeg nagraed, ma dabki yog ni nge lumel nag laniyaen'raed; ma yaed ba machalbog u lan e dowef, ma yaed ba thothup, nge pi gelingin nu fayleng e dabiyog ni nge koelraed."},{"vNo":"40 ","txt":"Ma ngar pired ko biney e dodow nge yaeni mada' ko fare rran ni pufthin rok' Kristus; ma nap'an e re rran nem ma bay ba thil nib gaa' ni bay ra tayed, ni ngar thap gaed nga langgin gil'ilungun e en Chitamangiy ma dab kur chuw gaed, ya ngar pired rok' Got u tharmiy ni manechubog."}]}