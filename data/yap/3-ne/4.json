{"heading":"Fapi salthaw ko Nephites e ra gelgaed ngak' fapi Gadianton ni moro'ro'—Giddianhi e nlii' ngem', ma cha' ni yin' luwan, ni'ir Zemnarihah, e ni uchluy—Fapi Nephites e ra oged e magaer ngak' fare Somoel ni kar gelgaed. Nap'an T.Y. 19–22.","prevAbbr":"3-ne","prevNo":3,"nextAbbr":"3-ne","nextNo":5,"chapterTitle":"3 Nephi 4","verses":[{"vNo":"1 ","txt":"Me yibi buch u tungun e bin ragag nge meruk e duw ni fapi salthaw ni moro'ro' e ra fal'eged rograed ko mael, mar tabab gaed ko wub ni tomgin nga wuru' e pi yungi falang, nge pi burey, nge wuru' e binaw, nge yoror roraed, nge pi yungi n'en yaed ma miith riy, mar tabab gaedi koel fa yungi binaw, ni binaw ni bay nga yimuch nge binaw nib kan nga lelu'och, mar tabab gaedi koel gubin yang e pi binaw ni ke chuw fapi Nephites riy, nge pi yungi binaw ni kan pag."},{"vNo":"2 ","txt":"Machane musap gaed, dariy e gamanman ni malboch, ara gamanman ni yima longuy u lan e pi yungi binaw nem ni ke chuw fapi Nephites riy, ere dakuriy e gamanman ni nge longuy fapi moro'ro' u roem ma kemus ni yigo' lan wuru' e binaw e bay riy."},{"vNo":"3 ","txt":"Ere fapi moro'ro' e daryog ni ngar pired u lan fa yungi binaw, ma kemus nigo' wuru' e binaw e rayog ni ngar pired riy ni bachan e ggan ni dariy; ya fapi Nephites e kar paged e pi yungi binaw roraed ni dakuriy ban'en riy, ma kar kunuyed e pi gamanman roraed nge pi yu ulung i gamanman roraed, nge gubin ban'en roraed, ma kar pired nga ta'abang."},{"vNo":"4 ","txt":"Ere, dariy rogon me yog rok' fapi moro'ro' ni ngar matgael gaed ni nge yog e ggan ngoraed, ma kemus ni ngar baed nga lan e tamilang ngar mael gaed fapi Nephites; ma fapi Nephites ni kar pired nga ta'abang e ri yaed bayo'or, ma kar cha'ariyed e ggan ni fan ngoraed, nge os nge garbaw, nge gamanman ni gubin mit, ni fan ngoraed u lan medilip e duw, ma yaed be athapeg ni re ngiyal' inn'em ma kar thanged mit fapi moro'ro' u dakean e nam; ere aray rogon ni m'ay e bin ragag nge meruk duw."},{"vNo":"5 ","txt":"Ere yibi buch nu lan e bin ragag nge mereb e duw ni pir'eg Giddianhi nib t'uf ni nge yaen nni mael ngak' fapi Nephites, ya dariy kanawo'en me yog ni ngar pired ni yaed ba fos, ma kemus ni ngar matgael gaed mar moro'ro' gaed mar mathang pogofan gaed."},{"vNo":"6 ","txt":"Ma dar thog u wun'raed ni ngar garar gaed u dakean e nam ni ngar yunged e grain, ya yaed be rus ngay ni richey me yib fapi Nephites ngoraed ngar lii'ed raed; ere Giddianhi e pii' e motochiyel ngak' e pi salthaw rok' ni nga ranoed u lan e re duw ney ni mael ngak' fapi Nephites."},{"vNo":"7 ","txt":"Me yibi buch ni arame rabaed ni mael; u lan e bin nel' e pul; ere musap gaed, rib digow mab tamdag e re rran ni rabaed riy ko mael; ni kar chuw gaed nga mad ni yalen e moro'ro'; ma kar m'aged e mad ni keru' e saaf nga lukungraed, ni kan liyef ko racha', ma loelugraed e kan puy e piy riy, ma kar tayed head-plates nga loelugraed; ere rib digow mab tamdag ya'an fapi salthaw rok' Giddianhi, ni bachan madan e mael roraed, ni kan liyef ko racha'."},{"vNo":"8 ","txt":"Me yibi buch ni fapi salthaw ko Nephites, e nap'an ni kar guyed ya'an fapi salthaw rok' Giddianhi, mar awgaed nga but', ngar yoer gaed ngak' fare Somoel ni Got roraed, ni nge ayuwegraed me chuwegraed u pa' e pi to'ogor roraed."},{"vNo":"9 ","txt":"Ere yibi buch u nap'an ni guy fapi salthaw ku Giddianhi e biney, mar tabab gaed ko tolul nib gaa' lamraed, ni bachan e falfalaen' roraed, ya kar lemniged ni fapi Nephites e kar awgaed nga but' ni murus ni bachan e tamdag u ya'an e pi salthaw roraed."},{"vNo":"10 ","txt":"Machane ireray e gin ni m'ingaen'raed riy, ya fapi Nephites e dar tamdag gaed ngoraed; ya kar tamdag gaed ko Got roraed mar meybil gaed ngak' ni nge ayuwegraed; ere, nap'an ni og fapi salthaw ku Giddianhi ngoraed ma kar fal'eged rograed ni yaed be soen nagraed; arragon, mar tapngiyed raed u gelingin Somoel."},{"vNo":"11 ","txt":"Ere fare mael e tabab u lan e biney nnel' e pul; ma rib almarin mab gel e mogothgoth ko mael ntay riy, arragon, rib almarin mab noemow e yam' ntay riy, ni arame dariy bingyal' i ban'en ni yimnang mornga'agen ni aram fini almarin e yam' ni aw nga fithik' gubin fapi gidii' ku Lehi ni ka'aram nap'an i yib ni chuw u Jerusalem."},{"vNo":"12 ","txt":"Ma yug aram rogon e pi mak'ar murus nge michmich ko thin ni tay Giddianhi, machane musap gaed, i gel fapi Nephites ngoraed, mar sulsuloed roraed nga tomur."},{"vNo":"13 ","txt":"Me yibi buch ni Gidgiddoni e yoeg ni salthaw rok' e ngar tulufed raed iyaen nge mada' ko pi mathil u wuru' e binaw, ma dariy bee' nra thap nga pa'araed ni nge paer nib fos; ere aray rogon nra tulufed raed ngar lii'ed raed, iyaen ko pi mathil u wuru' e binaw, ni aram rogon nge yaeni mada' ko ngiyal' ni kar mugu'uliyed fare motochiyel ku Gidgiddoni."},{"vNo":"14 ","txt":"Me yibi buch ni facha' i Giddianhi, ni ke sak'iy nge cham nib almarin, e ni tuluf u nap'an ni miil; ere bachan e kari magaer ko cham ni ke tay, min koel ngan lii' ngem'. Ere aray rogon ni mus e yafos rok' Giddianhi ni fare moro'ro'."},{"vNo":"15 ","txt":"Me yibi buch ni fapi salthaw ko Nephites e ra suloed bayay nga lan e yoror roraed. Me yibi buch ni m'ay e biney ni ragag nge mereb e duw, ma fapi moro'ro' e dakur baed bayay ko mael; ara kur baed bayay u lan e bin riliw' e duw."},{"vNo":"16 ","txt":"Ma lan e bin riliw' nge ta'areb e duw ma ku dar baed ko mael, machane rabaed u gubin yang ngar liyeged fapi gidii' ku Nephi; ya kar lemniged ni fa'an yaedra thabey fapi gidii' ku Nephi ko binaw roraed, ngar longbiyed raed u gubin yang, ma fa'anra yog ni ngar thabeyed raed ko pin'en nib t'uf roraed u wuru' e yoror, ma rayog ni ngar guyed rogon ni ngar wenig gaed nrogon ni yaed be athapeg."},{"vNo":"17 ","txt":"Ere kar dugiliyed bee' ni ngki mang gaa' roraed, ni fithingan e Zemnarihah; ere cha'aney i Zemnarihah e guy rogon ni ngan rin' e biney."},{"vNo":"18 ","txt":"Machane musap gaed, biney e ba tawa'ath ngak' fapi Nephites; ya ribe math liyiben ngak' fapi moro'ro' ni ngar longbiyed raed nge gaman nap'an ni ke magawon fapi Nephites, ni bachan e yaed ba gaman ko urngin ni kar cha'ariyed ni fan ngoraed,"},{"vNo":"19 ","txt":"Ma ku bachan e de gaman fapi moro'ro' ko urngin ban'en; ya musap gaed, dariy ban'en roraed ni yaedra kay ma kemus ni yigo' ufin e damunmun roraed, ni ufin ni yaed be fek u wuru' e binaw;"},{"vNo":"20 ","txt":"Me yibi buch ni gamanman ni yima longuy e kari lich u lan wuru' e binaw ma arame yaen ni nge yim' fapi moro'ro' ko bilig."},{"vNo":"21 ","txt":"Ma fapi Nephites e kur ululiyed e yaen ni rran nge nep', ni yaed be og ko salthaw roraed, nga ur thabey raed ni yu biyu' nge yu ragag e biyu'."},{"vNo":"22 ","txt":"Ere aray rogon me lemnag fapi gidii' ku Zemnarihah ni ngar paged e tin ni yaed be nomeg, ni bachan e gafgow ni yam' ni ke aw ngoraed ni nep' nge rran."},{"vNo":"23 ","txt":"Me yibi buch ni Zemnarihah e yoeg ko fapi gidii' rok' ni ngar paged i thabey, mar thelep gaed iyaen nga lan e yungin ba'aram e binaw nib kan nga lelu'och nib palog nga orel."},{"vNo":"24 ","txt":"Ma chiney, e Gidgiddoni e ba na'ab ko tin ni yaed be nomeg, nge bachan e kar waer gaed ni bilig, nge ldoew nib almarin ni ke aw nga fithik'raed, ere pii' e salthaw rok' ko ngiyal' nib nep', ngar thabeyed raed u m'on ni ngar miil gaed, me tay e salthaw rok' ko gin yaed ra miil riy."},{"vNo":"25 ","txt":"Ere biney e rrin'ed u nap'an ni ke nep', ma ranoed ngar thilyeged fapi moro'ro', ya nge yaeni rebo rran riy, ni ke tabab fapi moro'ro' ko yaen, mar mada' gaed fapi salthaw ko Nephites ni bay boech nga m'on roraed ma bay boech nga wuryal roraed."},{"vNo":"26 ","txt":"Ma fapi moro'ro' ni bay nga yimuch e nning e thabey ngoraed ko yungin ni yaedra miil riy. Ma gubin e pinn'ey e nrin' u rogon ni chiyliy Gidgiddoni."},{"vNo":"27 ","txt":"Ere bukun e biyu' e pi'in nra paged yaed ngar manged kalbus ko Nephites, ma tin ni magaey roraed e nlii'raed ngar m'aed."},{"vNo":"28 ","txt":"Ma facha' gaa' roraed, i Zemnarihah, e ni fek ngan uchluy u l'ugun bake gak'iy, arragon, nni uchluy riy nge mada' ko ngiyal' ni ke yim'. Ma nap'an nra uchluyed nge yim' mar th'aebed fare ke gak'iy nge thig nga but', mar tolul gaed nib gaa' lamraed ni yaed be ga'ar:"},{"vNo":"29 ","txt":"Gomanga yigi tay Somoel e gidii' rok' u fithik' e tin nib mat'aw nge gum'ircha' nib thothup, ni nge yog nra thikiyed nga but' gubin e pi'in ni yaed be gay rogon ni ngar lii'ed raed ni bachan e gelingin nge pi ulung nib miith, ni boed rogon e re mo'on ney ni ke thig ke aw nga but'."},{"vNo":"30 ","txt":"Mar falfalaen' gaed mar tolul gaed bayay ni ta'areb lamraed ni yaed be ga'ar: Gomanga yigi ayuweg fare Got ku Abraham, ni'ir fare Got ku Isaac, ni'ir fare Got ku Jacob e pi gidii' ney u fithik' e tin nib mat'aw, u n'umngin i nap'an ni yaed be meybil ngak' e Got roraed ni nge ayuwegraed."},{"vNo":"31 ","txt":"Me yibi buch ni nra tang gaed ni yaed gubin u ta'abang, ma yaed be oge magaer ngak' e Got roraed ko pin'en ni rib fel' ni ke rin' ni fan ngoraed, ni ke ayuwegraed nge siy ra mul gaed nga lan pa' e pi to'ogor roraed."},{"vNo":"32 ","txt":"Arragon, mar tolul niged e: Soerok' fare Got ni Th'abi Tolang. Mar tolul niged e: Soerok' fare fithingan Somoel ni Got ni Gubin Marayog Rok', fare Got ni Th'abi Tolang."},{"vNo":"33 ","txt":"Me oeb gum'ircha'raed ko falfalaen', me map' e lu' u oewchraed nib yo'or, ni bachan e fini fel' Got ni ke chuwegraed u pa' e pi to'ogor roraed; ma yaed manang ni bachan e kalngaen' roraed nge sobut'aen' roraed ma kan chuwegraed u ba gafgow ni dabimus bi'id."}]}