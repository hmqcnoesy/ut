{"heading":"Yesus e yoeg ko fapi gidii' rok' ni ngar fal'eged i lemnag e pi thin rok' mar meybil gaed ni ngar nanged fan—I gol nagraed ko m'ar—I meybil ni fan ngak' e gidii', ni be yoeg e thin ni dabiyog i yoloey—Pi angel e ra machib gaed me liyeg e nifiy e bitir roraed. Nap'an T.Y. 34.","prevAbbr":"3-ne","prevNo":16,"nextAbbr":"3-ne","nextNo":18,"chapterTitle":"3 Nephi 17","verses":[{"vNo":"1 ","txt":"Musap gaed, chiney e yibi buch u nap'an ni yoeg Yesus e pi thin ney me chachngar bayay u dakean fare ulung i gidii', me ga'ar ngoraed: Musap gaed, ke taw ko nep' rog."},{"vNo":"2 ","txt":"Gumanang ni gimed ba mo'owaer, ni dabiyog ni ngam nanged fan gubin e thin rog ni ke chiyliy e en Chitamangiy ngog ni nggu weliy ngomed e ngiyal' ney."},{"vNo":"3 ","txt":"Ere, mmaroed nga tabinaew romed, magmed fal'eg i lemnag e pin'en ni kugog, min fith ngak' e Chitamangiy, u fithingag, ni nge yog ni ngam nanged fan, magmed yarmiy e tafnaey romed ni fan ko gabul, ma kugub ngomed bayay."},{"vNo":"4 ","txt":"Machane chiney e nggu waen ngak' e en Chitamangiy, ma ngkug m'ug ngak' fapi ganong ku Israel ni kar malog gaed, ya dawor ra malog gaed rok' e en Chitamangiy, ya manang e gin ni ke yaeni tay raed ngay."},{"vNo":"5 ","txt":"Me yibi buch u nap'an ni non Yesus, me chachngar bayay u dakean fare ulung i gidii', me guy ni ke map' e lu' u oewchraed, ma kar miyuluyed e changar roraed ngak' ni gowa nga roeged ngak' ni ngki paer roraed nge n'uw nap'an buch'uw."},{"vNo":"6 ","txt":"Ere ga'ar ngoraed: Musap gaed, lan ngorongreg e ke sug nag tawurngimed."},{"vNo":"7 ","txt":"Bay e pi'in nib m'ar u fithik'med? Ma gimed fekraed iyib ngog e ngaray. Bay e pi'in nib mugutgut, fa malmit, fa yaf, fa bilis, fa daraw, fa pi'in ni ke ul ayraed, fa pi'in nib baling, fa pi'in ni demutrug e m'ar ni bay roraed? Mi gimed fekraed iyib e ngaray ngug gol nagraed, ya kug runguymed; ya lan ngorngoreg e ke sug ko murnguy."},{"vNo":"8 ","txt":"Ya gumnang ni gimed ba'adag ni nggu dag ngomed e n'en ni kug dag ngak' pi walagmed nu Jerusalem, ya kug guy ni mich romed e ba gaman ni ngug gol nagmed."},{"vNo":"9 ","txt":"Me yibi buch u nap'an ni non ni aray rogon, ma gubin fare ulung i gidii', ma ranoed u ta'abang ni kar feked e pi m'ar nge liliy roraed, nge mugutgut roraed, nge malmit roraed, nge ma'ay roraed, nge gubin e pi'in ni demutrug e miti m'ar ni bay roraed; me gol nagraed ni gubin e pi'in nni fekraed iyaen ngak'."},{"vNo":"10 ","txt":"Ma yaed gubin, ni pi'in ni kan gol nagraed nge pi'in ni kuyaed ba polo', e ra siro' gaed nga but' nga charen i rifrifan'ay, ma arame ra lukuyed rifrifan'ay ko lu' roraed."},{"vNo":"11 ","txt":"Me yibi buch ni yoeg ngoraed ni ngar feked e bitir roraed iyaen ngak'."},{"vNo":"12 ","txt":"Ere ra feked e pi bitir roraed ngar tayed raed nga but' u charen nib liyeg, me sak'iy Yesus u thilraed; ma fare ulung i gidii' e ra kan gaed nga tomur nge mada' ko ngiyal' ni ke gubin e bitir ma kan fekraed iyaen ngak'."},{"vNo":"13 ","txt":"Me yibi buch u nap'an ni yaed gubin ni kan fekraed iyaen ngak', mab sak'iy Yesus u thilraed, me yoeg ngak' fare ulung i gidii' ni ngar ragbug gaed nga dakean e buut'."},{"vNo":"14 ","txt":"Me yibi buch u nap'an ni kar ragbug gaed nga dakean e buut', me yoeg Yesus rok', me ga'ar: Chitamag, kari kireb an'ug ni bachan e denen rok' fapi gidii' ku Israel."},{"vNo":"15 ","txt":"Ma nap'an ni yoeg e pi thin ney, ma ku'ir rok' me ragbug nga dakean e buut'; me meybil ngak' e en Chitamangiy, ma pin'en ni pii' e meybil riy e dabiyog i yoloey, ma pi'in ni rung'ag u fithik' fare ulung i gidii' e pin'en ni yoeg e ra micheged."},{"vNo":"16 ","txt":"Ere ba'aray rogon ni ur micheged: Oewchey e dawori guy; ara rung'ag tiliy, bingyal', rib fel' mab polo' fal'ngin e pin'en ni kug guyed ma kug rung'aged ni weliy Yesus ngak' e en Chitamangiy;"},{"vNo":"17 ","txt":"Ma dariy ba yunmon ni rayog ni nge yoeg, ara yog ni yoloey bee', ara yog ni guy gum'ircha'en e gidii' fini fel' nge fini polo' fal'ngin e pin'en ni kug guyed ma kug rung'aged ni ke yoeg Yesus; ma dariy bee' ni rayog ni nge guy u laniyaen' e falfalaen' ni ke suguy maed ni polo' ko re ngiyal' i n'en nug rung'aged nibe meybil ni fan ngomaed ngak' e en Chitamangiy."},{"vNo":"18 ","txt":"Me yibi buch u nap'an ni mu' Yesus ko meybil ngak' e en Chitamangiy, me sak'iy ngalang; ma kari gel e falfalaen' rok' fare ulung i gidii' me m'ay gelingraed."},{"vNo":"19 ","txt":"Me yibi buch ni non Yesus ngoraed, me yoeg ni ngar sak'iy gaed ngalang."},{"vNo":"20 ","txt":"Mar sak'iy gaed ngalang ngar chuw gaed u but', me ga'ar ngoraed: Nge fel' wa'athmed ni bachan e mich romed. Ere chiney e musap gaed, kari gel e falfalaen' rog."},{"vNo":"21 ","txt":"Ma nap'an ni yoeg e pi thin ney, me yoer, me micheg fare ulung i gidii', me fek e pi bitir roraed, ni tata'areb, nge yibliy raed, me meybil ngak' e en Chitamangiy ni fan ngoraed."},{"vNo":"22 ","txt":"Ma nap'an ni rin' e biney, me yoer bayay;"},{"vNo":"23 ","txt":"Me non ngak' fare ulung i gidii', ni ga'ar ngoraed: Musap gaed, ngak' e pi bitir romed."},{"vNo":"24 ","txt":"Ma nap'an ni kar sap gaed ni ngar guyed mar changar gaed nga tharmiy, mar guyed e tharmiy ni ke mab, mar guyed e angel ni karbaed nga but' u tharmiy ni gowa bilyeg raed e nifiy; marbaed nga but' ngar chalongbiyed fapi bitir, ma ke liyeg raed e nifiy; me machib fapi angel ngoraed."},{"vNo":"25 ","txt":"Ma fare ulung i gidii' e ra guyed mar rung'aged mar fal'eged e chep riy; ma yaed manang ni chep roraed e ba riyul' ya yaed gubin ni kar guyed ma kar rung'aged, ni gubin e gidii' ni ra bee' ma manang rok'; ma gonpon l'agruw e biyu' nge lal miri'ay urngi raed; ni yaed bogi pumo'on, nge ppin, nge bitir."}]}