{"heading":"Yesus e tabolngin nag fare sacrament nga fithik' fapi Nephites—Nni chiyliy ngoraed ni nga ur meybil gaed ni gubin e ngiyal' u fithingan—Pi'in ra kay doewngin mar unumed racha'en ni de kolfal e yaedra gafgow—Fapi gachalpen e ni pii' gelingraed ni ngar pii'ed fare Kan ni Thothup. Nap'an T.Y. 34.","prevAbbr":"3-ne","prevNo":17,"nextAbbr":"3-ne","nextNo":19,"chapterTitle":"3 Nephi 18","verses":[{"vNo":"1 ","txt":"Ere yibi buch ni yoeg Yesus ngak' fa pi'in gachalpen ni ngar feked boech e flowa nge waeyin iyaen ngak'."},{"vNo":"2 ","txt":"Ma nap'an ni ka ranoed ni ngar feked e flowa nge waeyin, me yoeg ko fare ulung i gidii' ni ngar pired nga but'."},{"vNo":"3 ","txt":"Ma nap'an ni sul fa pi'in gachalpen ni kar feked e flowa nge waeyin, me fek e flowa nge tet'aer nge yibliy; me pii' ngak' pi gachalpen me yoeg ngoraed ni ngar kayed."},{"vNo":"4 ","txt":"Ma nap'an ni kar kayed mar sug gaed, me yoeg ngoraed ni ngar pii'ed ngak' fare ulung i gidii'."},{"vNo":"5 ","txt":"Ma nap'an ni kay fare ulung i gidii' mar sug gaed, me ga'ar ngak' pi gachalpen: Musap gaed, bay bee' ni bay ni yibliy u fithik' med, ni'ir e bay gupii' gelingin ni nge tet'aer e flowa nge yibliy me pii' ngak' e gidii' ko galasia rog, ni gubin e pi'in nra michaen'raed min tawfe nagraed u fithingag."},{"vNo":"6 ","txt":"Ma renn'ey e nga um rin'ed ni gubin e ngiyal', ni boed ni kug rin', ni boed ni kug tet'aer e flowa mug yibliy nggu pii' ngomed."},{"vNo":"7 ","txt":"Ma renn'ey e ngam rin'ed ni nge puguran doewag, ni'ir e kug dag ngomed. Ma nge yaeni aw nib mich riy ngak' e en Chitamangiy ni gubin e ngiyal' ma gubay u wun'med. Ma fa'anra gubin e ngiyal' ni gubay u wun'med ma arame bay i paer e Kan ni Thothup rog romed."},{"vNo":"8 ","txt":"Me yibi buch u nap'an ni yoeg e pi thin ney, me chiyliy ngak' pi gachalpen ni ngar feked boech fare waeyin u kap ngar unumed, ma ngkur pii'ed ngak' fare ulung i gidii' ni ngar unumed."},{"vNo":"9 ","txt":"Me yibi buch ni rrin'ed ni aram rogon, mar unumed boech mar sug gaed; mar pii'ed ngak' fare ulung i gidii', mar unumed ngar sug gaed."},{"vNo":"10 ","txt":"Ma nap'an ni rin' fapi gachalpen e renn'ey, me ga'ar Yesus ngoraed: Nge fel' wa'athmed ni fan ko renn'ey ni kam rin'ed, ya renn'ey e be mugu'uliy e pi motochiyel rog, ma renn'ey e be micheg ngak' e en Chitamangiy nib m'agaen'med ngay ni ngam rin'ed e n'en ni kug chiyliy ngomed."},{"vNo":"11 ","txt":"Ma renn'ey e ngar um rin'ed ngak' e pi'in nra kalngaen' min tawfe nag u fithingag; ma ngam rin'ed ning i puguran racha'eg, ni kug pag ke map' ni fan ngomed, ni nge yog ni ngam micheged ngak' e en Chitamangiy ni gubin e ngiyal' ma gubay u wun'med. Ma fa'anra gubin e ngiyal' ni gubay u wun'med ma bay i paer e Kan ni Thothup rog romed."},{"vNo":"12 ","txt":"Ma kug pii' ngomed ba motochiyel ni thingar mu rin'ed e pinn'ey. Ma fa'anra gubin e ngiyal' ni gimed be rin' e pinn'ey ma ra fel' wa'athmed, ya kam dumow gaed nga dakean e war rog."},{"vNo":"13 ","txt":"Machane pi'in bay u fithik'med ni yaedra rin' nib yo'or ara balich ko tiney e darur dumow gaed nga dakean e war rog, ya yaed be dumow nga dakean e dayif ni yigo' yan'; ma nap'an nra awe n'uw, me yib e day, me thow e nifeng, nge aw ngoraed, ma yaedra thig nga but', ma fare garog nu infierno e ba mab nge paer nibe soen ni nge fekraed."},{"vNo":"14 ","txt":"Ere nge fel' wa'athmed ni fa'an gimed ra fol ko pi motochiyel rog, ni'ir e ke chiyliy e en Chitamangiy ngog ni thingar gupii' ngomed."},{"vNo":"15 ","txt":"Rriyul', nriyul', gube yoeg ngomed, ni thingar mu uthumed oewchmed magmed meybil ni gubin e ngiyal', ni nge siyi lumel nagmed fare mo'oniyan', magmed mang sib rok'."},{"vNo":"16 ","txt":"Ma rogon ni kug meybil u fithik'med e aram rogon ni ngam meybil gaed u lan e galasia rog, u fithik' e gidii' ni kar kalgaed ngaen'raed ma kan tawfe nagraed u fithingag. Musap gaed, i gag fare tamilang; kug dag ba wok nib fel' ni fan ngomed."},{"vNo":"17 ","txt":"Me yibi buch u nap'an ni yoeg Yesus e pi thin ney ngak' pi gachalpen, me chel bayay ngak' fare ulung i gidii' me ga'ar ngoraed:"},{"vNo":"18 ","txt":"Musap gaed, rriyul', nriyul', gube yoeg ngomed, thingar mu uthumed oewchmed mi gimed meybil ni gubin e ngiyal' ni nge siy mmul gaed nga fithik' e lumel; ya mo'oniyan' e ri ba'adag ni ngam yog gaed ngak', ni nge yog ni kii'egmed ni boed ni yima rin' ko wheat."},{"vNo":"19 ","txt":"Ere thingar um meybil gaed ni gubin e ngiyal' ngak' e en Chitamangiy u fithingag;"},{"vNo":"20 ","txt":"Ma demutrug e re n'en ni gimed ra ning ngak' e en Chitamangiy u fithingag, ni ban'en nib mat'aw, nib mich u wun'med ni rayog ngomed, ma musap gaed, yira pii' ngomed."},{"vNo":"21 ","txt":"Mmeybil gaed u lan e tabinaew romed ngak' e en Chitamangiy, ni gubin e ngiyal' u fithingag, ni nge yog ni fel' wa'athan e pi le'engimed nge pi bitir romed."},{"vNo":"22 ","txt":"Musap gaed, nga um mo'olung gaed ni gubin e ngiyal'; ma dab mu tileged e gidii' ni nge dabiyib ngomed u nap'an ni gimed be mo'olung, ya ngam paged ngar baed ngomed ma dab mu siyeged raed;"},{"vNo":"23 ","txt":"Machane ngam meybil gaed ni fan ngoraed, ma dab mu yin'ed raed nga wean; ma fa'anra bay ur baed ngomed ni gubin e ngiyal' ma ngam meybil gaed ni fan ngoraed, ngak' e en Chitamangiy, u fithingag."},{"vNo":"24 ","txt":"Ere, mu tininged e magael romed ngalang ni nge yog ni gael' e fayleng. Musap gaed i gag e tamilang ni'ir e gimed ra tining ngalang—ni'ir e kam guyed gag ni kug rin'. Musap gaed kam guyed gag ni kug meybil ngak' e en Chitamangiy, ma gimed gubin ni mich riy."},{"vNo":"25 ","txt":"Ma kam nanged ni kug chiyliy ni dariy bi gimed ni nge yaen ngab yang, ya kug chiyliy ni ngam baed ngog, ni nge yog ni ngam thamiyed magmed guy; ere aray rogon ni ngam rin'ed ko gidii' u fayleng; ma enra th'aeb e ra motochiyel ney e ke pag ir ngan wawliy iyaen nga fithik' e lumel."},{"vNo":"26 ","txt":"Me yibi buch u nap'an ni ke yoeg Yesus e pi thin ney, me sap bayay ngak' fa pi'in gachalpen ni ke mel'eg raed, me ga'ar ngoraed:"},{"vNo":"27 ","txt":"Musap gaed, rriyul', nriyul', gube yoeg ngomed, kug pii' rebe motochiyel ngomed, ma arame ngguwon ngak' e Chitamag ni nge yog nug mugu'uliy boech e motochiyel ni ke pii' ngog."},{"vNo":"28 ","txt":"Ere chiney e musap gaed, ba'aray e re motochiyel ni kug pii' ngomed, ni dab mu paged bee' nge kay doewngig me unum racha'eg ni manang ni de kol fal, u nap'an ni gimed ra pii';"},{"vNo":"29 ","txt":"Ya enra kay doewngig me unum racha'eg ma de kol fal, e ke gafgow nag e ya'el rok'; ere fa'an gimed manang bee' ni be yaen ni nge kay doewngig me unum racha'eg ni de kol fal, ma ngam siyeged riy."},{"vNo":"30 ","txt":"Machane, dab mu chuweged u fithik'med, ya ngam machib niged magmed meybil ngak' e en Chitamangiy ni fan ngak', u fithingag; ma fa'anra ke kalngaen' min tawfe nag u fithingag; ma arame ngam feked, magmed pii' ngak' doewngig nge racha'eg."},{"vNo":"31 ","txt":"Machane fa'anra dabi kalngaen' ma dab mu uneged ko matha'eg nga fithik' e gidii' rog, ni nge siyi gatheaye gidii' rog, ya musap gaed gumnang e saaf rog, ma kug thi'eg raed."},{"vNo":"32 ","txt":"Machane, dab mu yin'ed nga wuru' e pi tagil' e mo'olung romed, ara tagil' e meybil romed, ya pi'in ni aram rogon e ngam ululiyed e machib ni fan ngoraed; ya dam nanged ma richey me rebo rran mar suloed ngar kalgaed ngaen'raed, marbaed ngog u polo' i gum'ircha'araed, mug ggol nagraed; me yaeni aw ni gimed tapgin me yog ni ngar thap gaed ko yafos."},{"vNo":"33 ","txt":"Ere, mu fol gaed ko pi thin ney ni kug chiyliy ngomed me siy ni gechig nagmed; ya rra gafgow e cha' ni en Chitamangiy e ra gechig nag."},{"vNo":"34 ","txt":"Kug pii' e pi motochiyel ngomed ni bachan e lele'eg thin ni ku'um tayed u fithik'med. Ma ra fel' wa'athmed ni fa'anra dariy e male'eg thin u fithik'med."},{"vNo":"35 ","txt":"Ere chiney e ngguwon ngak' e en Chitamangiy, ya ba t'uf ni thingar guwaen ngak' e en Chitamangiy ni fan ngomed."},{"vNo":"36 ","txt":"Me yibi buch u nap'an ni mu' Yesus i yoeg e pi thin ney, me matheg pa' ngak' fa pi'in gachalpen ni ke mel'eg raed, ni tata'abee', nge yaeni mada' ko ngiyal' ni ke math ngoraed ni yaed gubin, ma be non ngoraed u nap'an nibe math ngoraed."},{"vNo":"37 ","txt":"Ma fare ulung i gidii' e dar rung'aged e pi thin ni weliy, ere dar yoloeyed e chep riy; machane fa pi'in gachalpen e ra yoloeyed e chep riy ni pii' ngoraed e gelingin ni ngar pii'ed fare Kan ni Thothup. Ma bay gu dag ngomed u boech nga m'on ni re chep ney e ba riyul'."},{"vNo":"38 ","txt":"Me yibi buch u nap'an ni math Yesus ngoraed ni yaed gubin, me yib bangi manileng nge upnguy fare ulung i gidii' ma arame dakur guyed Yesus."},{"vNo":"39 ","txt":"Ma nap'an ni kan upnguy raed me yaen nge chuw roraed, me yaen ngalang nga tharmiy. Ma fa pi'in gachalpen e ra guyed mar yoloeyed e chep riy ni ke yaen bayay nga tharmiy."}]}