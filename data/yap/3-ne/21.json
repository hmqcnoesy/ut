{"heading":"Israel e ra mukun nga ta'abang u nap'an ni ra yib fare ke Babyor ku Mormon—Fapi Gentiles e bay ra pired ni bogi gidii' ni nib puf mat'aw raed u Mariken—Yaed ra thap ni fa'anra michaen'raed ma yaed be fol; ara dangay, ma yira chuwegraed min gatheayraed—Israel e ra sunmiy e bin Be'ech e Jerusalem, ma fatin ke malog e ganong e yaedra sul. Nap'an T.Y. 34.","prevAbbr":"3-ne","prevNo":20,"nextAbbr":"3-ne","nextNo":22,"chapterTitle":"3 Nephi 21","verses":[{"vNo":"1 ","txt":"Ere rriyul' nug be yoeg ngomed, kug pii' ba pow ngomed, ni nge yog ni ngam nanged e ngiyal' ni arame nge buch e pinn'ey—ni arame ngiyal' ni nggu kunuy bayay, e gidii' rog, O gidii' ku Israel, ni ngar suloed bayay ya ke n'uw nap'an ni kar garar gaed, ma bay gu yarmiy bayay e Zion rok nga fithik'raed;"},{"vNo":"2 ","txt":"Ere musap gaed, ba'aray e n'en ni nggu pii' nib pow ngomed—ya rriyul' ni gube yoeg ngomed ni pinn'ey ni kug weliy, nge tin kubay nga m'on ni bay fin gu weliy ngomed, ma dakean gelingin fare Kan ni Thothup ni bayi pii' e en Chitamangiy ngomed, e bay ni dag riy ngak' fapi Gentiles ni nge yog ni ngar nanged mornga'agen e pi gidii' ney ni yaed e tin ni kar magaey gaed ko gidii' ku Jacob, nge mornga'agen e pi gidii' rog ney ni yaed e bayra wereged raed;"},{"vNo":"3 ","txt":"Rriyul', nriyul', ni gube yoeg ngomed, nnap'an ni ra dag e en Chitamangiy e pinn'ey ngoraed, ma ra yib rok' e en Chitamangiy ngoraed, me yib roraed ngomed;"},{"vNo":"4 ","txt":"Ya gonop rok' e en Chitamangiy ni ngar pired u dakean e biney e nam, ma ngan tay raed ni yaed bogi gidii' nib puf mat'awraed u gelingin e en Chitamangiy, ni nge yog ni yib e pinn'ey roraed ngak' e tin ni ke magaey ko gidii' rom, ni nge yog ni mugu'ul fare m'ag rok' e en Chitamangiy ni m'ag ngak' e gidii' rok', O gidii' ku Israel;"},{"vNo":"5 ","txt":"Ere, nap'an e pi muruwel ney nge pi muruwel ni bay ni gagyeg nag u fithik'med u tomuren e ngiyal' ney e bay yib rok' fapi Gentiles, ngak' e pi bitir romed ni bay ra palog gaed ko mich ni bachan e denen;"},{"vNo":"6 ","txt":"Ya rogon laniyaen' e en Chitamangiy ni lemnag ni nge yib rok' fapi Gentiles, e nge yog ni dag gelingin ngak' fapi Gentiles, ni fan e fapi Gentiles e fa'anra dabra 'el'el niged gum'ircha'raed, mar kalgaed ngaen'raed ngar baed ngog min tawfe nagraed u fithingag, mar nanged e pin'en nib ga'fan mab riyul' ko machib rog, me yog nni unegraed ko matha'eg nga fithik' e gidii' rog, O gidii' ku Israel;"},{"vNo":"7 ","txt":"Ma nap'an ni bayi buch e pinn'ey ni arame nge tabab pifakmed i nang e pinn'ey—ma arame bayi paer nib pow ngoraed, ni nge yog ni ngar nanged ni fare muruwel rok' e en Chitamangiy e arame ke tabab ni nge mugu'ul fare m'ag ni tay ngak' e gidii' ni yaed fapi gidii' ku Israel."},{"vNo":"8 ","txt":"Ma nap'an ni ra yib e re rran nem, ma bay yibi buch ni pi pilung e bay ra uchmiyed langraed; ya pin'en ni dawor ni weliy ngoraed e bay ra guyed; nge pin'en ni dawor rrung'aged e bay ra lemniged."},{"vNo":"9 ","txt":"Ya lan e re rran nem, ni fan ngog, e en Chitamangiy e bayi muruwliy ba muruwel, nib muruwel nib gaa' mab ma'ang'ang u fithik'raed; ma bay boech I yaed u fithik'raed ni dabi michaen' ngay, ni yug aram rogon ni bee' nib mo'on e ra weliy ngoraed."},{"vNo":"10 ","txt":"Machane musap gaed, yafos rok' e tapigpig rog e bay u lani pa'ag; ere dabiyog ni ngar mad'ad gaed ngak', ni yug aram rogon ni bay ra gafgow niged. Machane bay ggol nag, ya bay gudag ngoraed ni gonop rog e baga' ko fare sasaliyeb rok' fare mo'oniyan'."},{"vNo":"11 ","txt":"Ere bay yibi buch ni en dabi michaen' ko thin rog, ni gag Yesus Kristus, ni'ir e bayi guy rogon e en Chitamangiy ni'ir e nge fek e thin rog iyaen ngak' fapi Gentiles, ma bayi pii' ngak' gelingin ni nge fek e thin rog iyaen ngak' fapi Gentiles, (bay nrin' ni woed ni yoeg Moses) ni bay ni chuwegraed u fithik' e gidii' rog ni yaed gidii'en fare m'ag."},{"vNo":"12 ","txt":"Ere gidii' rog ni ke magaey ko gidii' ku Jacob e bay ra pired u fithik' fapi Gentiles, arragon, u fithik'raed ni boed ba layon u fithik' e gamanman ni malboch nu mapan, ni boed ba layon nib fel' yangren u fithik' yu ulung i saaf, ni'ir e, fa'anra nge yaen u fithik'raed me yit'raed nga but' me radiyraed ni nochiyang, ma dariy reb nra fos."},{"vNo":"13 ","txt":"Pa'araed e bay ra tininged nga dakean e pi'in togopluw roraed, ma gubin e pi to'ogor roraed e bay ni chuwegraed."},{"vNo":"14 ","txt":"Arragon, gafgow ngak' e pi Gentiles ma kemus ni fa'an yaedra kalngaen'; ya bay yibi buch u lan e re rran nem, ni yoeg e en Chitamangiy, ni bay gu chuweg e pi os romed u fithik'med, ma bay gu gatheay e pi chariots romed;"},{"vNo":"15 ","txt":"Ma bay gu chuweg e pi binaw ko nam romed, mug buthug nga but' gubin e pi yungi n'en ni kam noemow niged ni tagil' e miith romed;"},{"vNo":"16 ","txt":"Ma bay gu chuweg e pig u lan e nam romed, me chuw e pi tamarong romed;"},{"vNo":"17 ","txt":"Pi liyos romed ni kan ker, nge pi liyos romed nib sak'iy, e bay gu chuweg u fithik'med ma dabkiyog ni ngam liyoer gaed ko pi muruwel nibe sum u pa'med;"},{"vNo":"18 ","txt":"Ma bay gu pug ngalang e pi gak'iy romed nge chuw u fithik'med; ere aram rogon ni bay gu gatheay e pi binaw romed."},{"vNo":"19 ","txt":"Ma bay yibi buch ni gubin e sasalap, nge sabaenbaen, nge mo'owaen', nge togopluw, nge gam'ing nib fal'ngak', nge pi gathar, e bayi tal."},{"vNo":"20 ","txt":"Ya bay yibi buch, nibe yoeg e en Chitamangiy, ni re rran nem e cha' ni dabi kalngaen' me yib ngak' Fakag nib T'uf rog, e ireram e pi'in ni gura chuwegraed u fithik' e gidii' rog, O gidii' ku Israel;"},{"vNo":"21 ","txt":"Ma bay gu gagyeg nag e gechig nge damomuw nga dakeanraed, ni boed ni kan rin' ngak' e pi'in ni dariy loren Got u wun'raed, ni boed ni dawor rung'aged bi'id."},{"vNo":"22 ","txt":"Machane fa'an yaedra kalngaen' mar motoyil gaed ko thin rog, ma dabra 'el'el niged gum'ircha'raed, ma bay gu yarmiy e galasia rog u fithik'raed, ma bay ra og niged yaed nga lan ba m'ag min uneg raed ko matha'eg nga fithik' e tiney e gidii' ku Jacob ni ke magaey, ni yaed e pi'in ni kug pii' e re nam ney ngoraed ni ngar tafnayed;"},{"vNo":"23 ","txt":"Ma bay ra ayuweged e gidii', ni pi'in ni ke magaey ko gidii' ku Jacob, nge oren e pi gidii' ku Israel ni yaedra yib, ni ngar sunmiyed bbinaw, ni bay noeg ni fare Jerusalem ni Be'ech."},{"vNo":"24 ","txt":"Ma arame bay ra ayuweged e gidii' rog ni kar garar gaed u dakean ga'angin yang fare nam, ni yog ni ngar mukun gaed nga ta'abang, nga lan fare Jerusalem nib Be'ech."},{"vNo":"25 ","txt":"Ma arame bay yib fare gelingin nu tharmiy nga but' nga fithik'raed; ma ku arragon ngog ni bay gub nga fithik'raed."},{"vNo":"26 ","txt":"Ma arame fare muruwel rok' e en Chitamangiy e bayi tabab ko re rran nem, ni ireram nap'an ni bay ni machib nag e re gospel u fithik' e tin ni ke magaey ko pi gidii' ney. Rriyul' ni gube yoeg ngomed, nre rran nem e bayi tabab fare muruwel rok' e en Chitamangiy u fithik' gubin e pi gidii' rog ni kar garar gaed, arragon, ni boed fapi ganong ni kar malog gaed, ni powi'iyraed e en Chitamangiy nga wuru' yu Jerusalem."},{"vNo":"27 ","txt":"Arragon, fare muruwel e bayi tabab u fithik' gubin fapi gidii' rog ni kar garar gaed, ni nge tabab nag e en Chitamangiy ni nge fal'eg rogon wo'en me yog ni ngar baed riy ngog, ni nge yog ni ngar meybil gaed ngak' e en Chitamangiy u fithingag."},{"vNo":"28 ","txt":"Arragon, ma arame bayi tabab fare muruwel, ni nge tabab nag e en Chitamangiy u fithik' gubin e gidii' ko pi nam ni nge fal'eg rogon wo'en me yog ni nge mukun e gidii' rok' riy nga tabnaw ko fare nam ni taferaed."},{"vNo":"29 ","txt":"Ma bay ra chuw gaed ko gubin e pi nam; ma dabra chuw gaed nib gur, ara yaed be miil, ya bay gu m'on roraed, ni yoeg e en Chitamangiy, ma bay gu mang matanag roraed u wuryal."}]}