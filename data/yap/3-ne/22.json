{"heading":"U lan e tin tomur e rran, e Zion nge stakes rok' bayi noemow, ma Israel e bayi mukun u fithik' e murnguy nge simnguy—Yaed ra falfalaen'—Mu ta'areb nag ko Isaiah 54. Nap'an T.Y. 34.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 Nephi 22","verses":[{"vNo":"1 ","txt":"Ma arame pin'en ni kan yoloey e bay yibi buch: Mu tang gaed, gimed e ppin nib math'yin, gimed e pi'in damur fakayed e bitir; mu tang gaed nib gaa' lammed, magmed tolul, gimed e pi'in ni dawor mu filed amithun e bitir; ya nge yo'or e bitir romed e pi'in dariy fakmed, ngak' e pi'in ni bay figirngiraed, nibe yoeg fare Somoel."},{"vNo":"2 ","txt":"Mu gaa' niged lan e tent romed, magmed pagraed ngar tiled madane rungrung ko na'un romed nge mataltal, dab mu tiled gimed nga tomur, magmed n'uw nag gafan e tent romed magmed gel nag e rumog romed;"},{"vNo":"3 ","txt":"Ya bay mu yo'or gaed nga ba'ani mat'aw I pa'ay ngo ba'ani gilaey', ma pi fakmed e bay ra tafnayed tafen fapi Gentiles mar fal'eged e pi yungi binaw ni kan pag nge yog ni ngan paer riy."},{"vNo":"4 ","txt":"Dab murus gaed, ya gimed e dab mu tamra' gaed; ara minaen'med, ya gimed e dab ni tamra' nagmed; ya gimed e bay mu paged talin e tamra' ni um tayed u nap'an ni kagmed ba rugod, ma dabki yib ngaen'med e mo'ogthar ni untay ngomed u nap'an ni kagmed ba rugod, ma dabki yib ngaen'med bayay e mo'ogthar ni untay ngomed ni dariy figirngimed."},{"vNo":"5 ","txt":"Ya cha' ni sunmiymed, ni figirngimed, ni fare Somoel ko Yo'or fithingan; ma ireTabiyul romed, ni Facha' nib Thothup ku Israel—ma bay ni pining ni fare Got ko fayleng ni polo'."},{"vNo":"6 ","txt":"Ya fare Somoel e ke piningmed ni boed bee' nib ppin ni kan n'aeg ma kari kirbaen', nge bee' nib ppin ni unfek yathin u nap'an ni kab rugod, nibe yoeg e Got romed."},{"vNo":"7 ","txt":"Ya rib ngoch nap'an ni kug pagmed, machane u fithik' e murnguy nib gel e bay gu kunuy med riy nga ta'abang."},{"vNo":"8 ","txt":"U fithik' buch'uw e puwaen' rog mug mithaeg oewcheg romed boechi ngiyal', machane fithik' e runguy ni dabimus bi'id e bayi wureng an'ug ngomed, nibe yoeg fare Somoel ni Tabiyul romed."},{"vNo":"9 ","txt":"Ya biney e ta'ab rogon u wun'ug ko fare ngiyal' i n'en ni yib dayin Noah, ya aram rogon ni kug michmicheg ni dab kiyib dayin Noah bayay nge tharey e fayleng, ere aray rogon ni kug th'aebi micheg ni dab kug puwaen' ngomed."},{"vNo":"10 ","txt":"Ya pi burey e bayi m'ay nge pi yungi ted e bay ni chuweg, machane wurengaen' rog e dabi chuw romed, ara ni chuweg fare m'ag ko gapas rog, nibe yoeg fare Somoel ni'ir e be runguymed."},{"vNo":"11 ","txt":"O gimed e pi'in ni kam gafgow gaed, nibe yin' med e yoko', ma damur pir'eged e gapas! Musap gaed, bay ggaed e malang nib fel' ra'en u lan e binaw romed, ma bay gu ufung e pi dayif romed ko sapphires malang ni yarra'."},{"vNo":"12 ","txt":"Ma bay gu fal'eg e pi winda romed ko malang nibe gael ra'en, nge garog romed ko malang ni row nibe gael ra'en, nge gubin e pi yoror romed ni bay gu fal'eg ko malang nib fel' usun."},{"vNo":"13 ","txt":"Ma gubin e pi bitir romed e bayi machib nagraed Somoel; me pir'eg pifakmed e gapas ni gaa'."},{"vNo":"14 ","txt":"Ma bay ni gagyeg nagmed nga fithik' e tin nib mat'aw; ma bay mu mal'af gaed ko magafaen' ya dab murus gaed, nge tamdag ya dabi chugur ngomed."},{"vNo":"15 ","txt":"Musap gaed, bay ra mukungaed nga ta'abang ngar gafgow nagmed ko pinn'em, ma dag gumo' riy; pi'in ra mukun nga ta'abang ngar gafgow niged gimed e yaedra aw nga but' ni fan ngomed."},{"vNo":"16 ","txt":"Musap gaed, kug sunmiy e gidii' ni ma muruwel ko wasey ni'ir e ma ko'oreg e nifiy, ma ire ma fal'eg talin e muruwel ni fan ko muruwel rok'; ma kug sunmiy e cha' ni ma gatheay ban'en."},{"vNo":"17 ","txt":"Dariy talin e mael ni kan fal'eg ni rayog ni nge mad'ad ngomed; ma gubin e yinmon nra togopluw ngomed u gil' e pufthin ma bay e fulweg riy romed. Ireray fare michmich ngak' e pi tapigpig rok' fare Somoel, ma fal'ngiraed nib mat'aw e yib rog, ni yoeg fare Somoel."}]}