{"heading":"Ngongol ni kireb nge fananikan e ri almarin u fithik' fapi gidii'—Fapi Nephites nge Lamanites e ra peth gaed ni ngar ayuweged yaed rok' fapi Gadianton ni moro'ro'—Pi Lamanites ni michaen'raed e ra mirea' gaed min piningraed ni Nephites. Nap'an T.Y. 5–16.","prevAbbr":"3-ne","prevNo":1,"nextAbbr":"3-ne","nextNo":3,"chapterTitle":"3 Nephi 2","verses":[{"vNo":"1 ","txt":"Me yibi buch niki m'ay e bin mereb i ragag nge lal e duw, me tabab fapi gidii' i pagtilin fapi pow nge ma'ang'ang ni kar guyed, ma tabab i waer iyaen e balyangaen' ni yaed be tay ko pow nge ma'ang'ang nu tharmiy, ni arame ra tabab gaed i 'el'el nag gum'ircha'raed, mar ma'ew niged laniyaen'raed, ma arame daki michaen'raed ko gubin e pin'en ni kar rung'aged ma kar guyed—"},{"vNo":"2 ","txt":"Ya yaed be lemnag u lan gum'ircha'raed boech ban'en nib m'ay fan, ni gidii' e gagyeg nag u gelingin fare mo'oniyan', ni nge wawliy nga orel me baen nag e pi gum'ircha' ko gidii'; ere aray rogon ni Mo'oniyan' e suwey gum'ircha'en fapi gidii' bayay, ni arame ma'ew nag oewchraed me wawliyraed nga orel nge michaen'raed ni fapi machib rok' Kristus e ba meechiyang mab m'ay fan."},{"vNo":"3 ","txt":"Me yibi buch ni fapi gidii' e arame ra almarin gaed ko ngongol ni kireb nge pi fananikan; ma daki mich u wun'raed ni kubay boech e pow nge ma'ang'ang ni yira pii'; ere Mo'oniyan' e yaen iyaen, nibe wawliy nga orel gum'ircha'en fapi gidii', ma be lumelegaen' raed ni ngar rin'ed e ngongol ni kireb u lan fare binaw."},{"vNo":"4 ","txt":"Ere aray rogon ni m'ay e bin mereb i ragag nge nel' e duw; nge ku aram rogon ko bin mereb i ragag nge medilip e duw; ma ku aram rogon ko bin mereb i ragag nge meruk e duw; nge ku aram rogon ko bin mereb i ragag nge mereb e duw;"},{"vNo":"5 ","txt":"Ma ku aram rogon ni ke yaeni gaman ba ra'ay e duw ni ke yaen u nap'an e pi rran rok' Mosiah, ni immoy ni pilung ko gidii' ko fapi Nephites."},{"vNo":"6 ","txt":"Ere nel' miri'ay nge mereb e duw ni ke yaen u nap'an ni chuw Lehi u Jerusalem."},{"vNo":"7 ","txt":"Ma mereb e duw ni ke yaen u nap'an fare ngiyal' i n'en nni pii' fare pow, ni'ir e weliy fapi profet mornga'agen, ni Kristus e ra yib nga fayleng."},{"vNo":"8 ","txt":"Chiney e fapi Nephites e ra gonopiyed nap'an e ngiyal' inn'ey nni pii' fare pow ara u nap'an fare wub rok' Kristus; ma aram, mar nanged ni mereb e duw ni ke yaen."},{"vNo":"9 ","txt":"Ere Nephi, ni'ir e chitamangin Nephi, ni'ir e kan pii' gafalngin fapi chep ngak', e daki sul ko fare binaw nu Zarahemla, ma dariy bang nni pir'eg riy ni ga'angin yang e nam."},{"vNo":"10 ","txt":"Me yibi buch ni fapi gidii' e kur pired u fithik' e ngongol ni kireb, ni yug aram rogon ni bay e machib nge prophesy npii' nge yib nga fithik'raed; ere aray rogon niki m'ay e bin ragag e duw; nge bin ragag nge ta'areb e duw e ki m'ay u fithik' e denen."},{"vNo":"11 ","txt":"Me yibi buch nu lan e bin ragag nge dalip e duw me tabab e mael nge togopluw u ga'angin yang fare nam; ya fapi Gadianton ni moro'ro' e kar yo'or gaed, ni kar lii'ed boech fapi gidii' ni rib yo'or, mar gatheayed e binaw nib yo'or, mar garareged e ldoew nge pu'oeg racha' ni yo'or u ga'angin yang fare nam, ma arame yibi aw ni ke t'uf ni gubin fapi gidii', ni fapi Nephites nge Lamanites, e thingar rafeked e pi talin e cham nga ranoed ni mael ngoraed."},{"vNo":"12 ","txt":"Ere, gubin fapi Lamanites ni ke michaen'raed ngak' fare Somoel e ra peth gaed ngak' pi walagraed, ni fapi Nephites, me yibi aw nib t'uf ni ngar feked talin e cham roraed ngar mael gaed fapi Gadianton ni moro'ro', ni fan ko ngar ayuweged yaed nge pi ppin roraed nge pi bitir roraed, arragon, ma ku fan e ngar ayuweged e pi mat'awon roraed nge pi yalraed ko galasia roraed nge liyoer roraed, nge pufpuf-rogon roraed nge puf-mat'awon roraed."},{"vNo":"13 ","txt":"Me yibi buch u m'on ni nge m'ay e bin ragag nge dalip e duw ma fapi Nephites e riyib e murus ngoraed ko gafgow ni bachan e re mael ney, ni kari almarin."},{"vNo":"14 ","txt":"Me yibi buch ni fapi Lamanites ni kar cheag gaed ngak' fapi Nephites e ra manged Nephites;"},{"vNo":"15 ","txt":"Ma fare gechig e ni chuweg roraed, nge mirea' doewraed nge woed fapi Nephites;"},{"vNo":"16 ","txt":"Ma pi pagael nge pi ppin nib fel' yangren ni fakraed e ra pidorang mar picho'ay gaed, mar manged Nephites, min piningraed ni Nephites. Ere aray rogon ni m'ay e bin ragag nge dalip e duw."},{"vNo":"17 ","txt":"Me yibi buch u nap'an ni tabab e bin ragag nge aningeg duw, ma fare mael u thilin fapi moro'ro' nge fapi gidii' ku Nephi e ki 'ul'ul mari almarin iyaen; machane, fapi gidii' ku Nephi e yog nra gelgaed ngak' fapi moro'ro', ni arame ra tulufed raed ngar suloed nga wuru' e pi binaw roraed iyaen ko fapi burey nge pi yungin ni yaed ma miith riy."},{"vNo":"18 ","txt":"Ma aray rogon ni m'ay e bin ragag nge aningeg e duw. Ma lan e bin ragag nge lal e duw e rabaed riy ngak' fapi gidii' ku Nephi; ma bachan e pi denen ko gidii' ku Nephi, nge pi togopluw roraed nib yo'or nge chuw ni yaed be tay, me yog ni nge gel fapi Gadianton ni moro'ro' ngoraed."},{"vNo":"19 ","txt":"Ere aray rogon ni m'ay e bin ragag nge lal e duw, ma fapi gidii' e kar aw gaed nga ba dodow ko gafgow ni yo'or; ma fare sayden ko gafgow e kan tining nga dakeanraed, ni arame be yaen ni nge theth'aebraed nga but', ni fan e biney e bachan e denen roraed."}]}