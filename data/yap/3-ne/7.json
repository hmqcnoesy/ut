{"heading":"Facha' ni pilung ko tapuf-oloboch e ni thang e fan rok', fare am e ni gatheay, ma fapi gidii' e ra kii' gaed ni ganong—Jacob, bee' ni to'ogor rok' Kristus, e mang pilung u ba ulung nib mith—Nephi e machib nag e kalngaen' nge michean' ni ngan tay ngak' Kristus—Pi angel e ra pigpig gaed ngak' ni gubin e rran, me faseg walagen ko yam'—Bo'or e pi'in ni kalngaen' min tawfe nagraed. Nap'an T.Y. 30–33.","prevAbbr":"3-ne","prevNo":6,"nextAbbr":"3-ne","nextNo":8,"chapterTitle":"3 Nephi 7","verses":[{"vNo":"1 ","txt":"Chiney e musap gaed, bay gudag ngomed ni dar sunmiyed ba pilung u dakean fare nam; machane ku lan e re duw ney, arragon, bin guyey e duw, mar baed ngar gatheayed fare gil' e tapuf-oloboch, arragon, ra thanged e fan rok' fare pilung ko tapuf-oloboch ko fare nam."},{"vNo":"2 ","txt":"Ma fapi gidii' e ra kii' gaed ngar togopluw gaed ngoraed; mar kii' gaed nge ra bee' ma birok' e ganong, gubin e gidii' nra bee' ma ir nge rogon e tabinaew rok' nge gidii' rok' nge pi fager rok'; ere aray rogon nra gatheayed fare am ko fare nam."},{"vNo":"3 ","txt":"Ma gubin e ganong me dugliy rebo pilung ara rebo gaa' roraed; ere aray rogon nra manged bogi ganong nge pi tayugang' ko pi ganong."},{"vNo":"4 ","txt":"Chiney e musap gaed, dariy bee' u fithik'raed ni de yo'or e tabinaew rok', nge gidii' rok' nge fager rok'; ere ri gaa' e ganong roraed."},{"vNo":"5 ","txt":"Chiney e gubin e pinn'ey nrin', ma dariy e mael u fithik'raed; nge gubin e pi denen ney ma ke yibi aw nga dakean fapi gidii' ni bachan e kar paged yaed nga gelingin Mo'oniyan'."},{"vNo":"6 ","txt":"Ma fapi yalen fare am e ni gatheay, ni bachan fare ulung nib miith rok' fapi fager nge gidii' rok' e pi'in nra thanged e fan rok' fapi profet."},{"vNo":"7 ","txt":"Mar tabolngin niged ba togopluw nib gaa' nga lan fare nam, ni arame tin yo'or nib mat'aw ko fapi gidii' e ri chugur ni nge yaed gubin ma kar kireb gaed; arragon, kari buch'uw e gidii' nib mat'aw ni bay u fithik'raed."},{"vNo":"8 ","txt":"Ere dawori m'ay nel' e duw ma tin yo'or ko fapi gidii' e kar keru'uyed e tin ni ur rin'ed nib mat'aw, ni woed e pilis ni ma sul nge kay e sull'ugun rok', ara woed e babiy ni ppin ni ma sul nge lep u fithik' e rungdu'."},{"vNo":"9 ","txt":"Chiney e re ulung nib miith ney, ni'ir e ke yib nag e re denen ni th'abi gaa' nga dakean fapi gidii', e kar kunuyed yaed nga ta'abang, mar tayed bee' nib mo'on nge mang gaa' roraed ni karoeged i Jacob ngak';"},{"vNo":"10 ","txt":"Mar pininged ni'ir e pilung roraed; ere ire mang pilung ko re ulung ney nib kireb; ma ir rebe pi'in th'abi gilbugwan ni ke non nib togopluw ngak' fapi profet ni kar micheged mornga'agen Yesus."},{"vNo":"11 ","txt":"Me yibi buch ni gathi ri yaed bayo'or ni woed fapi ganong rok' fapi gidii', ni kar ta'abang gaed ma kemus nigo' pi tiyugang' roraed ni kar sunmiyed e pi motochiyel roraed, ni gubin e gidii' nra bee' ma be yaen u rogon e birok' e ganong; machane kar pired ni yaed ba to'ogor roraed; ni yug aram rogon ni gathi yaed bogi gidii' nib mat'aw, machane kar ta'abang gaed ko fananikan rok' e pi'in ni kar og niged yaed nga lan ba m'ag ni ngar gatheayed fare am."},{"vNo":"12 ","txt":"Ere, bachan e guy Jacob ni pi to'ogor roraed e yaed bayo'or ngoraed, ma bachan e ire pilung ko fare ulung, ere yoeg ngak' e gidii' rok' ni ngar miil gaed ngar lan e lelu'och ko fare nam, mar sunmiyed ba gil'ilung ngoraed, ni yaeni mada' ko ngiyal' ni ke peth ngoraed fa pi'in ni kar chuw gaed, (ya ke sabaenbaen nagraed ni bay yib e pi'in ni kar chuw gaed ni yaed bayo'or) nge yaeni mada' ko ngiyal' ni kar yo'or gaed ni ngar togopluw gaed ngak' fapi ganong rok' fapi gidii'; ere rrin'ed ni aram rogon."},{"vNo":"13 ","txt":"Ere rib papay e thelep ni ur tayed ni deyog i tileg raed nge yaeni mada' ko ngiyal' ni kar thimur gaed ni dakiyog ni nge koelraed fapi gidii'. Ere aray rogon ni m'ay e bin guyey e duw; ma aray rogon e gagyeg rok' fapi gidii' ku Nephi."},{"vNo":"14 ","txt":"Me yibi buch nu lan e bin guyey nge ta'areb e duw ni arame ra kii' gaed ngar yo'or gaed ni ganong, ni gubin e gidii' nra bee' ma rogon e tabinaew rok', nge gidii' rok', nge pi fager rok'; machane me yibi ta'arebaen'raed ni nga dabra mael gaed nga ta'abang; machane dar ta'abang gaed ko pi motochiyel roraed, nge rogon e am roraed, ya kan fal'eg u rogon tafnaey rok' e pi'in pilung nge tiyugang' roraed. Machane ra sunmiyed bogi motochiyel nib gel ni rareb e ganong ma dabi yaen nga tafen reb, ni arame bay yungiyal' ni bay e gapas roraed u lan e nam; machane, pi gum'ircha' roraed e kar chefeged nga orel rok' Somoel ni Got roraed, mar malang niged fapi profet mar chuweged raed u fithik'raed."},{"vNo":"15 ","txt":"Me yibi buch ni Nephi—e bachan e ke yibi m'ug e angel ngak', ma ki rung'ag laman Somoel, ere bachan e ke guy e angel, ma ire mich riy, ma bachan e bay e gelingin ni kan pii' ngak' ni nge yog ni nge nang e muruwel rok' Kristus, nge ku bachan e ire mich riy ni yaed bagur ni ngar chuw gaed ko tin nib mat'aw ngar suloed ko pi ngongol ni kireb nge fananikan roraed;"},{"vNo":"16 ","txt":"Ere, bachan e ke kirbaen' ni fan e 'el'el ko gum'ircha' roraed nge ma'ew u laniyaen'raed—me yaen u fithik'raed ni ku lan e re duw inn'em, me tabab i yoeg ni be micheg, nib tamilang, mornga'agen e kalngaen' nge man'aegfan ko pi denen u dakean e michaen' ngak' Somoel i Yesus Kristus."},{"vNo":"17 ","txt":"Ere weliy bogi ban'en nib yo'or ngoraed; ma gubin ma dabiyog i yoloey, ma ra buch'uw riy ma dabi polo', ere dan yoloey nga lan e reke babyor ney. Ere Nephi e pigpig u gelingin nge mat'awon."},{"vNo":"18 ","txt":"Me yibi buch nra damomuw gaed ngak', ni bachan e gelingin ni bay rok' e bagael ko bin bay roraed, ya be math liyiben ni nge dabi mich u wun'raed e thin rok', ya rib gel e mich rok' ngak' fare Somoel i Yesus Kristus ni arame yibi pigpig e angel ngak' ni gubin e rran."},{"vNo":"19 ","txt":"Ma fithingan Yesus e chuweg e pi mo'oniyan' nge pi ya'el nib kireb; ma mus ngak' walagen me faseg ko yam', u tomuren fapi gidii' ni kar malang niged nge yim'."},{"vNo":"20 ","txt":"Ere fapi gidii' e ra guyed, mar manged e mich riy, mar damomuw gaed ngak' ni bachan gelingin; ma ki rin' boech e ma'ang'ang nib yo'or, u p'oewchen fapi gidii', u fithingan Yesus."},{"vNo":"21 ","txt":"Me yibi buch ni m'ay e bin guyey nge ta'areb e duw, ma rib lich e pi'in ni ke michaen'raed ngak' Somoel; machane oren e pi'in ni michaen'raed e rriyul' nra daged e pow riy ngak' fapi gidii' ni kan m'ug ngoraed u gelingin nge fare Kan ni Thothup rok' Got, ni'ir e Yesus Kristus, ni'ir e ba michaen'raed ngak'."},{"vNo":"22 ","txt":"Ma oren e pi'in nni chuweg e pi mo'oniyan' roraed, man gol nagraed ko pi m'ar roraed nge pi mo'owaer roraed, e raedaged ngak' fapi gidii' ni ke yib angin fare Kan ni Thothup rok' Got ngoraed, ma kar gol gaed ko m'ar; ma kur daged bogi pow mar rin'ed boech e ma'ang'ang u fithik' fapi gidii'."},{"vNo":"23 ","txt":"Ere ki m'ay e bin guyey nge l'agruw e duw. Ma Nephi e yoer ngak' fapi gidii' u nap'an ni tabab e bin guyey nge dalip e duw; me machib nag ngoraed e kalngaen' nge rogon min n'aegfan e pi denen."},{"vNo":"24 ","txt":"Chiney e guba'adag ni thingar kum tayed u wun'med, ni dariy bee' ni kalngaen' ma dan tawfe nag ko raen."},{"vNo":"25 ","txt":"Ere, immoy e pumo'on nni yibliy raed Nephi ko re guruy i muruwel ney, ni nge gubin e pi'in ni yaedra yib ngoraed ma thingar ni tawfe nagraed ko raen, ni biney e nge mang mich riy nge mich royiy u p'oewchen Got, ma kub mich ngak' e gidii', ni kar kalgaed ngaen'raed ma kan n'aegfan e pi denen roraed."},{"vNo":"26 ","txt":"Ere bo'or e pi'in ni tawfe nagraed u nap'an ni tabab e biney e duw; ere aray rogon ni m'ay e gin gaa' yang ko fare duw."}]}