{"heading":"Ether e weliy mornga'agen ba Jerusalem ni Be'ech ni ngan toey nga Mariken ni pifak Yosef e ngar toeyed—I prophesy, min chuweg u lan binaw, me yoloey fare chep ko Jaredite, me yoeg nga m'on e mogothgoth ni ratay fapi Jaredites—Mael e ri almarin u ga'angin yang fare nam.","prevAbbr":"ether","prevNo":12,"nextAbbr":"ether","nextNo":14,"chapterTitle":"Ether 13","verses":[{"vNo":"1 ","txt":"Ere chiney e gag, Moroni, e arame nggu mu' nag e chep rog ni mornga'agen fare mogothgoth nra aw ko fapi gidii' ni yaed faram e kug yoloey mornga'agraed."},{"vNo":"2 ","txt":"Ya musap gaed, kar feked yathin gubin e thin rok' Ether; ya rriyul' ni ke yoeg ngoraed mornga'agen gubin ban'en, aram ko somm'on ni sum e gidii'; nge tomuren ni chuw e raen u dakean e re nam ney me yaeni aw ni bangi nam ni kan mel'eg u fithik' gubin e pi nam, ni ba nam ni kan mel'eg ni fan ngak' Somoel; ere fare Somoel e ba'adag ni nge gubin e gidii' nibe paer u dakean ma thingar ra pigpig gaed ngak';"},{"vNo":"3 ","txt":"Ma ireram e gin gil' fare Jerusalem ni Be'ech, nra yib nga but' u tharmiy, nge ireram gil' fare galasia nib thothup rok' Somoel."},{"vNo":"4 ","txt":"Musap gaed, Ether e guy e pi rran rok' Kristus, me weliy mornga'agen ba Jerusalem ni Be'ech u dakean e re nam ney."},{"vNo":"5 ","txt":"Ma ki weliy mornga'agen fapi gidii' ku Israel, nge fare Jerusalem ni'ir e ra yib Lehi riy—u tomuren ni kan gatheay ma bay ni toey bayay, nib binaw nib thothup ni fan ngak' Somoel; ere, dabiyog ni nge mang ba Jerusalem ni Be'ech ya ki immoy u bingyal' i n'en ni kakrom; machane bay kun toey bayay, nge mang bbinaw nib thothup rok' Somoel; ma thingar ni toey ni fan ngak' e pi gidii' ku Israel—"},{"vNo":"6 ","txt":"Ere ba Jerusalem ni Be'ech e thingar ni toey nga dakean e re nam ney, ni fan ngak' e tin ni ke magaey u pifak Yosef, ya pinn'ey e ke yib e pow riy."},{"vNo":"7 ","txt":"Ya boed rogon Yosef ni fek e chitamangin iyaen nga lan fare nam nu Egypt, me yim' u roem; ere, aram rogon ni fare Somoel e fek e tin ni ke magaey u pifak Yosef nga wuru' fare binaw nu Jerusalem, ni nge yog ni wurengaen' ngak' pifak Yosef ni nge siy ra m'aed, ni woed ni wurengaen' ngak' facha' ni chitamangin Yosef ni de yim'."},{"vNo":"8 ","txt":"Ere, tin ni ke magaey u pifak Yosef e bay ni yung raed nga dakean e re nam ney; ma nge paer ni bangi nam ni ngar pired riy; ma bay ra sunmiyed bbinaw nib thothup ni fan ngak' Somoel, ni boed fare Jerusalem ni kakrom; ma dabki minaen'raed, nge yaeni mada' ko tomur, u nap'an ni ke yim'e fayleng."},{"vNo":"9 ","txt":"Ma arame bay yib rebo tharmiy nib be'ech nge rebo fayleng nib be'ech; mar boedew e gal ni kakrom machane tin kakrom e kem'ay, ma gubin ban'en ma kan be'ech nag."},{"vNo":"10 ","txt":"Ma arame bay yib fabin nib Be'ech e Jerusalem; ma rib fel' wa'athan e pi'in ni bay rapired riy, ya yaed e pi'in ni mad roraed e ke wechwech u dakean racha'en fare Saaf; ma yaed e pi'in ni kan thi'eg raed nga fithik' e tin ni ke magaey u pifak Yosef, ni yaed e pi'in ni gidii'en fapi gidii' ku Israel."},{"vNo":"11 ","txt":"Ma arame ku bay yib fare Jerusalem ni kakrom; nge pi gidii' riy, e rib fel' wa'athraed, ya kan lukuy raed nga racha'en fare Saaf; ma yaed e pi'in nni garareg raed ngan kunuy nga ta'abang u lan fare aningeg i raba' e fayleng, ngu lan e pi nam u lelu'och, ma yaed e pi'in nibe fek e tawa'ath ni yib ko fare m'ag ni tay Got ngak' e pi chitamangraed, i Abraham."},{"vNo":"12 ","txt":"Ma nap'an ni bay yib e pinn'ey, me buch fare chep nib thothup ni ga'ar, bay e pi'in nib m'on, ni yaedra tomur; ma bay e pi'in nib tomur, ni bay ra m'onaed."},{"vNo":"13 ","txt":"Ma arame guwaen ni nggu yoloey boech, machane ba mathngeluwol ni nggu rin'; ya rib fel' mab polo' fal'ngin e pi prophecy rok' Ether; machane dar liyoer gaed ngak', ere ra yin'ed nga wuru' e binaw; me yaeni miith nga thilin bangi war ni rran, me nep' me yaen nga wean nge yaliy e pin'en ni nge buch ko fapi gidii'."},{"vNo":"14 ","txt":"Ma nap'an nibe paer u thilin bangi war me fal'eg e tin kubay ko re chep ney, nibe guy e gafgow nibe aw nga dakean fapi gidii', nib nep'."},{"vNo":"15 ","txt":"Me yibi buch ni ku lan e re duw nem nni chuweg u fithik' fapi gidii' me yibi tabab ba mael nib gaa' nga fithik' fapi gidii', ya rib yo'or e pi'in ni rabaed, ni bogi gidii' nib yargael, marbaed ragayed rogon ni ngar lii'ed Coriantumr u dakean e pi makath ni kireb roraed mab miith, ni'ir e kug weliy mornga'agen."},{"vNo":"16 ","txt":"Ere chiney e Coriantumr, e ke fil gubin e pi salap ko mael nge gubin e pi sasaliyeb nu fayleng, ere og nag e mael ngak' e pi'in ni yaed be gey rogon ni ngar lii'ed."},{"vNo":"17 ","txt":"Machane de kalngaen', ma ku aram rogon ngak' e pi pagael ni picho'ay ni fak nge pi ppin ni pidorang ni fak; ma ku aram rogon ngak' e pi pagael ni picho'ay nge ppin ni fak Cohor; ma ku aram rogon ngak' fapi pagael ni picho'ay nge ppin ni fak Corihor; ma ra ngan ngochngocheg i yoeg, ma dariy rebo pagael ni picho'ay nge ppin ni pidorang u dakean ga'angin yang e fayleng ni kalngaen' ko pi denen rok."},{"vNo":"18 ","txt":"Ere, yibi buch nu lan e bin m'on e duw ni paer Ether riy u thilin fare ngi war, ma arame bo'or e gidii' ni kan lii'raed ko sayden rok' fapi ulung nib miith, ni yaed be cham ngak' Coriantumr ni gomanga yog nra feked fare gil'elung."},{"vNo":"19 ","txt":"Me yibi buch ni fapi pagael ni fak Coriantumr e ra cham gaed nib gel me map' racha'raed nib yo'or."},{"vNo":"20 ","txt":"Ma lan e bin l'agruw e duw me yib e thin rok' Somoel ngak' Ether, ni nge yaen nge prophesy ngak' Coriantumr ni, fa'anra kalngaen', nge gubin chon e tabinaew rok', ma fare Somoel e ra pii' ngak' gil'ilungun me tay e gidii' rok' ni dabra m'aed—"},{"vNo":"21 ","txt":"Ara dangay ma yaedra yim', nge gubin chon e tabinaew rok' ma kemus ni yigo' ir e ra magaey. Ma kemus ni nge paer nib fos ni nge guy nibe mugu'ul fapi prophecy ni'ir faram e kan weliy ni mornga'agen boech e gidii' ni bay rabaed ngar pired ko fare nam; mar feked Coriantumr ngar k'eyaged; ma gubin e gidii' ma yira lii' ngem', ma kemus ni yigo' Coriantumr e ra magey."},{"vNo":"22 ","txt":"Me yibi buch ni Coriantumr e de kalngaen', ma aram rogon nge chon e tabinaew rok', nge fapi gidii'; ma de tal fare mael; mar gayed rogon ni ngar lii'ed Ether, machane miil roraed nge yaeni miith bayay nga thilin farengi war."},{"vNo":"23 ","txt":"Me yibi buch ni yibi puw Shared ngalang, me og nag e mael ngak' Coriantumr; me gel ngak', ni arame bin dalip e duw ngay me fek ni kalbus."},{"vNo":"24 ","txt":"Ma fapi pagael ni fak Coriantumr, e lan e bin aningeg e duw, mar gel gaed ngak' Shared, mar sulweged bayay fare gil'elung ngak' e chitamangraed."},{"vNo":"25 ","txt":"Ere arame tabab ba mael u dakean ga'angin yang fare nam, gubin e gidii' nge ulung rok' e yaed be cham ni fan ko pin'en ni yaed ba'adag."},{"vNo":"26 ","txt":"Me basug e moro'ro', ma ra ngan ngochngoch nag iyoeg, ma gubin mite kireb ma bay u dakean ga'angin yang fare nam."},{"vNo":"27 ","txt":"Me yibi buch ni Coriantumr e ri damomuw nib gel ngak' Shared, me yaen nge pi salthaw rok' ngak' ni mael; marbaed ra gak gaed u fithik' e damomuw, ni rabaed ra gak gaed nga lan fare loway nu Gilgal; ma mael nra tayed e rib ubchiya'."},{"vNo":"28 ","txt":"Me yibi buch ni Shared e cham ngak' u lan dalip e rran. Me yibi buch ni Coriantumr e gel ngak', me tuluf iyaen nge mada' ko ngiyal' ni ke yib i taw nga yungi raed nu Heshlon."},{"vNo":"29 ","txt":"Me yibi buch ni Shared e ki og nag e mael ngak' bayay u dakean e pi yungi raed nem; ere musap gaed, me gel ngak' Coriantumr, me tuluf nge sul bayay ko fare loway nu Gilgal."},{"vNo":"30 ","txt":"Ere Coriantumr e og nag e mael bayay ngak' Shared u lan fare loway nu Gilgal, me gel ngak' Shared me mad'ad ngak' ngem'."},{"vNo":"31 ","txt":"Ere Shared e mad'ad nga ay Coriantumr, ni arame dakiyaen ko mael bayay u lan l'agruw e duw, ni aram nap'an gubin e gidii' u dakean fare nam ma yaed be pu'oeg e racha', ma dariy bee' ni nge tileg raed."}]}