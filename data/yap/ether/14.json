{"heading":"Pi denen ko gidii' e yib nag e wol ni kireb nga dakean fare nam—Coriantumr e ki og nag e mael ngak' Gilead, nge migid Lib, nge migid Shiz—Racha' nge ldoew e suguy dakean fare nam.","prevAbbr":"ether","prevNo":13,"nextAbbr":"ether","nextNo":15,"chapterTitle":"Ether 14","verses":[{"vNo":"1 ","txt":"Ere chiney yibi tabab ba wol ni kireb nga dakean ga'angin yang fare nam ni bachan e denen ko fapi gidii', ni'ir e, fa'anra they' bee' talin e muruwel rok' ara sayden rok' nga doew e rungrung, ara gin ni ma cha'ar riy, ma musap gaed, ra yaeni rebo rran riy, ma dabki pir'eg, ere wol ni kireb e rib noemow ni ke 'aw nga dakean fare nam."},{"vNo":"2 ","txt":"Ere gubin e gidii' me chichi'iy pa' ko tirok' ban'en, ma dabi maen ara pii' ban'en ku bee'; ma gubin e gidii' make tay koelingin e sayden rok' u ba'ani mat'aw i pa', nibe matangiy e chugum rok' nge yafos rok' nge le'engin nge bitir rok'."},{"vNo":"3 ","txt":"Ere chiney, e tomuren l'agruw e duw, nge tomuren e yam' ni ke tay Shared, musap gaed, me yib bee' nib mo'on ni walagen Shared nge yibi og nag e mael ngak' Coriantumr, ni'ir e gel Coriantumr riy ngak' me tuluf nga wuru' e binaw nu Akish."},{"vNo":"4 ","txt":"Me yibi buch ni fare mo'on ni walagen Shared e ki og nag e mael ngak' u lan wuru' e binaw nu Akish; ere mael ntay e rib ubchiya', ma bukun e biyu' e pi'in ra m'aed ko sayden."},{"vNo":"5 ","txt":"Me yibi buch ni Coriantumr e longbiy farengi wuru' e binaw; ma fare mo'on ni walagen Shared e yaen nge chuw u lan wuru' fare binaw ni ke nep', nge lii' boech ko fapi salthaw ku Coriantumr, u nap'an ni yaed ba chingnag."},{"vNo":"6 ","txt":"Me yib iyib ko fare binaw nu Moron, nge yibi tay ir ko fare gil'elung ku Coriantumr."},{"vNo":"7 ","txt":"Me yibi buch ni Coriantumr e paer ko salthaw rok' u lan wuru' e binaw u lan l'agruw e duw, ma ri yo'or e salthaw rok'."},{"vNo":"8 ","txt":"Chiney e fare mo'on ni walagen Shared, ni fithingan e Gilead, e ki yo'or e salthaw rok', ni bachan fapi ulung nib miith."},{"vNo":"9 ","txt":"Me yibi buch ni pi tolang ko priest rok' e ra thanged e fan rok' u nap'an nib paer nga but' u gil'elungun'."},{"vNo":"10 ","txt":"Me yibi buch ni bee' u reb fapi ulung nib miith e thang e fan rok' u bangi ban'en nib miith, me mang ire paer ko fare gil'elung; ma fithingan e Lib; ma Lib e bee' nib mo'on nib famsow, u fithik' gubin fapi gidii'."},{"vNo":"11 ","txt":"Me yibi buch nu lan e bin ta'areb e duw ko lung rok' Lib, me yib Coriantumr ko fare binaw nu Moron, nge og nag e mael ngak' Lib."},{"vNo":"12 ","txt":"Me yibi buch ni ra cham gow Lib, ni arame toey Lib pa' nge mad'ad ngay; machane, fare ulung i salthaw ku Coriantumr e ra pii'ed iyaen nga m'on ngak' Lib, ni arame miil nge yaen ko mathil u dapp'el'ay."},{"vNo":"13 ","txt":"Me yibi buch ni Coriantumr e leak iyaen; me og nag Lib e mael ngak' u dapp'el'ay."},{"vNo":"14 ","txt":"Me yibi buch ni Lib e gel ko fapi salthaw rok' Coriantumr, ni arame ra miil gaed bayay ko fare wuru' e binaw nu Akish."},{"vNo":"15 ","txt":"Me yibi buch ni Lib e leak iyaen nge mada' ko ngiyal' ni ke taw ko raed nu Agosh. Ma Coriantumr e ke fek gubin e gidii' ngar uned ngak' u nap'an ni ke miil rok' Lib iyaen nga lan e ginem e nam ni'ir e ke miil ngay."},{"vNo":"16 ","txt":"Ma nap'an ni ke taw ko raed nu Agosh me og nag e mael ngak' Lib, me lii' nge mada' ko ngiyal' ni ke yim'; machane, bay bee' nib mo'on ni walagen Lib ni yib ngak' Coriantumr ni ke yin' luwan, ere mael ntay e rib ubchiya', ni arame miil Coriantumr bayay ko salthaw rok' fare mo'on ni walagen Lib."},{"vNo":"17 ","txt":"Chiney e fithingan fare mo'on ni walagen Lib e Shiz. Me yibi buch ni Shiz e leak Coriantumr, me gel nga bukun e binaw, me lii' e ppin nge bitir, me urufiy e pi binaw nem."},{"vNo":"18 ","txt":"Me yaen madguwan Shiz u ga'angin yang fare nam; arragon, me wer thiin Shiz u ga'angin yang fare nam—Mini' e rayog ni nge togopluw ko salthaw rok' Shiz? Musap gaed, be thirif e gidii' u but'!"},{"vNo":"19 ","txt":"Me yibi buch ni fapi gidii' e ra tabab gaed ko mo'olung nga ta'abang ni yu ulung i salthaw, u dakean ga'angin yang fare nam."},{"vNo":"20 ","txt":"Mar kii' gaed u but'; nge miil boech iyaed nge mang ko fapi salthaw rok' Shiz, me miil boech iyaed nge mang ko salthaw rok' Coriantumr."},{"vNo":"21 ","txt":"Ma rib gel mab n'uw nap'an e mael ntay, ere rib n'uw nap'an e pu'oeg e racha' nge wup ldoew, ni arame fare nam ni polo' e tharey ldoewen e gidii' ni ke yim'."},{"vNo":"22 ","txt":"Ere fare mael e rib papay mab gur ni arame dakuriy bee' ni magaey ni nge k'eyag e pi ldoew, ya yaed be yaen u reb e mael nga reb, ni yaed be pag ldoewen e pumo'on, nge ppin, nge bitir nib garar u dakean fare nam, ni nge longuy e fakl'ud."},{"vNo":"23 ","txt":"Me mada' boen e meal riy u dakean fare nam, ni ga'angin yang fare nam; ere fapi gidii' e ra magawon gaed ni rran nge nep', ni bachan boen e mel."},{"vNo":"24 ","txt":"Machane, Shiz e de tal i l'oel'oeg Coriantumr; ya ke michmicheg rok' ni nge fulweg ngak' Coriantumr falbiyen i racha'en walagen, ni kan lii' ngem', nge fare thin rok' Somoel ni yib ngak' Ether ni Coriantumr e dabi yim' ko sayden."},{"vNo":"25 ","txt":"Ere aray rogon ni kad guyed ni fare Somoel e gechig nagraed u fithik' e damomuw rok' ni polo', ma pi ngongol roraed ni kireb nge pi denen roraed e ke yarmiy rogon ba kanawo' ni fan ko gafgow roraed ni dabimus bi'id."},{"vNo":"26 ","txt":"Me yibi buch ni Shiz e l'oel'oeg Coriantumr iyaen nib sor ko ngek, iyaen nge mada' ko mathil u dapp'el'ay, mu roem e og nag e mael riy ngak' Shiz u lan dalip e rran."},{"vNo":"27 ","txt":"Ere rib gel e gafgow ni aw nga fithik' fapi salthaw rok' Shiz ni arame tabab fapi gidii' ko murus, ma arame ra tabab gaed ko miil rok' fapi salthaw rok' Coriantumr; mar miil gaed iyaen ko fare binaw nu Corihor, mar lii'ed e gidii' riy, gubin e pi'in ni dabra manged ngoraed."},{"vNo":"28 ","txt":"Mar n'ufed e pi tent roraed u lan fare loway nu Corihor; ma Coriantumr e n'uf e pi tent rok' u lan fare loway nu Shurr. Chiney e fare loway nu Shurr e ba chugur ko farengi falang ni Comnor; ere, Coriantumr e kunuy e salthaw rok' nga ta'abang nga dakean farengi falang nu Comnor, me thoey ba rappa nga dakean fapi salthaw rok' Shiz nibe piningraed ni ngar baed ngan mael."},{"vNo":"29 ","txt":"Me yibi buch ni arame rabaed, machane kun suruy raed bayay; ma kur baed ko yan l'agruw yay, ma kun suruy raed ko yan l'agruw yay. Me yibi buch ni kur baed bayay ko yan dalip yay, min mael ni rib ubchiya'."},{"vNo":"30 ","txt":"Me yibi buch ni Shiz e mad'ad ngak' Coriantumr nib to'aer e yungin ni ke th'aeb u doew; ere Coriantumr, e thig nga but' ni bachan e racha' u doew ni ke yaen, ere ni chibiy ngan fek iyaen ni gowa ke yim'."},{"vNo":"31 ","txt":"Chiney e pumo'on, nge ppin, nge bitir ni ke yim' ko ruw raba' i gidii' e rib yo'or ni arame Shiz e chiyliy ngak' e gidii' rok' ni dab kur l'oel'oeged fapi salthaw rok' Coriantumr; ere, ra suloed ko tamagif roraed."}]}