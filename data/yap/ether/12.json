{"heading":"Fare profet i Ether e fonow nag fapi gidii' ni nge michaen'raed ngak' Got—Moroni e tamilngeg i yoeg bayay fapi 'ang'ang nge ma'ang'ang nrin' u dakean e mich—Mich e bing wo'en ngak' fare mo'on ni walagen Jared ni nge guy Kristus—Fare Somoel e pii' e mo'owaer ngak' e gidii' ni nge yog ni sobut'aen' raed—Fare mo'on ni walagen Jared e mithmitheg fare Burey ni Zerin u dakean e mich—Mich, athap, nge t'ufeg e rib ga'fan ko wo'en e thap—Moroni e guy Yesus ni yow ba sabol.","prevAbbr":"ether","prevNo":11,"nextAbbr":"ether","nextNo":13,"chapterTitle":"Ether 12","verses":[{"vNo":"1 ","txt":"Me yibi buch ni pi rran rok' Ether e immoy u lan e pi rran rok' Coriantumr; ma Coriantumr e ire pilung u ga'angin yang e nam."},{"vNo":"2 ","txt":"Ma Ether e ba profet rok' Somoel; ere Ether e yib u lan e pi rran rok' Coriantumr, nge tabab ko prophesy ngak' fapi gidii', ya dakiyog ni nge tileg ir ni bachan fare Kan ni Thothup rok' Somoel ni bay rok'."},{"vNo":"3 ","txt":"Ere ri machib ni kakadbul, nge yaeni mada' nga napan ni ke aw e yal' nga but', nibe tamilngeg ko fapi gidii' ni nge michaen'raed ngak' Got mar kalgaed ngaen'raed ara dangay ma yira gatheayraed, ni be yoeg ngoraed nu dakean e mich e ra mugu'ul gubin ban'en riy—"},{"vNo":"4 ","txt":"Ere, enra michaen' ngak' Got e rriyul' ni rayog ni nge athapeg rebe fayleng nib fel', arragon, ni boed rogon bangi ban'en u ba'ani mat'aw i pa' Got, nib athap ni ma yib u dakean e mich, ni ma yuluuy e ya'el ko gidii', ni'ir e ratay raed ni yaed bagael ma yaed ba miyuluy, ni gubin e ngiyal' ma yaed be rin' e tin nib fel' e muruwel, me wawliyraed ngar liyoer gaed ngak' Got."},{"vNo":"5 ","txt":"Me yibi buch ni Ether e prophesy nag bogi ban'en nib fel' mab polo' fal'ngin ngak' fapi gidii', ni'ir e de michaen'raed ngay, ni bachan e dar guyed."},{"vNo":"6 ","txt":"Ere chiney, e gag, Moroni, e nggu weliy boech ban'en ni mornga'agen e pinn'ey; bay gudag ko fayleng ni mich e bogi ban'en ni yibe athapeg ma danur guy; ere, dabi yo'or lungmed ni bachan e damur guyed, ya dabi yib e mich riy ngomed nge yaeni mada' nga tomuren ni kan sikeng nag e mich romed."},{"vNo":"7 ","txt":"Ya dakean e mich e m'ug Kristus riy ngak' e pi chitamangdaed, u tomuren ni ke fos ko yam'; ma de m'ug ngoraed nge yaeni mada' nga tomuren ni ke michaen'raed ngak'; ere, dabisiy ni boech e gidii' e bay e mich roraed ngak', ya de m'ug ko fayleng."},{"vNo":"8 ","txt":"Machane bachan e mich ko gidii' me m'ug ko fayleng, me ta'fan fithingan e en Chitamangiy, me fal'eg rogon wo'en ngak' e gidii' ni ngar manged boech e pi tafek tawa'ath nu tharmiy, ni gomanga yog ni ngar athapeged e pin'en ni dawor ruguyed."},{"vNo":"9 ","txt":"Ere, gimed e kurayog ni nge yog ni mu athap gaed, magmed mang tafek tawa'ath nu tharmiy, ni kemus ni fa'anra bay e mich romed."},{"vNo":"10 ","txt":"Musap gaed, u dakean e mich e ni pining fa pi'in kakrom riy u rogon fare yaram nib thothup rok' Got."},{"vNo":"11 ","txt":"Ere, dakean e mich e ni pii' fare motochiyel rok' Moses riy. Machane dakean fare tawa'ath ni aram Fak e ke fal'eg Got rebo kanawo' riy nib fel'; ma dakean e mich e kan mugu'uliy riy."},{"vNo":"12 ","txt":"Ya fa'anra dariy e mich u fithik' e gidii' ma Got e dabiyog ni nge rin' e ma'ang'ang u fithik'raed; ere, dabi m'ug ngoraed nge mada' nga tomuren ni ke yog e mich ngoraed."},{"vNo":"13 ","txt":"Musap gaed, u dakean e mich rok' Alma nge Amulek me puth fare kalbus riy nga but'."},{"vNo":"14 ","txt":"Musap gaed, fare mich rok' Nephi nge Lehi e gagyeg nag fare thil ni tay fapi Lamanites, Min tawfe nagraed ko nifiy nge fare Kan ni Thothup."},{"vNo":"15 ","txt":"Musap gaed, fare mich rok' Ammon nge pi walagen e gagyeg nag ba ma'ang'ang nib gaa' nga fithik' fapi Lamanites."},{"vNo":"16 ","txt":"Arragon, ni mus ngak' gubin e pi'in ni gagyeg nag e ma'ang'ang e ra gagyeg niged u dakean e mich, ni boed e pi'in ni ur moyed nga m'on ku Kristus nge pi'in ni rabaed nga tomuren."},{"vNo":"17 ","txt":"Ma dakean e mich e fare dalip i gachalpen e yog riy ngoraed ba michmich ni dabra thamiyed e yam'; ma de yog ngoraed e re michmich nem nge mada' nga tomuren ni ke yog e mich ngoraed."},{"vNo":"18 ","txt":"Ma dariy bingyal' ni ke gagyeg nag e gidii' e ma'ang'ang nge mada' nga tomuren ni ke yog e mich ngoraed; ere somm'on e nge michaen'raed ngak' facha' ni Fak Got."},{"vNo":"19 ","txt":"Ma bay boech e gidii' ni rib gel e mich roraed, u m'on ni nge yib Kristus, ni arame dakiyog i tel raed u barba' farengi lumor nibe inge lem, ya rriyul' nra guyed nga oewchraed e pin'en ni kar guyed ko changar u dakean e mich, mar falfalaen' gaed."},{"vNo":"20 ","txt":"Ere musap gaed, kad guyed u lan e re chep ney ni bagyaed e picha'aney e fare mo'on ni walagen Jared; ya rib gel e mich rok' ngak' Got, ni arame nap'an ni k'iyeg Got bugulipa' ma dakiyog ni nge mithaeg ko changar rok' fare mo'on ni walagen Jared, ni bachan e thin rok' ni yoeg ngak', ni ireram fare thin ni yog ngak' u dakean e mich."},{"vNo":"21 ","txt":"Ma tomuren ni ke guy fare mo'on ni walagen Jared bugulipa' Somoel, ni bachan fare michmich ni ke yog ngak' fare mo'on ni walagen Jared u dakean e mich, ere fare Somoel e dakiyog ni nge mithaeg ban'en ko changar rok'; ere me dag gubin ban'en ngak', ya dabkiyog i tel u barba' farengi lumor nibe inge lem."},{"vNo":"22 ","txt":"Ma dakean e mich me yog riy ngak' e pi chitamag fare michmich ni pinn'ey e ra yib ngak' pi walagraed u dakean fapi Gentiles; ere Somoel e ke chiyliy ngog, arragon, ni Yesus Kristus."},{"vNo":"23 ","txt":"Ere ggu'ar ngak': Somoel, fapi Gentiles e yaedra muning nag e pinn'ey, ni bachan e dag salap gaed ko yol; ya gur Somoel e kam salap nagmaed ko thin u dakean e mich, machane dawor mu salap nagmaed ko yol; ya gur e kam sunmiy gubin e pi gidii' ney ni rayog ni ngar weliyed bo'or ban'en, ni bachan fare Kan ni Thothup ni kam pii' ngoraed;"},{"vNo":"24 ","txt":"Ma gur e kam sunmiy maed ni buch'uw e tin rayog ni nggu yoloeyed, ni bachan e sagilaey' u pa'maed. Musap, gur e dam sunmiy maed ni gamaed ba salap ko yol ni boed fare mo'on ni walagen Jared, ya gur e mu sunmiy ni pin'en ni yoloey e rib manging' ni woed gur, nibe miliyaen' e gidii' ni ngar bi'eged."},{"vNo":"25 ","txt":"Gur e kum fal'eg e thin romaed nib manging' mab fel', nge taw nga bang ni dab kiyog ni nggu yoloeyed; ere, nap'an ni gamaed ra yol ma gamaed be guy fanmaed kirkireb ko yol, nge oloboch riy ni bachan rogon ni gamaed be yarmiy e pi yu bugithin romaed; ere gube rus nag ni richey me muning nag fapi Gentiles e thin romaed."},{"vNo":"26 ","txt":"Ere nap'an ni gog e renn'ey, me non Somoel ngog, ni ga'ar: Pi meechiyang e ma muning, machane yaedra kirbaen'; ma murnguy rog e ba gaman ko pi'in nib muding, ni yaedra fek oewchraed ko pi mo'owaer romed;"},{"vNo":"27 ","txt":"Ma fa'anra yib e gidii' ngog ma gura dag ngoraed e mo'owaer roraed. Guma pii' e mo'owaer ko gidii' ni nge yog ni nge sobut'aen' raed; ma murnguy rog e ba gaman ko gubin e gidii' ni yaed be sobut' niged laniyaen'raed u p'oewcheg; ya fa'an yaedra sobut' niged laniyaen'raed u p'oewcheg, me michaen'raed ngog, ma arame gura guy rogon ni pin'en ni mo'owaer roraed e ra mang gelingraed."},{"vNo":"28 ","txt":"Musap gaed, gura dag ngak' fapi Gentiles e pi mo'owaer roraed, ma gura dag ngoraed ni mich, nge athap, nge t'ufeg e ra fekraed iyib ngog—ni fare alublub ko gubin mit e fel'."},{"vNo":"29 ","txt":"Ere gag, Moroni, e tomuren ni kug rung'ag e pi thin ney, me gapas lanin'ug, mug ga'ar: O Somoel, tirom nib mat'aw e yira rin', ya gumnang ni gur e gama gagyeg nag e gidii' u rogon e mich roraed;"},{"vNo":"30 ","txt":"Ya fare mo'on ni walagen Jared e ga'ar ko fare burey ni Zerin, Muchuw riy—me chuw. Ma fa'an manga dariy e mich rok' ma dabi mithmith; ere gur e gama gagyeg u tomuren ni ke yog e mich ko gidii'."},{"vNo":"31 ","txt":"Ya gur e mm'ug ngak' pi gachalpem; u tomuren ni ke yog e mich ngoraed, mar non naed u fithingam, gur e kam m'ug ngoraed u fithik' ba gelingin nib gaa'."},{"vNo":"32 ","txt":"Ma ku gumnang ni gur e kamoeg faram ni gur e kam fal'eg ba na'un ni fan ko gidii', arragon, u fithik' e pi na'un rok' e Chitamam, ni'ir e rayog riy ngak' e gidii' e athap nib fel'; ere gidii' e thingari athap, ara dangay ma dabiyog ni nge yog bang e tagil' ngak' ko rengi n'en ni kam fal'eg rogon."},{"vNo":"33 ","txt":"Ma bayay, ku gumnang ni gur e kamoeg ni kam t'ufeg e fayleng, nge yaeni mada' ko ngiyal' ni kam tay e yafos rom nga but' ni fan ko fayleng, ni nge yog ni ngam fek bayay ya ngam fal'eg bangi tagil' ni fan ko gidii'."},{"vNo":"34 ","txt":"Ere chiney e gumnang nre adag rom ney ko gidii' e t'ufeg; ere, fa'anra dariy e t'ufeg ko gidii' ma dabiyog ngoraed e rangi tagil' ni ba'aram ni kam fal'eg u lan e pi na'un rok' e Chitamam."},{"vNo":"35 ","txt":"Ere, gumnang ni bachan e renn'ey ni kamoeg, ni fa'anra dariy e t'ufeg ko fapi Gentiles, ni bachan e mo'owaer romaed, ma gur e gara sikeng nagraed, mag chuweg roraed e pin'en ni yaed ba salap riy, arragon, ni woed e pin'en ni ke yog ngoraed, mag pii' ngak' e pi'in nib yo'or boech e tin ra yog ngoraed."},{"vNo":"36 ","txt":"Me yibi buch ni arame gu meybil ngak' Somoel ni nge pii' e murnguy ngak' fapi Gentiles, ni nge yog ngoraed e t'ufeg."},{"vNo":"37 ","txt":"Me yibi buch ni arame ga'ar fare Somoel ngog: Fa'anra dariy e t'ufeg roraed ma dariy rogon ngom, ya gur e ku'um yul'yul'; ere, mad rom e bay ni be'ech nag. Ma bachan e gur e kam guy e mo'owaer rom ere gur e bay ni gel nigem, ni arame bay mu paer nga but' ko farengi tagil' ni kug fal'eg u lan e pi na'un rok' e Chitamag."},{"vNo":"38 ","txt":"Ere chiney e gag, Moroni, gube fingichiy e pi Gentiles, arragon, nge ku aram rogon ngak' e pi walageg nib t'uf rog, nge yaeni mada' ko ngiyal' ni kug mada' gaed nggil' e pufthin rok' Kristus, ni ireram e gin nra nang e gidii' riy ni mad rog e dariy racha'med riy."},{"vNo":"39 ","txt":"Ma aram magmed nang ni kug guy Yesus, ma kenon ngog ni gamow ba sabol, ma ke yoeg ngog u fithik' e tamilang ni sobut'aen', ni boed ni ma non bee' ngak' bee' ko birog e thin, ni be weliy mornga'agen e pinn'ey;"},{"vNo":"40 ","txt":"Ma kemus ni buch'uw riy e kug yoloey, ni bachan e dag salap ko yol."},{"vNo":"41 ","txt":"Ere chiney, e nggu chiyliy ngomed ni ngam gayed e cha'aney i Yesus ni'ir e ke yoloey fapi profet nge apostle mornga'agen, ni nge yog ngomed fare murnguy rok' Got ni Chitamangiy, nge fare Somoel i Yesus Kristus, nge fare Kan ni Thothup, ni'ir e be micheg row, ngomed me paer romed ni gubinfen. Amen."}]}