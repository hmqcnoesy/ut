{"heading":"Yu miri'ay e biyu' ko fapi Jaredites e nlii yaed ngar m'aed u nap'an e mael—Shiz nge Coriantumr e ra kunuyew gubin e gidii' nga ta'abang ngan mael nga nim'—Fare Kan ni Thothup rok' Somoel e tal ni daki paer roraed—Fare ulung ko Jaredite e ra gatheayed raed—Kemus ni yigo' Coriantumr e magaey.","prevAbbr":"ether","prevNo":14,"nextAbbr":"moro","nextNo":1,"chapterTitle":"Ether 15","verses":[{"vNo":"1 ","txt":"Me yibi buch u nap'an ni fos e mad'ad u doew Coriantumr, me yib ngaen' fapi thin ni yoeg Ether ngak'."},{"vNo":"2 ","txt":"Me guy ni ke chugur l'agruw e million e gidii' rok' ni kar m'aed ko sayden, me tabab e kirbaen' nga lan gum'ircha'en; arragon, ke gaman l'agruw e million e pumo'on ni madangdang ni kan lii'raed, nge ku aram rogon ngak' e pi le'engraed nge bitir roraed."},{"vNo":"3 ","txt":"Me tabab ko kalngaen' ko pi kireb ni ke rin'; me yib ngaen' fapi thin ni ke weliy gubin fapi profet, me guy ni ke mugu'ul e pi thin nem nge yibi mada' ko ngiyal' nem, ni gubin nge mada' ko tin achig; ere ri kirbaen ni polo me siyeg ni ngan fal'eg laniyaen'."},{"vNo":"4 ","txt":"Me yibi buch ni yoloey bangi babyor nge yaen ngak' Shiz, ni be athapeg ni nga dabki lii' fapi gidii', ma ra pag fare gil'elung ni fan ko yafos rok' fapi gidii'."},{"vNo":"5 ","txt":"Me yibi buch u nap'an ni ke thap farengi babyor rok' ngak' Shiz me yoloey bang nge yaen ngak' Coriantumr, ni fa'anra pag ir nge lii' ko sayden rok', ma ra pag fapi gidii' ni dabki lii'raed."},{"vNo":"6 ","txt":"Me yibi buch ni fapi gidii' e dar kalgaed ngaen'raed ko denen roraed; ere fapi gidii' rok' Coriantumr e ra damomuw gaed ngak' fapi gidii' rok' Shiz; ma fapi gidii' rok' Shiz e ra damomuw gaed ngak' fapi gidii' rok' Coriantumr; ere, fapi gidii' rok' Shiz e ra og niged e mael ngak' fapi gidii' rok' Coriantumr."},{"vNo":"7 ","txt":"Ere nap'an ni guy Coriantumr ni arame ke yaen ni nge aw nga but' bayay me miil rok' fapi gidii' ku Shiz."},{"vNo":"8 ","txt":"Me yibi buch ni yibi taw nga yungi raen nu Ripliancum, ni fan e, baga' ara bafel' ko gabin; ere, nap'an ni rabaed ko yungi raen ney mar n'ufed e pi tent roraed; ma ku aram rogon ngak' Shiz ni n'uf e pi tent rok' u charen e yungi raen nem; ma aram me yaeni rebo rran riy marbaed ni mael nga ta'abang."},{"vNo":"9 ","txt":"Me yibi buch nra mael gaed nib ubchiya', ma kun mad'ad ngak' Coriantumr bayay, me aw nga but' ko racha' ni ke yaen nib yo'or u doew."},{"vNo":"10 ","txt":"Me yibi buch ni fapi salthaw rok' Coriantumr e ra pii'ed fapi salthaw rok' Shiz ni arame ra gel gaed ngoraed, mar tulufed raed; mar miil gaed nga lan e yimuch, mar n'ufed e pi tent roraed u bangi ban'en ni kanoeg ni Ogath."},{"vNo":"11 ","txt":"Me yibi buch ni fapi salthaw rok' Coriantumr e ra n'ufed e pi tent roraed u charen bangi falang ni Ramah fithingan; ni ku ireram farengi falang ni'ir e mithaeg Mormon ni Chitamag fapi chep nib thothup riy ngak' Somoel."},{"vNo":"12 ","txt":"Me yibi buch ni ra kunuyed nga ta'abang gubin fapi gidii' u dakean ga'angin yang fare nam, ni dawor ra m'aed, ma kemus ni yigo' Ether e de 'un."},{"vNo":"13 ","txt":"Me yibi buch ni Ether e guy gubin e pin'en nibe rin' fapi gidii'; me guy ni pi gidii' nib m'agaen' ngak' Coriantumr e ra mukun gaed nga ta'abang ko fapi salthaw rok' Coriantumr; ma pi gidii' nib m'agaen'raed ngak' Shiz e ra mukun gaed nga ta'abang ko fapi salthaw rok' Shiz."},{"vNo":"14 ","txt":"Ere, yow l'agruw ni ra kunuyew nga ta'abang e gidii' u lan aningeg e duw, ni gomanga yog nra fekew gubin e pi'in ni bay u dakean fare nam, ni nge yog e gelingin ngorow ni rogon nra yog ngorow."},{"vNo":"15 ","txt":"Me yibi buch u nap'an ni yaed gubin ni kar mukun gaed nga ta'abang, ni gubin e gidii' nra bee' make mang ko re raba' i salthaw ni ba'adag, nge pi le'engraed roraed nge bitir roraed—ni gubin ni pumo'on, nge ppin, nge bitir min tay talin e mael nga pa'araed, ma ba' fen e pul talin e mael roraed, nge mad ni ma upnguy ngorngorey, nge urwaech ni ma upnguy loelugey ko mael, ere kar chuw gaed nga madan e mael—mar baed iyib ra poethoeth gaed nga ta'abang; mar mael gaed ko re rran nem ni polo', ma dariy barba' ni gel."},{"vNo":"16 ","txt":"Me yibi buch u nap'an ni ke nep' ma kar magaf gaed, mar suloed ko pi tamagif roraed; ma tomuren ni kar suloed ko pi tamagif roraed mar sap gaed ngalang ngar yoer niged e kirbaen' ko yam' ni ke tay e gidii' roraed; ere rib almarin e mayoer nra tayed, ma gel'gel' roraed ko kirbaen', e suguy fithik' e nifeng."},{"vNo":"17 ","txt":"Me yibi buch ni rebo rran riy ma ranoed bayay ko mael, ere rib noemow mab gel e gafgow ko binem e rran; machane, dariy barba' ni gel, ma nap'an ni nep' bayay mar suguyed fithik' e nifeng nga lamraed ko yoer, nge gel'gel' roraed, nge daloloey' roraed, ko pi gidii' roraed ni kar m'aed."},{"vNo":"18 ","txt":"Me yibi buch ni Coriantumr e yoloey bangi babyor bayay ngak' Shiz, nibe athapeg ni nga dab kiyib bayay ni mael, ma nge fek fare gil'elung, me pag fapi gidii' ni dabra m'aed."},{"vNo":"19 ","txt":"Machane musap gaed, fare Kan ni Thothup rok' Somoel e ke chuw roraed, ere Mo'oniyan' e ke polo' gelingin nga dakean gum'ircha'en fapi gidii', ya kar paged yaed ke 'el'el gum'ircha'raed, nge ma'ew ko tafnaey roraed ni nge gatheayraed; ere ranoed bayay ko mael."},{"vNo":"20 ","txt":"Me yibi buch ni ra mael gaed ko re rran nem ni polo', ma nap'an ni nep' mar moloed nga dakean e pi sayden roraed."},{"vNo":"21 ","txt":"Me yaeni rebo rran riy mar cham gaed nge nep'."},{"vNo":"22 ","txt":"Ma nap'an ni nep' ma kar ching gaed ko damomuw, ni boed bee' ni ke ching ko waeyin; mar moloed bayay nga dakean e pi sayden roraed."},{"vNo":"23 ","txt":"Me rebo rran riy mar cham gaed bayay; ma nap'an ni nep' ma yaed gubin ni kar m'aed ko sayden ma kemus ni wugem nge l'agruw ko gidii' rok' Coriantumr nge nel' iragag nge mereb ko gidii' rok' Shiz e magaey."},{"vNo":"24 ","txt":"Me yibi buch ni ra moloed nga dakean e pi sayden roraed e re nep' nem, me rebo rran riy mar cham gaed bayay, mar cham gaed u polo' i gelingraed ko sayden roraed nge fan e pul talin e mael roraed, ni polo' e re rran nem."},{"vNo":"25 ","txt":"Ma nap'an ni nep' ma kemus ni guyey nge l'agruw ko gidii' rok' Shiz, nge riliw' nge medilip ko gidii' rok' Coriantumr e ke magaey."},{"vNo":"26 ","txt":"Me yibi buch ni ra abich gaed mar moloed, mar fal'eged rograed ko yam' ko bin migid e rran. Ma yaed bogi pumo'on nib gagang' mab yargael ni fa'anra nga noeg gelingin e gidii'."},{"vNo":"27 ","txt":"Me yibi buch ni ra cham gaed u lan dalip e awa, mar aw gaed nga but' ni bachan e racha' ni ke map' u doewraed."},{"vNo":"28 ","txt":"Me yibi buch u nap'an ni fapi gidii' rok' Coriantumr e ke sul gelingraed ni rayog ni nga ranoed, ma ranoed ni ngar miil gaed ni fan ko yafos roraed; machane musap gaed, Shiz nge gidii' rok' e ra puw gaed ngalang, me michmicheg u fithik' e damomuw rok' ni ra lii' Coriantumr ara ire nge yim' ko sayden."},{"vNo":"29 ","txt":"Ere, l'oel'oegraed, me yaeni rebo rran riy ma ke koelraed; mar cham gaed bayay ko sayden. Me yibi buch u nap'an ni yaed gubin ni kar m'aed ko sayden, ma kemus ni yigo' Coriantumr nge Shiz e kar magaey gow, musap gaed Shiz e aw nga but' ni bachan e racha' u doew ni ke yaen."},{"vNo":"30 ","txt":"Me yibi buch u nap'an ni Coriantumr e ke pag ir nga dakean e sayden rok', ni be toffan buch'uw, me thaeb loelugen Shiz nge mul."},{"vNo":"31 ","txt":"Me yibi buch u tomuren ni ke th'aeb loelugen Shiz nge mul, me bigbigiy Shiz ir ngalang nga pa' me sul nge aw nga but'; ma tomuren ni ke guruboch nag marcha'alen, me awe fan rok'."},{"vNo":"32 ","txt":"Me yibi buch ni Coriantumr e thig nge aw nga but', me paer ni gowa dakuriy e pogofan rok'."},{"vNo":"33 ","txt":"Me non fare Somoel ngak' Ether, ni ga'ar ngak': Mman iyaen. Me yaen iyaen, me guy ni fapi thin rok' Somoel e gubin make mugu'ul; me museg e chep rok'; (ma ra'ay guruy riy e dawor gu yoloey) me fek nge mithaeg nrogon ni yog riy me pir'eg fapi gidii' rok' Limhi."},{"vNo":"34 ","txt":"Chiney e pi thin nib tomur ni yoloey Ether e ba'aray: Demutrug ko nge fekeg fare Somoel ngalang, ara nggu paer nggu ayliy e tin ba'adag Somoel u lan e dowef, e demutrug rogon, ni fa'anra kug thap nga lan gil'ilungun Got. Amen."}]}