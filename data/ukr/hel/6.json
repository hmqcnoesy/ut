{"heading":"Праведні Ламанійці проповідують злочестивим Нефійцям—Обидва народи процвітають під час доби миру і достатку—Люцифер, творець гріха, збуджує серця злочестивих і Ґадіантонових розбійників на вбивство і злочестя—Розбійники захоплюють владу над Нефійським урядом. Близько 29–23 рр. до р.х.","prevAbbr":"hel","prevNo":5,"nextAbbr":"hel","nextNo":7,"chapterTitle":"Книга Геламана 6","verses":[{"vNo":"1 ","txt":"І сталося, що коли шістдесят і другий рік правління суддів закінчився, все це трапилося, і Ламанійці стали, більшість їх, праведним народом, так що їхня праведність завдяки їхній стійкості і їхній непохитності у вірі перевищила праведність Нефійців."},{"vNo":"2 ","txt":"Бо ось, було багато Нефійців, які закам'яніли, і не хотіли каятися, і стали вкрай злочестивими, так що вони заперечували слово Бога і всі проповідування і пророцтва, які були серед них."},{"vNo":"3 ","txt":"Проте, люди церкви мали велику радість через навернення Ламанійців, так, через церкву Бога, яку було встановлено серед них. І вони товаришували між собою і втішалися один одним, і мали велику радість."},{"vNo":"4 ","txt":"І сталося, що багато Ламанійців прийшло на землю Зарагемлі, і проголосило народові Нефійців шлях їхнього навернення, і закликало їх до віри і покаяння."},{"vNo":"5 ","txt":"Так, і багато проповідувало з надзвичайно великою силою і владою, так що привели багатьох з них до глибин покірності, щоб бути покірними послідовниками Бога і Агнця."},{"vNo":"6 ","txt":"І сталося, що багато Ламанійців пішло на землю, що на півночі; і також Нефій і Легій пішли на землю, що на півночі, проповідувати людям. І так закінчився шістдесят і третій рік."},{"vNo":"7 ","txt":"І дивіться, був мир на всій землі, так що Нефійці ходили в ту частину землі, в яку хотіли, чи до Нефійців, чи то до Ламанійців."},{"vNo":"8 ","txt":"І сталося, що Ламанійці також ходили, де їм заманеться, чи то серед Ламанійців, чи то серед Нефійців; і, таким чином, між ними встановилися свободні стосунки між собою, щоб купувати, і продавати, і отримувати прибуток згідно з їхнім бажанням."},{"vNo":"9 ","txt":"І сталося, що вони стали надзвичайно багатими, і Ламанійці, і Нефійці; і вони мали надзвичайно багато золота, і срібла, і всіляких дорогоцінних металів і на землі, що на півдні, і на землі, що на півночі."},{"vNo":"10 ","txt":"Тож земля на півдні називалася Легій, а земля на півночі називалася Мулек, бо була названа за іменем сина Седекії; бо Господь привів Мулека на землю, що на півночі, а Легія—на землю, що на півдні."},{"vNo":"11 ","txt":"І ось, було всілякого золота на обох цих землях, і срібла, і дорогоцінної руди всіх видів; і були також умілі майстри, які обробляли всі види руди і збагачували її, і так вони стали багатими."},{"vNo":"12 ","txt":"Вони вирощували зерна рясно і на півночі, і на півдні; і вони процвітали надзвичайно і на півночі, і на півдні. І вони розмножувалися і ставали надзвичайно сильними на цій землі. І вони вирощували багато отар і стад, так, багато вгодованих молодих тварин."},{"vNo":"13 ","txt":"Ось, жінки їхні працювали, і пряли, і виготовляли всіляку тканину з тонкотканного полотна і тканину різного роду, щоб зодягти свою наготу. І так шістдесят і четвертий рік пройшов у мирі."},{"vNo":"14 ","txt":"І в шістдесят і п'ятому році вони також мали велику радість і мир, так, багато проповідування і багато пророцтв стосовно того, що має статися. І так пройшов шістдесят і п'ятий рік."},{"vNo":"15 ","txt":"І сталося, що в шістдесят і шостому році правління суддів, ось, Сезорама було вбито невідомою рукою, коли він сидів на місці суду. І сталося, що того ж самого року його сина, якого було призначено народом на його місце, було також убито. І так закінчився шістдесят і шостий рік."},{"vNo":"16 ","txt":"І на початку шістдесят і сьомого року народ почав ставати надзвичайно злочестивим знову."},{"vNo":"17 ","txt":"Бо ось, Господь благословляв їх так довго багатствами світу, що серед них не збуджувалися ні гнів, ні війни, ні кровопролиття; отже, вони почали прикипати серцями до своїх багатств; так, вони почали прагнути отримувати прибуток, щоб заноситися один над одним; отже, вони почали чинити таємні вбивства, і розбійничати, і грабувати, щоб отримувати прибуток."},{"vNo":"18 ","txt":"І ось, дивіться, ті вбивці і грабіжники були бандою, яку було сформовано Кішкуменом і Ґадіантоном. І ось сталося, що багато було їх, тобто серед Нефійців, з Ґадіантонової банди. Але бачите, їх було більше числом серед більш злочестивої частини Ламанійців. І їх називали Ґадіантоновими розбійниками і вбивцями."},{"vNo":"19 ","txt":"І саме вони вбили головного суддю Сезорама і його сина на місці суду; і знайте, їх не було знайдено."},{"vNo":"20 ","txt":"І тоді сталося, що коли Ламанійці з'ясували, що серед них були розбійники, вони надзвичайно опечалилися; і вони застосували всі способи, що були в їхній силі, щоб знищити їх з лиця землі."},{"vNo":"21 ","txt":"Але ось, Сатана збуджував серця більшості Нефійців, так що вони приєдналися до тих банд розбійників і ввійшли в їхні змови і їхні клятви, що будуть захищати і зберігати один одного, у які б складні обставини їх не було б поставлено, що їх не буде покарано за їхні вбивства, і їхні грабежі, і їхні крадіжки."},{"vNo":"22 ","txt":"І сталося, що вони мали свої знаки, так, свої таємні знаки і таємні слова; і це для того, щоб розрізняти брата, який увійшов у змову, щоб яку б злочестивість його брат не вчинив, його не буде уражено ні його братом, ні тими, хто належить до його банди, яка уклала цю змову."},{"vNo":"23 ","txt":"І таким чином вони могли вбивати, і грабувати, і красти, і чинити розпусту і всіляку злочестивість, всупереч законам своєї країни і також законам свого Бога."},{"vNo":"24 ","txt":"І якщо хтось з тих, хто належав до їхньої банди, відкриє світові їхню злочестивість і їхні мерзоти, його буде засуджено не за законами їхньої країни, але за законами їхньої злочестивості, які було дано Ґадіантоном і Кішкуменом."},{"vNo":"25 ","txt":"Тож бачите, це ті таємні клятви і згоди, які, як заповідав Алма своєму синові, не повинні бути відкриті світові, щоб вони не стали засобом приведення людей до знищення."},{"vNo":"26 ","txt":"Тож бачите, ті таємні клятви і згоди не прийшли до Ґадіантона з літописів, які було передано Геламанові; але ось, їх було закладено в серце Ґадіантона тією самою істотою, тим, хто спокусив наших перших батьків скуштувати від забороненого плоду—"},{"vNo":"27 ","txt":"Так, тією самою істотою, тим, хто під'юджував Каїна, що якщо він уб'є свого брата Авеля, світ не дізнається про це. І він під'юджував Каїна і його послідовників з того часу і надалі."},{"vNo":"28 ","txt":"І також це та сама істота, це той, хто заклав у серця людей бажання побудувати башту, досить високу для того, щоб їм дістатися небес. І це була та сама істота, це той, хто захопив серця людей, які прийшли від тієї башти на цю землю; той, хто поширює діяння темряви і мерзоти по всьому лицю землі, доки він не приведе людей до повного знищення і до вічного пекла."},{"vNo":"29 ","txt":"Так, це та сама істота, це той, хто заклав у серце Ґадіантонові намір продовжувати діяння темряви і таємного вбивства; і він породжував це від появи людини аж дотепер."},{"vNo":"30 ","txt":"І ось, це він є творцем усякого гріха. І знайте, він виконує свої діяння темряви і таємного вбивства і передає свої замисли, і свої клятви, і свої згоди, і свої плани жахливої злочестивості від покоління до покоління, залежно від того, чи може він володіти серцями дітей людських."},{"vNo":"31 ","txt":"А тепер дивіться, він сильно заволодів серцями Нефійців; авжеж, так що вони стали надзвичайно злочестивими; так, більшість їх звернула зі шляху праведності, і розтоптала під ногами заповіді Бога, і повернула на свої власні шляхи, і створила собі ідолів з свого золота і свого срібла."},{"vNo":"32 ","txt":"І сталося, що всі ці беззаконня прийшли до них протягом небагатьох років, так що більша частина цього сталася з ними в шістдесят і сьомому році правління суддів над народом Нефія."},{"vNo":"33 ","txt":"І вони зростали у своїх беззаконнях також і в шістдесят і восьмому році, на превеликий жаль і тугу праведних."},{"vNo":"34 ","txt":"І таким чином ми бачимо, що Нефійці почали вироджуватися у зневірі і зростати у злочестивості і мерзотах, у той час, як Ламанійці почали зростати надзвичайно в знанні про їхнього Бога; вони почали дотримуватися Його уставів і заповідей і ходити в істині й чесності перед ним."},{"vNo":"35 ","txt":"І так ми бачимо, що Дух Господа почав залишати Нефійців через злочестивість і закам'янілість їхніх сердець."},{"vNo":"36 ","txt":"І так ми бачимо, що Господь почав проливати Свій Дух на Ламанійців завдяки їхній покірливості і бажанню вірити в Його слова."},{"vNo":"37 ","txt":"І сталося, що Ламанійці переслідували банду розбійників Ґадіантона; і вони проповідували слово Бога серед найзлочестивіших з них, так що цю банду розбійників було повністю винищено з-поміж Ламанійців."},{"vNo":"38 ","txt":"І сталося з іншого боку, що Нефійці збудовували їх і підтримували їх, починаючи з найзлочестивіших з них, доки вони не поширилися по всій землі Нефійців і не звабили більшість праведних, доки ті не опустилися до того, що повірили в їхню справу, і ділили з ними здобич, і приєдналися до них в їхніх таємних убивствах і змовах."},{"vNo":"39 ","txt":"І так вони отримали цілковите управління урядом, так що вони топтали ногами, і били, і роздирали, і поверталися спинами до бідних, і покірних, і смиренних послідовників Бога."},{"vNo":"40 ","txt":"І так ми бачимо, що вони були в жахливому стані і дозрівали до вічного знищення."},{"vNo":"41 ","txt":"І сталося, що так закінчився шістдесят і восьмий рік правління суддів над народом Нефія."}]}