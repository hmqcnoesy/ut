{"heading":"","prevAbbr":"bofm-title","nextAbbr":"explanation","prevNo":1,"nextNo":1,"chapterTitle":"Ikucslah","verses":[{"txt":"Puk luhn Mormon pa sie un ma suhmuhslah muhtahl ma oacna Bible uh. Ma inge pa sie ma sihmlac ke mukwikwi luhn God nuh sin mwet omeet ah suc muhta fin acn America ac ma inge nein fohnlah luhn wosasuc kawihl."},{"txt":"Puk se inge tuh sihmihsyucklac sin mwet pahluh pucspucs omeet ah ke nguhn in pahluh ac fwackyuck. Kahs lalos, sihmihsyucklac fin plwet kol, tuh sihmlac oacna ac ahkfototoyeyucklac sin mwet pahluh mahtuh ke pacl omeet ah suc pahngpahng Mormon. Ma sihmlac inge sruhmuhn ke muhtuhnfacl yohk luo. Sie tuhkuh liki acn Jerusalem ke yac 600 Met Liki Kraist ac tohkoh fahsrelihk oraclah muhtuhnfacl luo, suc etweyuck muh mwet Nephi ac mwet Laman. Muhtuhnfacl se sahyac ah tuhkuh na met me ke Leum El tuh ahkfohsyeack kahs uh ke Tower luhn Babel. U se inge etweyuck muh mwet Jared. Tukun fihlin yac tausin, elos nuhkwewa kuhnausyucklac sahyacn mwet Laman, ac elos wi inmahsrlon mwet mahtuh somlah luhn mwet America Indian."},{"txt":"Ma yohk srihpac se emet ma sihmlac ke Puk luhn Mormon pa orekma luhn Leum Jisus Kraist inmahsrlon mwet Nephi tiac paht tukun na moulyak se Lal ah. Ma inge sang mwe luti ke wosasuc, tahkuhnlah plwacn in molwelah, ac fahk nuh sin mwet uh ma elos enenuh in oruh in eis mislac ke moul se inge ac molwelah ma pahtpaht ke moul se fahsruh uh."},{"txt":"Tukun Mormon el ahksahfyelah sihm lal, el sang sramsram inge nuh sel Moroni wen se nahtuhl, suc sang kihtin kahs lal sifacna in weacng ac okanlah plwet inge ke Inging Cumorah. Ke Septempuh 21, 1823, Moroni se pacna inge, tuh in pacl se inge el mwet sifilpac moulyak wolacna, el sikyang nuh sel Mwet Pahluh Joseph Smith ac ahkuhtweyac nuh sel ke ma sihmlac omeet ah ac ke akwuck in luhngaslah nuh ke kahs English."},{"txt":"In pacl pakpucki luhn ma inge plwet inge tuh ituckyang nuh sel Joseph Smith, suc luhngaslah ma inge ke mwe sang ac kuh luhn God. Ma sihmlac inge ingena oreklac nuh ke kahs pucspucs in mwe ahkpwacye sasuc ac siepac mwe ahkpwacye lah Jisus Kraist pa Wen nuhtin God moul ac elos nuhkwewa suc ac fah tuhkuh nuh Yohrohl ac ahkos masap ac akwuck ke wosasuc Lal ac muh kuh in moliyucklac."},{"txt":"Ke ma sihmlac inge Mwet Pahluh Joseph Smith el fahk: “Nga fahk nuh sin mwet lili lah Puk luhn Mormon pa puk se ma pwacye emet sin kuhtwena puk fin facluh, ac pa yot in fihl luhn alu lasr uh, ac sie mwet ac kuh in fototoyang nuh sin God ke el muhta na ke mwe luti luhn ma inge, liki na kuhtwena puk sahyac.”"},{"txt":"In weluhlwacng Joseph Smith, Leum El lwelah mwet singucul sie sahyac in sifacna liye plwet kol ac in mwet loh sacohk ke pwacyeiyacn ac wolacna luhn Puk luhn Mormon. Luhlahlfongi kuh lalos ma sihmihsyucklac weacng ma inge oacna “Fahkwack Luhlahlfongi luhn Mwet Loh Tolu” ac “Fahkwack Luhlahlfongi luhn Mwet Loh Alkosr.”"},{"txt":"Kuht suli mwet nuh kwewa fin acn nuh kwewa in riti Puk luhn Mormon, in motko ke insiaclos pweng se suc ma inge nein uh, ac na in siyuck sin God, Pahpah Ma Pahtpaht, ke inen Kraist fin puk se inge pwacye. Elos suc ukwe ohiyac se inge ac siyuck ke luhlahlfongi ac fah eis sie luhlahlfongi kuh ke pwacyeiyacn ac wolacna luhn ma inge ke kuh luhn Nguhn Muhtahl. (Liye Moroni 10:3–5.)"},{"txt":"Elos suc eis mwe ahkpwacye wolacna se inge sin Nguhn Muhtahl ac fah oacyacpac etuh ke kuh se pacna inge lah Jisus Kraist pa Mwet Lahngo luhn facluh, lah Joseph Smith pa mwet fahkwack ac mwet pahluh Lal ke lwen sahflah inge, ac lah Alu luhn Jisus Kraist luhn Mwet Luhlahlfongi lal ke Lwen-sahflah pa tohkohsrahi luhn Leum suc sifilpac akwucki fin facluh, in ahkolah nuh ke Tuhkuh Ahkluo luhn Messiah."},{"txt":"Kahs in Fahkwack Luhlahlfongi luhn Mwet Loh Tolu"},{"txt":"Lwelah in etweyuck nuh sin muhtuhnfacl, kain in mwet, kahs, ac mwet nuhkwewa, suc orekma se inge ac fah tuhkuh nuh yohroh: Lah kuht, ke kuhlwacng luhn God suc Pahpah, ac Leum lasr Jisus Kraist, liye plwet ma nein ma sihmlac inge, suc pa sie ma sihmlac ke mwet lal Nephi, ac oacyacpac mwet lal Laman, mwet wiyaclos, ac oacyacpac ke mwet lal Jared, suc tuhkuh liki tower se ma sruhmuhnyuck ah. Ac kuht oacyacpac etuh lah ma inge kwewa luhngasyucklac ke mwe sang ac kuh luhn God, tuh puhsrwacl fahkwack ma inge nuh sesr; ke ma inge kuht etuh na pwacye lah orekma se inge pwacye. Ac kuht oacyacpac fahkwack lah kuht liye kihl ma oan ke plwet ah; ac ma inge kwewa oreklac kuht in liye ke kuh luhn God, ac tiac ke mwet. Ac kuht fahkwack ke kahs in nguhsrihk, lah sie lipufacn luhn God el oactume liki inkuhsrao, ac el sang ac fihliyac ye muhtahsr, tuh kuht tuh liye ac liyacack plwet ah, ac kihl kac ah; ac kuht etuh lah ke luhng kuhlwacng luhn God suc Pahpah, ac Leum lasr Jisus Kraist, tuh kuht tuh liye ac ahklohye lah ma inge kwewa pwacye. Ac ma inge ma wolacna nuh ke muhtahsr. Ne ohinge, puhsren Leum sapkihn nuh sesr tuh kuht enenuh in ahklohye ke ma inge kwewa; ke ma inge, in ahkos masap luhn God, kuht fahkwack luhlahlfongi ke ma inge kwewa. Ac kuht etuh lah kuht fin oaru in Kraist, kuht ac fah eislah liki nuknuk lasr srahn mwet nuh kwewa, ac sukokyak nwacsnwacs ye muhtuhn siyah in nuhnuhnkuh luhn Kraist, ac fah muhta yohrohl ne tok ma pahtpaht inkuhsrao. Ac kaksak nuh sin Pahpah, ac nuh sin Wen, ac nuh sin Nguhn Muhtahl, suc pa sie God. Amen."},{"txt":"Oliver Cowdery"},{"txt":"David Whitmer"},{"txt":"Martin Harris"},{"txt":"Kahs in Fahkwack Luhlahlfongi Luhn Mwet Loh Alkosr"},{"txt":"Lwelah in etweyuck nuh sin muhtuhnfacl, kain in mwet, kahs, ac mwet nuhkwewa, suc orekma se inge ac fah tuhkuh nuh yohroh: Lah Joseph Smith, Jun., mwet lweng ke orekma se inge, el oraclah kuht in liye plwet ma sruhmuhnyuck inge, ma kol ngwetngweta; ac sra puk ma Smith se ma fwack inge el tuh luhngaslah ah kuht tuh sruok ke pahosr; ac kuht oacyacpac tuh liye kihl kac ah, suc ma inge kwewa oacna atacn orekma na mahtuh omeet ah, ac oreyac ah usrnguck. Ac ma inge kuht ahklohye ke kahs nguhsrihk, lah Smith se suc fwackyuck inge el use tuh kuht in liye, tuh kuht tuh liye ac sruhkwack, ac etuh na pwacye lah Smith se ma fwackyuck inge sruok plwet ma kuht sramsramkackihn uh. Ac kuht eisacng inesr nuh facluh, in ahkpwacyei nuh facluh ke ma suc kuht liyacack ah. Ac kuht tiac kikiacp, God El ahklohye ke ma inge."},{"txt":"Christian Whitmer"},{"txt":"Jacob Whitmer"},{"txt":"Peter Whitmer, Jun."},{"txt":"John Whitmer"},{"txt":"Hiram Page"},{"txt":"Joseph Smith, Sen."},{"txt":"Hyrum Smith"},{"txt":"Samuel H. Smith"},{"txt":"Kahs in Fahkwack Luhlahlfongi Lal Mwet Pahluh Joseph Smith"},{"txt":"Kahs lal Mwet Pahluh Joseph Smith sifacna ke tuhkuh luhn Puk luhn Mormon pa:"},{"txt":"“Ke ekuh ke … lwen ahklongoul sie ke Septempuh [1823] … nga som in pruhe ac siyuck sin God Kuhlacna. …"},{"txt":"“Ke nga tuh mukwi in pruhe nuh sin God, nga liyacack kahlwem se sikyak ke infuhkihl se luhk ah, ma tahfwelah in yohkwaclihk ne ke na infuhkihl sac kahlwem liki na infulwen lwen, ke in kihtin pacl sac na mwet se sikyak sisken mwe oan luhk, tulac yen engyeng uh, tuh niyacl tiac na puhsral infohk uh."},{"txt":"“El nukum nuknuk fohn sralacp fasrfasr na pwacye se. Nga soenna liye fin facluh kain in fasrfasr se inge; nga tiac pac luhlahlfongi muh oasr kuhtwena ma fin facluh ma kuh in oreklac in arulacna fasrfasr ac sahromrom. Pahol tiac nukumyucklac, ac oacyacpac pahol nuh lucng, lucng kuhtuhsrihk liki pukun pahol; na, oacyacpac, niyacl tiac nukumyucklac, oacyacpac niyacl nuh lucng, lucng kuhtuhsrihk liki fukun niyacl. Insifacl ac inkwacwacl tiac pac nukumyucklac. Nga kuh in liye lah wacngihn nuknuk sahyac el nukum sahyacn nuknukfohn se inge, mweyen ikacklah, oruh nga tuh kuh in liye iniwacl."},{"txt":"“Nuknuk fohn se lal inge tiac arulacna fasrfasr muhkwena, tuhsruhk mahnol nohfohn arulacna wolacna oruh tiac kuh in ahkuhtweyucki, ac luhmahl pwacye lah oacna sahrom uh. Infuhkihl uh arulacna kahlwem, tuhsruhk tiac arulacna kahlwem oacna kihtihn acn na ma raunweack mahnol. Ke nga tuhfahna in ngwetwacng nuh sel ah, nga sahngweng; tuhsruhk sahngweng sac kihtihn pacl na som likiyuc."},{"txt":"“El pahngonyuc ke inek, ac fahk nuh sihk lah el sie mwet utuck pweng suhpweyuckme liki ye muhtuhn God nuh yuruk, ac lah inel pa Moroni; lah oasr orekma se God El ac use nuh sihk in oruh; ac lah inek ac motkweyuck nuh ke ma wo ac ma koluk inmahsrlon muhtuhnfacl, kain in mwet, ac kahs nuhkwewa, kuh ac sramsramkihnyuck ke ohiyac wo ac koluk inmahsrlon mwet nuhkwewa."},{"txt":"“El fahk lah oasr puk se fihliyucki, sihmihsyucklac fin plwet kol, ma sruhmuhn sie sramsram kacn mwet mahtuh omeet ma muhta fin acn se inge, ac acn ma elos tuhkuh we me. El oacyacpac fahk lah fohnlah luhn Wosasuc kawihl neinyuckyak loac, oacna ke tuh eisyuckyang sin Mwet Lahngo nuh sin mwet mahtuh omeet yoh sac;"},{"txt":"“Oacyacpac, lah oasr yot luo ma kapriyuck ke frem selfuh—ac yot inge, kapriyucki nuh ke sie mwe loeyuck, tuhkweni oraclah ma se ma pahngpahng Urim ac Thummim—fihliyucki wi plwet inge; ac sruokyac ac orekmakihnyacn yot inge pa oraclah ‘mwet liyactwen’ ke pacl mahtuh omeet kuh ke pacl somlah ah; ac lah God El ahkolah ma inge nuh ke srihpen lweng ke puk inge. …"},{"txt":"“Sifilpac, el fahk nuh sihk, lah ke pacl se nga ac eis plwet ingoh ma el sramsram kac—tuh pacl se ma ac eisyuck ma inge soenna sikyak—nga enenuh in tiac sang kuhtwena mwet in liye; tiac pac mwe loeyuck weacng Urim ac Thummim; nuh selos muhkwena suc nga sapkihnyuck in ahkkahlwemye nuh selos; nga fin tuh oruh nga ac tuh fah kuhnausyucklac. Ke el sramsram nuh sihk ke plwet inge, aruhruhma se ikacklah ke nuhnak luhk uh tuh nga kuh in liye acn se ma puhlwet inge fihliyucki we, ac arulacna kahlwem ac siena oruh nga tuh sifilpac etuh acn sac ke nga tuh som muhtwacta we."},{"txt":"“Tukun sramsram se inge, nga liye ke kahlwem ke infuhkihl uh muhtwacwacack in maeni nuh sisken mahnol suc sramsram nuh sihk, ac fahfahlac in orek ohinge ne ke na infuhkihl uh sifilpac lohsrlah, sahyacn na siskacl; ke, kihtin pacl sac na nga liyacack, oacna ke tuh sikyak ah, motonoac se ikacklah suwohswohsyak nuh inkuhsrao, ac el sowack nuh lucng ne ke na el wacngihnlac, ac infuhkihl uh oacna met ah met liki kahlwem inkuhsrao se inge tuh sikyak ah."},{"txt":"“Nga oan nuhnkuh ma se sikyak ah, ac fwefwelac na pwacye ke ma fwack nuh sihk sin mwet utuck pweng wolacna se inge; ke, infulwen nuhnak luhk uh, nga sa na liyacack lah infuhkihl se luhk ah sifilpac muhtwacwacack in kahlwemwack, ac kihtihn pacl sac na, oacna ke tuh sikyak ah, mwet utuck pweng inkuhsrao sac pacna el sifilpac tulac sisken acn in oan se luhk ah."},{"txt":"“El muhtwacwacack, ac sifilpac fahk ma pacna el tuh oruh ke muhtwacta se lal emet ah, wacngihn ma eklac; ma el tuh oruh, el fahk nuh sihk ke nuhnuhnkuh yohk ma ac fah tuhkuh nuh fin facluh, ke ongaiyac yohk luhn sracl in mongo, mweun, ac mas; ac lah nuhnuhnkuh upac inge ac tuhkuh nuh facluh ke fihl se inge. Ke el fahk ma inge, el sifilpac sowack nuh lucng oacna ke el oruh met ah."},{"txt":"“Ke pacl se inge, arulacna loal mokleyuck se ma fihliyucki ke nuhnak luhk uh, tuh muhtuhk tiac ke mutul, ac nga oan oelac fwefwelac ke ma nga kwewana liye ac lohng ah. Tuhsruhk nga lut ke nga sifilpac liye mwet utuck pweng sacpacna sisken acn in oan luhk, ac nga lohng ke el fahk kuh sifilpac kalweni in fahk nuh sihk ma pacna met ah; ac use pac kai se nuh sihk, fahk nuh sihk lah Setuhn el ac srihke in srihfeyuc (ke srihpen ohiyac suhkahsruhp luhn sucu luhn pahpah tuhmuhk), in eis plwet inge nuh ke srihpac luhn kahsruhp. Ma inge el kaiyuc in tiac oruh, fahk lah nga enenuh in tiac lohacng nuh ke kuhtwena ma sahyac ke nga eis plwet inge tuhsruhk tuh in kaksakihn God, ac in tiac mokleyuck ke kuhtwena nuhnak sahyacn na in muhsaheack tohkohsrahi Lal; tuh fin tiac ohinge nga tiac kuh in eis ma inge."},{"txt":"“Tukun muhtwacta ahktolu se inge, el sifilpac sowack nuh lucng inkuhsrao oacna met ah, ac nga sifilpac motko ma usrnguck ma sikyak nuh sihk ah; ke kihtin pacl se na tukun mwet utuck pweng se inkuhsrao ah sowack nuh lucng likiyuc ke pacl ahktolu ah, won ah tuhkak, ac nga liye lah lwenwelihk, ohinge sirape lasr ah orek ke fong na fohn sac."},{"txt":"“Tohkohyang na nga tuhkahkwek liki mwe oan luhk, ac, oacna pacl nuhkwewa, som in oruh orekma enenweyuck ke lwen uh; tuhsruhk, ke nga srihke in orekma oacna pacl sahyac, nga konwacack lah kuhiyuck arulacna muhnahslah oruh nga tiac kuh in oruh kuhtwena ma. Pahpah tuhmuhk, suc wiyuc orekma, el liye lah oasr ma elyah se sihk, ac fahk nga in som nuh lohm ah. Nga muhtwacwacack ke srihpac se in som nuh lohm ah; tuhsruhk, ke nga srihke in tuhpallah kalkal se ke innimac se kuht oasr we ah, kuhiyuck nohfohn wacngihnlac, ac nga puhtatlac oan fin infohk uh, ac ke puhlan pacl se nga tiac etuh kuhtwena ma."},{"txt":"“Ma se emet ma nga kuh in esam pa sie puhsra ma sramsram nuh sihk, pahngonyuc ke inek. Nga ngwetwack, ac liye mwet utuck pweng sac pacna tulac fin sifuhk, rauniyucklac ke kahlwem oacna met ah. El sifilpac fahk nuh sihk ma nuhkwewa ma el fahk nuh sihk ke fong se met ah, ac el sapkihn nuh sihk in som nuh yurun pahpah tuhmuhk ac fahk nuh sel ke aruhruhma ac masap ma nga eis ah."},{"txt":"“Nga ahkos; nga fohlohklac nuh yurun pahpah tuhmuhk ke innimac ah, ac fahk nohfohn ma inge nuh sel. El topuk nuh sihk lah ma inge ma sin God, ac fahk nuh sihk in som ac oruh oacna sapkihnyuck sin mwet utuck pweng sac. Nga som liki innimac uh, ac som nuh ke acn se ma mwet utuck pweng sac fahk nuh sihk muh plwet inge fihliyucki we ah; ac ke srihpen kahlwemiyen aruhruhma se ma sikyak nuh sihk ke ma inge, nga etuh acn sac ke pacl se na nga sun ah."},{"txt":"“Fototo nuh ke mura Manchester, ke Ontario county, New York, tulac inging yohk se, ac pa fuhlwact emet ke kuhtwena inging ke acn tuhlan la. Ke lacfahl rohtoh ke inging se inge, tiac loes liki fin tohktohk sac, ye yot na luhlahp se, plwet inge oan, fihliyucki lun pohk yot se. Yot se inge mahtoltol ac raun infulwac ah ke acn lucng kac, ac srikolo siskac ah, oruh infulwac ah kuh in liyeyuck fin infohk uh, tuhsruhk siskac ah nohfohn rauniyucklac pihkihnyucki ke fohk uh."},{"txt":"“Eislah fohk uh liki, nga sruhkwack sie sahk in tipucl ah, ma nga oracacng nuh ye sisken yot sac, ac tanyac kuhtuh srihsrihk oracack nuh lucng. Nga ngwetwacng nuh loac, ac pwacyena lah nga tuh liye plwet inge, Urim ac Thummim, ac mwe loang, oacna ke fwackyuck sin mwet utuck pweng sac. Pohk se ma ma inge oan loac oreklac ke fihliyucki yot nuh sie ke kain in simacn. Ke ye pohk sac yot luo oan lac lac lun pohk sac, ac plwet ac ma sahyac weacng oan fin yot inge."},{"txt":"“Nga srihke in eislah ma inge, tuhsruhk sruhngwacyuck sin mwet utuck pweng sac, ac sifilpac fahkyuck nuh sihk lah pacl in utuckyak luhn ma inge soenna tuhkuh, lah ac tiac, ne ke na yac ahkosr tukun pacl sac; tuhsruhk el fahk nuh sihk lah nga enenuh in tuhkuh nuh ke acn sac pacna ke yac se na tukun pacl sac, ac lah el ac sunyuc we, ac lah nga enenuh in tahfwelah in oruh ohinge ne ke na pacl se ac tuhkuh in eis plwet inge."},{"txt":"“In oruh oacna, ke tuh sapkihnyuck nga ah, nga tuh som ke kapihn kais sie yac, ac ke kais sie pacl nga sokwack mwet utuck pweng sac pacna we, ac tuh eis ahkuhtweyac ac lahlmwetmwet sel ke kais sie sirape lasr ah, fal nuh ke ma suc Leum El ac tuh fah oruh, ac tohkohsrahi Lal ac tuh fah kolyuck fuhkah ac ke ohiyac meac ke lwen sahflah. …"},{"txt":"“Ke lusen pacl se pacl uh tuhkuh in eis plwet, Urim ac Thummim, ac mwe loang. Ke lwen ahklongoul luo ke Septempuh, sie tausin alfoko ac longoul itkohsr, nga tuh som oacpacna ke kapihn siepacna yac nuh ke acn se suc ma inge fihliyucki we, mwet utuck pweng inkuhsrao sac pacna use ma inge nuh sihk ke kahs in kai se inge: lah nga enenuh in karuhnguhnwacng ma inge; lah nga fin soaru wacngihnlac ma inge, kuh ke kuhtwena lingucn luhk, nga ac fah lihsyucklac; tuhsruhk nga fin orekmakihn nohfohn kuhiyuck in karuhnguhnwacng ma inge, ne ke na el, mwet utuck pweng sac, ac pahngonwack ma inge, ma inge fah karihngihnyuck."},{"txt":"“In kihtin pacl nga sokwack srihpac se efuh nga tuh eis kahs in kai na upac in karuhnguhnwacng in wo, ac efuh mwet utuck pweng sac tuh fahk lah ke nga oruh ma suc enenweyuck in pouk, el ac pahngon ma inge. Tuh tiacna paht na etweyuck lah ma inge oasr yuruk, na kuhiyac na fokoko oreklac in eislah ma inge likiyuc. Ohiyac nuhkwewa ma oreklac uh oreklac nuh ke srihpac se ingacn. Ahkkolukyeyuck uh upaclah liki met ah, ac mwet pucspucs acsmak pacl nuhkwewa in eislah ma inge likiyuc fin kuh. Tuhsruhk ke lahlmwetmwet luhn God, ma inge karihngihnyuck wo in pouk, ne ke na nga oraclah ma suc enenweyuck in pouk. Ke pacl se, oacna akwuck la, ke mwet utuck pweng sac pahngon ma inge, nga eisacng ma inge nuh sel; ac el karuhnguhnwacng ma inge ne misenge, suc pa lwen ahkluo ke Mei, sie tausin alfoko ac tolngoul alkosr.”"},{"txt":"Nuh ke kuhtuh pac ma sihmlac fohnlah uh, liye Joseph Smith—Sramsram Mahtuh ke Mwe Sang Sacohklacna."},{"txt":"Ma sihmlac mahtuh inge tuh utuckuh liki facluh oacna puhsren sie un mwet sramsram me liki fohk uh, ac luhngasyucklac nuh ke kahs in pacl inge ke mwe sang ac kuh luhn God oacna ke ahkpwacyeiyuck ke mwe ahkpwacye Muhtahl, tuh sihmlac emet nuh facluh ke kahs English ke yac 1830 oacna The Book of Mormon."}]}