{"heading":"Gesù chiama e incarica i Dodici — Tiene ai Nefiti un discorso simile al Sermone sul Monte — Enuncia le Beatitudini — I suoi insegnamenti trascendono e prevalgono sulla legge di Mosè — Comanda agli uomini di essere perfetti come lui e il Padre sono perfetti — Confrontare con Matteo 5.  Circa 34 d.C.","prevAbbr":"3-ne","nextAbbr":"3-ne","prevNo":11,"nextNo":13,"chapterTitle":"3 Nefi 12","prevTitle":"3 Nefi 11","nextTitle":"3 Nefi 13","verses":[{"vNo":1,"txt":" E avvenne che quando Gesù ebbe pronunciato queste parole rivolto a Nefi e a coloro che erano stati chiamati (ora il numero di quelli che erano stati chiamati e che avevano ricevuto potere ed autorità di battezzare era di dodici), ecco, egli stese la mano verso la moltitudine e gridò rivolto a loro dicendo: Benedetti voi siete se darete ascolto alle parole di questi dodici che ho scelto fra voi, per istruirvi e per essere vostri servitori; e ad essi ho dato il potere di battezzarvi con l'acqua; e dopo che sarete stati battezzati con l'acqua, ecco io vi battezzerò col fuoco e con lo Spirito Santo; perciò benedetti voi siete se crederete in me e sarete battezzati, dopo che mi avete visto e che sapete che io sono."},{"vNo":2,"txt":" E di nuovo, ancor più benedetti saranno quelli che crederanno nelle vostre parole, perché voi testimonierete che mi avete visto e che sapete che io sono. Sì, benedetti sono coloro che crederanno nelle vostre parole e che si abbasseranno in profonda umiltà e saranno battezzati, poiché saranno visitati col fuoco e con lo Spirito Santo, e riceveranno la remissione dei loro peccati."},{"vNo":3,"txt":" Sì, beati sono i poveri in spirito che vengono a me, poiché di loro è il regno dei cieli."},{"vNo":4,"txt":" E di nuovo, beati sono tutti quelli che fanno cordoglio, perché essi saranno consolati."},{"vNo":5,"txt":" E beati sono i mansueti, perché erediteranno la terra."},{"vNo":6,"txt":" E beati sono tutti coloro che sono affamati ed assetati di giustizia, poiché saranno riempiti dallo Spirito Santo."},{"vNo":7,"txt":" E beati sono i misericordiosi, poiché otterranno misericordia."},{"vNo":8,"txt":" E beati sono tutti i puri di cuore, poiché vedranno Dio."},{"vNo":9,"txt":" E beati sono tutti i pacificatori, poiché saranno chiamati figlioli di Dio."},{"vNo":10,"txt":" E beati sono tutti quelli che sono perseguitati a cagione del mio nome, poiché di loro è il regno dei cieli."},{"vNo":11,"txt":" E beati siete voi quando gli uomini vi insulteranno e vi perseguiteranno, e diranno falsamente contro di voi ogni sorta di male, a cagion mia;"},{"vNo":12,"txt":" Abbiate dunque grande gioia e siate grandemente contenti poiché grande sarà la vostra ricompensa in cielo; poiché così essi perseguitarono i profeti che erano prima di voi."},{"vNo":13,"txt":" In verità, in verità, io vi dico: Io vi pongo ad essere il sale della terra; ma se il sale perde il suo sapore, con che cosa si salerà la terra? Il sale non sarà ormai buono a nulla, se non ad essere gettato via e calpestato sotto i piedi degli uomini."},{"vNo":14,"txt":" In verità, in verità io vi dico: Io vi pongo ad essere la luce di questo popolo. Una città posta sopra un monte non può essere nascosta."},{"vNo":15,"txt":" Ecco, gli uomini accendono una lampada per metterla sotto un moggio? No, ma su un candeliere, e dà luce a tutti quelli che sono nella casa."},{"vNo":16,"txt":" Così risplenda dunque la vostra luce davanti a questo popolo, affinché possa vedere le vostre buone opere e glorifichi il Padre vostro che è nei cieli."},{"vNo":17,"txt":" Non pensate ch'io sia venuto per distruggere la legge o i profeti. Io non son venuto per distruggere ma per adempiere;"},{"vNo":18,"txt":" Poiché in verità io vi dico che non un iota o un sol punto della legge è passato, ma in me è stata tutta adempiuta."},{"vNo":19,"txt":" Ed ecco, io vi ho dato la legge e i comandamenti del Padre mio, affinché crediate in me e vi pentiate dei vostri peccati e veniate a me con cuore spezzato e spirito contrito. Ecco, avete i comandamenti dinanzi a voi, e la legge è adempiuta."},{"vNo":20,"txt":" Venite dunque a me, e siate salvati; poiché in verità io vi dico che, a meno che non rispettiate i miei comandamenti che vi ho appena dato, voi non entrerete in nessun caso nel regno dei cieli."},{"vNo":21,"txt":" Voi avete udito che fu detto dagli antichi, e sta pure scritto dinanzi a voi, non uccidere; e chiunque ucciderà sarà sottoposto al giudizio di Dio;"},{"vNo":22,"txt":" Ma io vi dico che chiunque si adira contro suo fratello sarà sottoposto al suo giudizio. E chiunque dirà a suo fratello: Raca, sarà sottoposto al consiglio; e chi dirà: Pazzo, sarà sottoposto al fuoco dell'inferno."},{"vNo":23,"txt":" Perciò, se tu verrai a me, o desidererai venire a me, e ti ricordi che tuo fratello ha qualche cosa contro di te —"},{"vNo":24,"txt":" Vattene da tuo fratello e riconciliati prima con tuo fratello; e poi vieni a me con pieno intento di cuore, e io ti riceverò."},{"vNo":25,"txt":" Accordati presto col tuo avversario mentre sei in cammino con lui, per tema che da un momento all'altro egli ti prenda e tu sia gettato in prigione."},{"vNo":26,"txt":" In verità, in verità, io ti dico, tu non uscirai di là in alcun modo, finché non abbia pagata l'ultima senina. E mentre sei in prigione, puoi pagare una sola senina? In verità, in verità, io ti dico: No."},{"vNo":27,"txt":" Ecco, è stato scritto dagli antichi: Non commettere adulterio;"},{"vNo":28,"txt":" Ma io vi dico che chiunque guarda una donna per concupirla, ha già commesso adulterio nel suo cuore."},{"vNo":29,"txt":" Ecco, io vi do un comandamento, di non permettere a nessuna di queste cose di entrare nel vostro cuore;"},{"vNo":30,"txt":" Poiché è meglio che vi priviate di queste cose, e in questo prenderete la vostra croce, piuttosto che essere gettati in inferno."},{"vNo":31,"txt":" E' stato scritto che chiunque ripudierà sua moglie le dia una lettera di divorzio."},{"vNo":32,"txt":" In verità, in verità, io vi dico che chiunque ripudierà sua moglie, salvo per motivi di fornicazione, le farà commettere adulterio; e chiunque sposerà colei che è divorziata commette adulterio."},{"vNo":33,"txt":" E ancora è scritto, non spergiurare su te stesso, ma fa' i tuoi giuramenti al Signore;"},{"vNo":34,"txt":" Ma in verità, in verità io vi dico, non giurate affatto; né per il cielo poiché è il trono di Dio;"},{"vNo":35,"txt":" Né per la terra, poiché è lo scanno dei suoi piedi;"},{"vNo":36,"txt":" Né giurerai per il tuo capo, perché non puoi fare un capello bianco o nero;"},{"vNo":37,"txt":" Ma che il vostro parlare sia: Sì, sì; no, no; poiché tutto ciò che viene in più di così è male."},{"vNo":38,"txt":" Ed ecco, è scritto: Occhio per occhio e dente per dente;"},{"vNo":39,"txt":" Ma io vi dico: Non resistete al male, ma chiunque ti colpirà sulla guancia destra, porgigli anche l'altra;"},{"vNo":40,"txt":" E se qualcuno ti cita in giudizio e ti prende il tuo abito, lasciagli anche il mantello;"},{"vNo":41,"txt":" E chiunque ti costringe a fare un miglio, fanne con lui due."},{"vNo":42,"txt":" Da' a colui che ti chiede, e non voltare le spalle a colui che ti chiede in prestito."},{"vNo":43,"txt":" Ed ecco, è pure scritto: Ama il tuo prossimo e odia il tuo nemico;"},{"vNo":44,"txt":" Ma ecco, io vi dico: Amate i vostri nemici, benedite coloro che vi maledicono, fate del bene a coloro che vi odiano e pregate per coloro che si approfittano di voi e vi perseguitano;"},{"vNo":45,"txt":" Affinché possiate essere i figlioli del Padre vostro che è in cielo; poiché egli fa levare il suo sole sui cattivi e sui buoni."},{"vNo":46,"txt":" Perciò quelle cose che furono in antico, che erano sotto la legge, sono tutte compiute in me."},{"vNo":47,"txt":" Le cose vecchie sono finite, e tutte le cose sono divenute nuove."},{"vNo":48,"txt":" Perciò vorrei che foste perfetti, come me, o come il Padre vostro che è in cielo è perfetto."}]}