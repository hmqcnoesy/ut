{"heading":"Yesu hyɛ sɛ: Mma mommu atɛn; momisa Onyankopɔn; monhwɛ yie wɔ nkɔmhyɛfoɔ atorɔfoɔ ho—Ɔde nkwagyeɛ hyɛ wɔn a wɔyɛ Agya no pɛ no bɔ—Ntoto Mateo 7 ho. Bɛyɛ mfinhyia 34 wɔ Kristo awoɔ akyiri.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nifae 14","verses":[{"vNo":"1 ","txt":"Na afei ɛbaa sɛ mmerɛ a Yesu kaa saa nsɛm yi wieeɛ no, ɔdanee n'ani hwɛɛ nkurɔfokuo no, na ɔbuee n'ano ka kyerɛɛ wɔn bio sɛ: Nokware, nokware, mese mo sɛ, mma mommu atɛn, na wɔammu mo atɛn."},{"vNo":"2 ","txt":"Na atɛn korɔ a mobɛbu no; ɛno na ɔde bɛbu mo; na deɛ mode bɛsusu no, ɛno na ɔde bɛsusu mo bio."},{"vNo":"3 ","txt":"Na adɛn na wohwɛ dua ɛwɔ wo nua ani so yi, na wonhunu mpuna a ɛwɔ wo ara w'ani soɔ yi?"},{"vNo":"4 ","txt":"Anaa wo bɛyɛ dɛn aka akyerɛ wo nua sɛ: Ma menyi dua a ɛwɔ w'ani so yi—na hwɛ, mpuna na ɛwɔ wo ara w'ani so yi?"},{"vNo":"5 ","txt":"Wo nyaatwomni, di kan yi mpuna firi wo ara w'ani so, ansaana wobɛhunu adeɛ yie ayi dua no afiri wo nua ani so."},{"vNo":"6 ","txt":"Ma mommfa deɛ ɛyɛ kronkron mma nkraman, ɛna mma monnto agudeɛ ngu mprɛko anim, amma wɔamfa wɔn nan antiatia so na wɔanane wɔn ho ammɛtete mo mu."},{"vNo":"7 ","txt":"Momisa, na ɔbɛma mo; monhwehwɛ, na mobɛhunu, momɔ mu na ɔbɛbue mo."},{"vNo":"8 ","txt":"Na obiara a ɔbisa no, ɔnya; na deɛ ɔhwehwɛ no, hunu; na deɛ ɔbɔ mu no, ɔbue no."},{"vNo":"9 ","txt":"Anaa nipa bɛn, na sɛ ne ba bisa paanoo a, ɔbɛma no ɛboɔ?"},{"vNo":"10 ","txt":"Anaa sɛ ɔbisa apataa a ɔbɛma no ɔwɔ?"},{"vNo":"11 ","txt":"Sɛ mo mpo a moyɛ adibɔneyɛfoɔ nim sɛdeɛ moma mo mma akyɛdeɛ pa a, mprɛ sɛn na mo Agya a ɔwɔ soro no mfa nneɛma pa mma wɔn a wɔbisa no?"},{"vNo":"12 ","txt":"Ɛno nti, adeɛ biara a mopɛ sɛ nnipa yɛ ma mo no, monyɛ saa ara nso mma wɔn, na yei ne mmara no ne nkɔmhyɛfoɔ no."},{"vNo":"13 ","txt":"Monwura ɛpono teatea no mu; na ɛpono a ɛso ne ɛkwan a ɛtrɛ no ne deɛ ɛkɔ ɔsɛee mu, na wɔn a wɔwura mu no yɛ bebree."},{"vNo":"14 ","txt":"Ɛnam sɛ ɛpono teatea ne ɛkwan hiahia no ne deɛ ɛkɔ nkwa mu nti, wɔn a wɔhunu no sua."},{"vNo":"15 ","txt":"Monhwɛ nkɔmhyɛfoɔ atorɔfoɔ a, wɔba mo nkyɛn wɔ odwan nwoma ntoma mu no a, nanso wɔyɛ mpataku adufudepɛfoɔ no yie."},{"vNo":"16 ","txt":"Wɔn aduaba na ɛbɛma mo ahunu wɔn. Nnipa tete bobe wɔ nkasɛɛ so, anaasɛ wɔtete wɔ hwerɛmo so?"},{"vNo":"17 ","txt":"Saa ara nso na edua pa so aduaba pa; na mmom edua a aporɔ so aduaba bɔne."},{"vNo":"18 ","txt":"Dua pa ntumi nnso aduaba bɔne, ɛna dua bɔne nnso aduaba pa."},{"vNo":"19 ","txt":"Dua a ɛnso aduaba pa no wɔtwa, na wɔto twene egya mu."},{"vNo":"20 ","txt":"Ɛno nti, wɔn aduaba bɛma mo ahunu wɔn."},{"vNo":"21 ","txt":"Nyɛ obiara a ɔse Awurade, Awurade no na ɔbɛkɔ soro aheman mu; na mmom deɛ ɔyɛ m'Agya a ɔwɔ soro no apɛdeɛ no."},{"vNo":"22 ","txt":"Saa mmerɛ no, nnipa bebree bɛka akyerɛ me sɛ: Awurade, Awurade, yɛmfaa wo din nhyɛɛ nkɔm na yɛmfaa wo din ntuu ahonhom bɔne, na yɛmfaa wo din nyɛɛ anwanwa dwuma pii?"},{"vNo":"23 ","txt":"Na ɛno na mɛpae mu aka akyerɛ wɔn sɛ: Mennim mo da, momfiri me so nkɔ, mo a moyɛ amumuyɛdeɛ."},{"vNo":"24 ","txt":"Ɛno nti, obiara a ɔte me nsɛm yi na ɔyɛ no, mede no bɛtoto ɔnyansani a ɔsii ne dan wɔ ɔbotan so no ho—"},{"vNo":"25 ","txt":"Na nsuo tɔɔe, na nsuyire baae, na mframa bɔɔe, na ɛbɛbɔɔ ɛdan no; na ammu angu; ɛfiri sɛ ɔtoo ne fapem wɔ botan so."},{"vNo":"26 ","txt":"Na obiara a ɔte me nsɛm yi na ɔnnyɛ no, ɔde no bɛtoto ɔbakwasea a ɔsii ne dan wɔ anwea mu no ho—"},{"vNo":"27 ","txt":"Na nsuo tɔɔe, na nsuyire baae, na mframa bɔɔe, na ɛbɛbɔɔ ɛdan no; na ɛdwiri guu fam, na na ne dwirie no so yie."}]}