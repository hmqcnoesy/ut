{"heading":"Yesaia ka Mesaia ho asɛm—Wɔda n'animguaseɛ ne n'amanehunu adi—Ɔde ne kra bɔ afɔdeɛ ma bɔne na ɔyɛ ntamgyinafoɔ ma mmaratofoɔ—Fatoto Yesaia 53 ho. Bɛyɛ mfinhyia 148 ansa na wɔrebɛwo Kristo.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Mosaya 14","verses":[{"vNo":"1 ","txt":"Aane, Yesaia mpo anka sɛ: Hwan na wagye yɛn asɛnka no adie, na Awurade abasa no, hwan nso na ada no adie ama no ahunu?"},{"vNo":"2 ","txt":"Na ɔbɛnyini sɛ duafoforɔ wɔ n'anim, sɛ nhini a apue afiri asaase pɛsɛɛ mu; ɔnni ahoɔfɛ na ɔnni animuonyam, na yɛhunu no no, na ɔnni ahoɔfɛ a ɛbɛma yɛapɛ n'asɛm."},{"vNo":"3 ","txt":"Wɔbuu no animtia, na nnipa poo no, ɔyɛ nnipa a ɔhunu ayaayaadeɛ na ɔnim anibereɛ; na wɔbuu no animtia sɛ obi a nnipa yi wɔn ani hunta no, na yɛammu no hwee."},{"vNo":"4 ","txt":"Ampa, wasoa yɛn anibereɛ no, na yɛn ayaayaadeɛ no nso, wasoa; na yɛn deɛ, yɛbuu no sɛdeɛ wɔahwe no no, deɛ Onyankopɔn aka no de no ahyɛ amaneɛ mu."},{"vNo":"5 ","txt":"Na yɛn mmaratoɔ nti na wɔpiraa no, yɛn amumuyɛ nti na wɔdwerɛɛ no; yɛn asomdwoeɛ ho asotweɛ daa ne so, na ne mmaa ntampea na wɔde asa yɛn yadeɛ."},{"vNo":"6 ","txt":"Yɛn nyina ara afom kwan sɛ nnwan, yɛdanedane fefaa yɛn akwan so, na Awurade maa yɛn nyina ara amumuyɛ kɔdaa ne so."},{"vNo":"7 ","txt":"Wɔhyɛɛ no aniɛyaa, ɔhunu amane na ɔno deɛ, wammue n'ano; sɛ adwammaa a wɔde no rekɔ akɔkum no, sɛ odwanten a watɔ ne ho nwitwitwafoɔ anim mum no, nti wammue n'ano."},{"vNo":"8 ","txt":"Wɔyii no firii afiase ne atɛmmuo mu; na hwan na ɛbɛda n'awoɔntoatoasoɔ adi? Na ɔtwaa no firii ateasefoɔ asaase so twenee; na me nkurɔfoɔ mmaratoɔ nti na wɔbobɔɔ no."},{"vNo":"9 ","txt":"Na wɔbɔɔ ne nna fraa atirimuɔdenfoɔ ne ɔdefoɔ deɛ mu wɔ ne wuo mu; ɛfiri sɛ ɔnyɛɛ bɔne biara, ɛna no naadaa nni n'ano mu."},{"vNo":"10 ","txt":"Na ɛsɔɔ Awurade ani sɛ ɔdwerɛɛ no; na ɔde anibereɛ baa ne so; mmerɛ a ɔde ne kra yɛɛ bɔne ho afɔreɛ no, ɔbɛhunu n'asefoɔ, ne nna bɛware, na deɛ ɛsɔ Awurade ani afa ne nsa mu ayɛ frɔmfrɔm."},{"vNo":"11 ","txt":"Ɔbɛhunu ne kra amanehunu na wamee; ɛnam ne nimdeɛ so na m'akoa teneneeni bɛbu dodoɔ no ara bem; na wasoa wɔn amumuyɛ."},{"vNo":"12 ","txt":"Ɛno nti mɛma no kyɛfa wɔ akɛsefoɔ mu, na ɔne ahoɔdenfoɔ bɛkyɛ asadeɛ; ɛfiri sɛ ɔde ne kra too hɔ maa owuo, na wɔakan no afra mmaratofoɔ; na ɔsoaa dodoɔ no ara bɔne, na wadi ama mmaratofoɔ."}]}