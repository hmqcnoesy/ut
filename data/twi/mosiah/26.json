{"heading":"Annyeanniefoɔ de asɔre mma bebree kɔ bɔne mu—Wɔde nkwa a ɛnniawieɛ bɔ Alma anohoba—Wɔn a wɔsakyeraae na wɔbɔ wɔn asu nya bɔnefakyɛ—Asɔre mma adebɔneyɛfoɔ a wɔsakyeraae na wɔka wɔn bɔne kyerɛ Alma ne Awurade bɛnya bɔnefakyɛ, anyɛ saa a wɔrenkan wɔn mfra asɔre mma ho. Bɛyɛ mfinhyia 120–100 ansa na wɔrebɛwo Kristo.","prevAbbr":"mosiah","prevNo":25,"nextAbbr":"mosiah","nextNo":27,"chapterTitle":"Mosaya 26","verses":[{"vNo":"1 ","txt":"Afei ɛbaa sɛ awoɔntoatoasoɔ a wɔasi enyini kwan so no mu bebree ntumi nte ɔhene Benyamin nsɛm ase, ɛfiri sɛ mmerɛ a ɔkasa kyerɛɛ ne nkurɔfoɔ no na wɔyɛ nkwadaa nti wɔanye wɔn agyanom amammerɛ no anni."},{"vNo":"2 ","txt":"Wɔanye deɛ wɔaka a ɛfa wusɔreɛ ho no anni ɛna wɔanye deɛ ɛfa Kristo mmaeɛ ho no nso anni."},{"vNo":"3 ","txt":"Na afei ɛnam gyedie a wɔnni nti no, wɔantumi ante Onyankopɔn asɛm ase; na wɔn akoma yɛɛ den."},{"vNo":"4 ","txt":"Na wɔammɔ wɔn asu; ɛna wɔn nso a wɔammɛka asɔre no ho. Na ɛnam wɔn gyedie nti na wɔyɛ nkurɔfoɔ a wɔate wɔn ho, na wɔkɔɔ so ara kɔsii sɛ akyire yi wɔkɔɔ honam ne bɔneyɛ tebea mu mpo; na wɔampɛ sɛ wɔbɛsu afrɛ wɔn Awurade Nyankopɔn."},{"vNo":"5 ","txt":"Na afei Mosaya ahennie mu no na wɔn dodoɔ no nnuru Onyankopɔn nkurɔfoɔ no mu fa mpo; na ɛnam ntawantawa a ɛwɔ asɔre mma no mu nti wɔdɔɔso."},{"vNo":"6 ","txt":"Na ɛbaa sɛ wɔde nɛfɛnɛfɛ nsɛm daadaa wɔn a wɔwɔ asɔre no mu pii, na wɔmaa wɔyɛɛ bɔne bebree; ɛno nti ɛho hiaa sɛ wɔn a wɔdii bɔne no a wɔwɔ asɔre no mu no, asɔre no kaa wɔn anim."},{"vNo":"7 ","txt":"Na ɛbaa sɛ wɔde wɔn baa asɔfoɔ no anim, na akyerɛkyerɛfoɔ no de wɔn brɛɛ asɔfoɔ no; na asɔfoɔ no de wɔn baa Alma a ɔyɛ ɔsɔfo panin no anim."},{"vNo":"8 ","txt":"Afei ɔhene Mosaya maa Alma kwan sɛ ɔnhwɛ asɔre no so."},{"vNo":"9 ","txt":"Na ɛbaa sɛ na Alma nnim biribiara a ɛfa wɔn ho; na mmom adansefoɔ bebree dii adanseɛ tiaa wɔn; aane nkurɔfoɔ sɔre dii adanseɛ pii faa wɔn amumuyɛ ho."},{"vNo":"10 ","txt":"Afei na biribiara a ɛte sei nsii wɔn asɔre no mu da; ɛno nti Alma ho yeraa no Honhom mu, na ɔmaa wɔde wɔn baa ɔhene no anim."},{"vNo":"11 ","txt":"Na ɔsee ɔhene no sɛ: Hwɛ, nnipa dodoɔ a yɛde wɔn aba wɔanim ha yi, wɔn asɔremma adi adanseɛ atia wɔn; aane wɔayɛ amumuyɛ ahodoɔ pii. Na wɔnsakyeraɛ wɔ wɔn amumuyɛ ho; ɛno nti yɛde wɔn aba w'anim, ama wabu wɔn atɛn sɛdeɛ wɔn bɔne teɛ."},{"vNo":"12 ","txt":"Nanso ɔhene Mosaya see Alma sɛ: Hwɛ, meremmua wɔn atɛn; ɛno nti mede wɔn hyɛ wo nsa sɛ bu wɔn atɛn."},{"vNo":"13 ","txt":"Na afei Alma honhom ho yeraa no bio; na ɔkɔ so bisaa Awurade deɛ ɔnyɛ wɔ asɛm yi ho, ɛfiri sɛ ɔsuroo sɛ ɔbɛyɛ bɔne wɔ Onyankopɔn anim."},{"vNo":"14 ","txt":"Na ɛbaa sɛ mmerɛ a ɔde ne kra nyina ara maa Onyankopɔn no, Awurade nne baa ne hɔ kaa sɛ:"},{"vNo":"15 ","txt":"Nhyira ne wo, Alma, na nhyira nka wɔn a wɔbɔɔ asu wɔ Mormon nsuwa mu no. Wɔahyira wo ɛnam gyedie mmorosoɔ a wo wɔ wɔ me somfoɔ Abinadae nsɛm no ho nti."},{"vNo":"16 ","txt":"Na nhyira ne wɔn a ɛnam wɔn gyedie mmorosoɔ a wɔnyaa wɔ nsɛm a wo ka kyerɛɛ wɔn no nti."},{"vNo":"17 ","txt":"Na nhyira ne wo, ɛfiri sɛ wate asɔre wɔ wo nkurɔfoɔ yi mu; na wɔbɛgyina, na wɔbɛyɛ me nkurɔfoɔ."},{"vNo":"18 ","txt":"Aane, nhyira ne saa nkurɔfoɔ yi a wɔpɛ sɛ wɔde me din to wɔn ho so yi, na me din na wɔde bɛfrɛ wɔn, na wɔyɛ me deɛ."},{"vNo":"19 ","txt":"Na ɛnam sɛ wɔabisa me biribi a ɛfa mmaratoni no ho nti, nhyira aka wo."},{"vNo":"20 ","txt":"Wo ne me somfoɔ; na me ne wakɔ apam sɛ wobɛnya nkwa a ɛnni awieɛ; na wobɛsom me na wanante wɔ me din mu, na waboa me nnwan ano."},{"vNo":"21 ","txt":"Na deɛ ɔbɛtie me nne no na ɔbɛyɛ me dwan no; na ɔno na gye no wɔ asɔre no mu, na ɔno na me nso mɛgye no."},{"vNo":"22 ","txt":"Na hwɛ, yei ne m'asɔre; deɛ ɔbɛbɔ asu biara no, ɔbɔ asu kɔ nsakyeraɛ mu. Na obiara a mobɛgye no no ɔbɛgye me din adi; na mede ne bɔne bɛkyɛ no kwa."},{"vNo":"23 ","txt":"Na me na mafa wiase bɔne ato me ho so; na me na mebɔɔ wɔn; na me na mɛma wɔn a wɔgye di kɔsi awieɛ no baabi wɔ me nsa nifa so."},{"vNo":"24 ","txt":"Na hwɛ, me din mu na wɔafrɛ wɔn; na sɛ wɔnim me a wɔbɛba, na wɔabɛnya tenabea a ɛnniawieɛ wɔ me nsa nifa so."},{"vNo":"25 ","txt":"Na ɛbɛba sɛ mmerɛ a totorobɛnto a ɛtɔ so mmienu no bɛbɔ mu no na wɔn a wɔnnim me no bɛba abɛgyina m'anim."},{"vNo":"26 ","txt":"Na ɛhɔ na wɔbɛhunu sɛ me ne Awurade wɔn Nyankopɔn no a meyɛ wɔn Dimafoɔ no; na mmom dima nni hɔ ma wɔn."},{"vNo":"27 ","txt":"Na ɛhɔ na mɛka akyerɛ wɔn sɛ mennim wɔn da; na wɔbɛfiri hɔ akɔ egya a ɛtehɔ daa no a wɔasiesie ama ɔbonsam ne n'abɔfoɔ no mu."},{"vNo":"28 ","txt":"Ɛno nti mese mo sɛ, deɛ ɔntie me nne no, saa nnipa no ara nso na ɛmma monnye no nto m'asɔre no mu, na ɔno na me nnye no ɛda a ɛdi akyire no mu."},{"vNo":"29 ","txt":"Ɛno nti mese wo sɛ, Kɔ; na obiara a ɔbɛto me mmara no, ɔno na wo bɛbu no atɛn sɛdeɛ ne bɔne teɛ ho; na sɛ ɔka ne bɔne wɔ wo ne m'anim a, na ɔde akoma a ɛmu da hɔ sakyera a, ɔno na fa ne bɔne kyɛ no na me nso mede bɛkyɛ no."},{"vNo":"30 ","txt":"Aane, na mmerɛ dodoɔ a me nkurɔfoɔ no bɛsakyera no, na mede wɔn mfomsoɔ a wɔafom me no bɛkyɛ wɔn."},{"vNo":"31 ","txt":"Na mo nso mo mfa mo mfomsoɔ nkyekyɛ mo ho mo ho; na nokware mese wo sɛ, deɛ wamfa ne yɔnko mfomsoɔ ankyɛ no wɔ mmerɛ a waka sɛ w'asakyera n'adwene no, saa nipa no de ɛfɔdie abrɛ ne ho."},{"vNo":"32 ","txt":"Afei mese wo sɛ, Kɔ; na deɛ wɔnsakyeraɛ n'adwene wɔ ne bɔne ho no, saa nnipa no mma wɔnnkan no mfra me nkurɔfoɔ ho mu; na yei na mo nni so fiti saa mmerɛ yi de rekɔ."},{"vNo":"33 ","txt":"Na ɛbaa sɛ mmerɛ a Alma tee saa nsɛm yi no ɔtwerɛ too hɔ ama ne nsa aka, na ama ɔde abu nkurɔfoɔ a wɔwɔ saa asɔre no mu no atɛn sɛdeɛ Onyankopɔn mmaransɛm no teɛ."},{"vNo":"34 ","txt":"Na ɛbaa sɛ Alma kɔɔe na ɔkɔbuu wɔn a wɔayɛ amumuyɛ no atɛn, sɛdeɛ Awurade asɛm no teɛ."},{"vNo":"35 ","txt":"Na wɔn a wɔsakyeraae firii wɔn bɔne ho na wɔkaa wɔn bɔne no, wɔn na ɔkann wɔn feraa asɔremma no."},{"vNo":"36 ","txt":"Na wɔn a wɔnnka wɔn bɔne na wɔnsakyeraɛ mfiri wɔn amumuyɛ ho no, wɔn na wɔankan wɔn amfera asɔre mma no, na wɔpepaa wɔn din firii mu."},{"vNo":"37 ","txt":"Na ɛbaa sɛ Alma totoo asɔre no dwumadie nyina ara yie; na wɔhyɛɛ aseɛ nyaa asomdwoeɛ bio na wɔyɛɛ frɔmfrɔm mmorosoɔ wɔ asɔre no dwumadie mu, na wɔnantee ahwɛyie mu wɔ Onyankopɔn anim, wɔnyaa dodoɔ ara, na wɔbɔɔ dodoɔ no ara asu."},{"vNo":"38 ","txt":"Na afei saa nneɛma yi nyina ara na Alma ne n'afɛfoɔ adwumayɛfoɔ a wɔhwɛ asɔre no so no yɛɛe, wɔnantee mmɔdenmɔ mu, kyerɛkyerɛɛ Onyankopɔn asɛm wɔ adeɛ nyina ara mu, wɔhunu amane ahodoɔ nyina ara bi, na wɔn a wɔnnka Nyankopɔn asɔre no ho no nyina ara taataa wɔn."},{"vNo":"39 ","txt":"Na wɔbɔɔ wɔn nuanom kɔkɔ; na wɔn nso wɔbɔɔ wɔn kɔkɔ, obiara wɔ Nyankopɔn asɛm mu, sɛdeɛ ne bɔne teɛ, anaa sɛ bɔne a wayɛ, na Onyankopɔn hyɛɛ wɔn sɛ mma wɔn nnyae mpaebɔ, nna wɔn na ase wɔ adeɛ nyina ara mu."}]}