{"heading":"Sok nefita az északi földre vándorol – Cementházakat építenek és sok feljegyzést vezetnek – Tízezrek térnek meg és keresztelkednek meg – Isten szava szabaduláshoz vezeti az embert – Nefi, Hélamán fia tölti be a bírói széket. Mintegy Kr.e. 49–39.","prevAbbr":"hel","nextAbbr":"hel","prevNo":2,"nextNo":4,"chapterTitle":"Hélamán 3","prevTitle":"Hélamán 2","nextTitle":"Hélamán 4","verses":[{"vNo":1,"txt":"               És most lőn, hogy a bírák uralmának negyvenharmadik évében nem volt viszálykodás Nefi népe között, eltekintve némi kevélységtől az egyházban, mely néhány kisebb széthúzáshoz vezetett a nép között, de ezeket az ügyeket még a negyvenharmadik év végén rendbe tették."},{"vNo":2,"txt":" És a negyvennegyedik évben nem volt viszálykodás a nép között; és a negyvenötödik évben sem volt sok viszálykodás."},{"vNo":3,"txt":" És a negyvenhatodikban lőn, igen, hogy sok viszálykodás és sok széthúzás volt; melyek eredményeképpen rendkívül sokan voltak, akik elhagyták Zarahemla földjét, és az északi földre mentek, hogy örököljék azt a földet."},{"vNo":4,"txt":" És rendkívül nagy távolságot tettek meg, olyannyira, hogy nagy vizekhez és sok folyóhoz értek."},{"vNo":5,"txt":" Igen, és annak a földnek minden részébe szétszóródtak, azokba a részekbe, melyeket nem tett pusztává és erdőtlenné az a sok lakos, aki azelőtt örökölte a földet."},{"vNo":6,"txt":" És most, ennek a földnek egyik része sem volt puszta, csak fa nem volt rajta; de a pusztulás nagysága miatt, azon népet illetően, mely azelőtt örökölte a földet, pusztaságnak hívták."},{"vNo":7,"txt":" És csak kevés fa volt ezen föld színén, mindazonáltal az odamenő emberek rendkívül jártasak lettek a cementtel való munkálkodásban, cementházakat építettek tehát, és ezekben laktak."},{"vNo":8,"txt":" És lőn, hogy sokasodtak és szétszóródtak, és a déli földről elmentek az északi földre, és annyira szétszóródtak, hogy az egész föld színét kezdték benépesíteni, a déli tengertől az északi tengerig, a nyugati tengertől a keleti tengerig."},{"vNo":9,"txt":" És az északi földön lévő emberek sátrakban laktak, és cementházakban, és hagyták, hogy amilyen fa csak kisarjad a föld színén, az felnőjön, hogy idővel legyen fájuk, hogy építhessék házaikat, igen, városaikat, és templomaikat, és zsinagógáikat, és szentélyeiket, és mindenféle épületüket."},{"vNo":10,"txt":" És lőn, hogy a fa rendkívül ritka volt az északi földön, sokat küldtek tehát hajóval."},{"vNo":11,"txt":" És így lehetővé tették az északi földön lévő emberek számára, hogy sok várost építhessenek fából is, meg cementből is."},{"vNo":12,"txt":" És lőn, hogy sokan voltak Ammon népe közül, akik születésük szerint lámániták voltak, akik szintén elmentek erre a földre."},{"vNo":13,"txt":" És most, sok olyan feljegyzés van, melyet ezen nép cselekedeteiről vezettek sokan ebből a népből, melyek részletesek és nagyon nagyok, és róluk szólnak."},{"vNo":14,"txt":" De íme, ebbe a munkába még a századrészét sem lehet belefoglalni ezen nép cselekedeteinek, igen, a lámániták és a nefiták, és háborúik, és viszálykodásaik, és széthúzásaik, és prédikálásuk, és próféciáik, és hajózásaik és hajóépítéseik, és templom, és zsinagóga és szentélyépítéseik, és igazlelkűségük és gonoszságuk, és gyilkosságaik, és rablásaik, és fosztogatásaik, és mindenféle utálatosságaik és paráznaságaik beszámolójának."},{"vNo":15,"txt":" De íme, sok könyv és mindenféle feljegyzés van erről, amit főleg a nefiták írtak."},{"vNo":16,"txt":" És ezek mindaddig nemzedékről nemzedékre szálltak a nefiták között, amíg bűnbe nem estek, amikor is gyilkolták és rabolták, űzték, hajtották, pusztították és a föld színén szétszórták őket, és összekeveredtek a lámánitákkal, úgyhogy már nem hívták őket nefitáknak, mert akárcsak a lámániták, gonosszá, vaddá, kegyetlenné váltak."},{"vNo":17,"txt":" És most, megint visszatérek a beszámolómhoz. Tehát amiről beszéltem, az azt követően történt, hogy nagy viszálykodások, és zavargások, és háborúk, és széthúzások voltak Nefi népe között."},{"vNo":18,"txt":" Véget ért a bírák uralmának negyvenhatodik éve;"},{"vNo":19,"txt":" És lőn, hogy még mindig nagy viszálykodás volt az országban, igen, méghozzá a negyvenhetedik évben, és a negyvennyolcadik évben is."},{"vNo":20,"txt":" Mindazonáltal Hélamán igazságosan, részlehajlás nélkül töltötte be a bírói széket; igen, és azon volt, hogy betartsa Isten rendelkezéseit, és ítéleteit és parancsolatait; és szüntelenül azt tette, ami helyes volt Isten szemében; és atyja útjain járt, olyannyira, hogy boldogult ezen a földön."},{"vNo":21,"txt":" És lőn, hogy két fia volt. Az idősebbnek a Nefi nevet adta, a fiatalabbnak pedig a Lehi nevet. És kezdtek az Úrnak nevelkedni."},{"vNo":22,"txt":" És lőn, hogy a bírák Nefi népe feletti uralma negyvennyolcadik évének vége felé kis mértékben szűnni kezdtek a háborúk és a viszálykodások a nefiták népe között."},{"vNo":23,"txt":" És lőn, hogy a bírák uralmának negyvenkilencedik évében állandó békét teremtettek az országban, eltekintve azoktól a titkos összeesküvésektől, amelyeket a rabló Gadianton szervezett az ország sűrűbben lakott részeiben, és amelyekről azoknak, akik a kormány élén álltak, akkor még nem volt tudomásuk; ezért nem irtották ki őket az országból."},{"vNo":24,"txt":" És lőn, hogy ugyanebben az évben rendkívüli gyarapodásnak indult az egyház, olyannyira, hogy ezrek csatlakoztak az egyházhoz és keresztelkedtek meg a bűnbánatra."},{"vNo":25,"txt":" És oly nagy volt az egyház gyarapodása, és oly sok áldás szállt a népre, hogy még maguk a főpapok és a tanítók is szerfelett csodálkoztak."},{"vNo":26,"txt":" És lőn, hogy virágzott az Úr munkája, mert sok lélek, igen, tízezrek keresztelkedtek meg és csatlakoztak Isten egyházához."},{"vNo":27,"txt":" Így láthatjuk, hogy az Úr mindazokhoz irgalmas, akik szívük őszinteségében szólítják az ő szent nevét."},{"vNo":28,"txt":" Igen, így láthatjuk, hogy a menny kapuja mindenki előtt nyitva áll, azok előtt, akik hisznek Jézus Krisztus nevében, aki Isten Fia."},{"vNo":29,"txt":" Igen, látjuk, hogy aki akarja, az megragadhatja Isten szavát, mely élő és ható, mely az ördög minden ravaszságát, és csapdáját és csalárdságát kettéhasítja, és a krisztusi embert egy szűk és keskeny úton átvezeti a nyomorúságnak azon örökké tartó mélységén, mely azért van elkészítve, hogy elnyelje a gonoszokat –"},{"vNo":30,"txt":" És lelkükkel, igen, halhatatlan lelkükkel kiköthetnek Isten jobb keze felől a mennyek királyságában, hogy Ábrahámmal, és Izsákkal, és Jákóbbal és mind a szent atyáinkkal együtt leüljenek, és többé onnan ki ne menjenek."},{"vNo":31,"txt":" És ebben az évben szüntelen örvendezés volt Zarahemla földjén, és mind a környező tájakon, méghozzá az egész földön, mely a nefiták birtokában volt."},{"vNo":32,"txt":" És lőn, hogy béke és rendkívüli nagy boldogság volt a negyvenkilencedik év hátralevő részében; igen, és a bírák uralmának ötvenedik évében is állandó volt a béke és nagy volt a boldogság."},{"vNo":33,"txt":" És a bírák uralmának ötvenegyedik évében is béke volt, eltekintve attól a kevélységtől, mely kezdett belopózni az egyházba – nem Isten egyházába, hanem azon emberek szívébe, akik Isten egyházához tartozónak vallották magukat."},{"vNo":34,"txt":" És olyannyira felemelkedtek a kevélyégben, hogy sok testvérüket üldözni kezdték. Most ez nagy gonoszság volt, ami miatt a nép alázatosabb része nagy üldöztetéseket szenvedett, és sok megpróbáltatáson vergődött át."},{"vNo":35,"txt":" Mindazonáltal ezek gyakran böjtöltek és imádkoztak, és alázatosságukban egyre erősebbekké és erősebbekké váltak, és egyre szilárdabbakká és szilárdabbakká Krisztus hitében, mígnem örömmel és vigasztalással telt meg a lelkük, igen, és megtisztult és megszentelődött a szívük, mely megszentelődés abból ered, hogy átengedték a szívüket Istennek."},{"vNo":36,"txt":" És lőn, hogy még az ötvenkettedik év is békében ért véget, eltekintve attól a rendkívül nagy kevélységtől, mely az emberek szívébe férkőzött. És ez rendkívül nagy vagyonuk és gyarapodásuk miatt volt azon a földön; és napról napra hatalmasodott el rajtuk."},{"vNo":37,"txt":" És lőn, hogy a bírák uralmának ötvenharmadik évében meghalt Hélamán, és a legidősebb fia, Nefi kezdett el uralkodni a helyében. És lőn, hogy igazságosan és részrehajlás nélkül töltötte be a bírói széket; igen, betartotta Isten parancsolatait és atyja útjain járt."}]}