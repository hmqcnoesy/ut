{"heading":"A nefita szakadárok és a lámániták összevonják haderőiket, és elfoglalják Zarahemla földjét – A nefiták vereségét gonoszságuk okozza – Az egyház hanyatlik és a nép olyan gyengévé válik, mint a lámániták. Mintegy Kr.e. 38–30.","prevAbbr":"hel","nextAbbr":"hel","prevNo":3,"nextNo":5,"chapterTitle":"Hélamán 4","prevTitle":"Hélamán 3","nextTitle":"Hélamán 5","verses":[{"vNo":1,"txt":"               És lőn, hogy az ötvennegyedik évben sok széthúzás volt az egyházban, és viszálykodás is volt a nép között, olyannyira, hogy sok vérontás is volt."},{"vNo":2,"txt":" És a lázadókat megölték, vagy kiűzték az országból, és ezek a lámániták királyához mentek."},{"vNo":3,"txt":" És lőn, hogy megpróbálták háborúra serkenteni a lámánitákat a nefiták ellen; de íme, a lámániták rendkívül féltek, olyannyira, hogy nem voltak hajlandók hallgatni ezeknek az elszakadóknak a szavaira."},{"vNo":4,"txt":" De lőn, hogy a bírák uralmának ötvenhatodik évében voltak olyan elszakadók, akik a nefitáktól felmentek a lámánitákhoz; és ezek a többiekkel együtt sikerrel jártak a lámániták haragra serkentésében a nefiták ellen; és egész évben háborúra készülődtek."},{"vNo":5,"txt":" És az ötvenhetedik évben le is jöttek a nefiták ellen harcolni, és hozzáfogtak a halál munkájához; igen, olyannyira, hogy a bírák uralmának ötvennyolcadik évében sikerült is elfoglalniuk Zarahemla földjét; igen, és mind a földeket, egészen addig a földig, mely közel volt a Bőség földjéhez."},{"vNo":6,"txt":" És a nefitákat és Moróniha seregeit a Bőség földjére szorították vissza."},{"vNo":7,"txt":" És a nyugati tengertől egészen a keleti tengerig megerősítették magukat a lámániták ellen; mely egy napi járás távolság volt egy nefitának, azon a vonalon, melyet megerősítettek, és ahol az északi országrész védelmére felállították seregeiket."},{"vNo":8,"txt":" És így, ezek a nefitáktól elszakadók, a lámániták nagyszámú seregének segítségével elfoglalták a nefiták minden olyan birtokát, mely a déli földön volt. És mindez a bírák uralmának ötvennyolcadik és ötvenkilencedik évében történt."},{"vNo":9,"txt":" És lőn, hogy a bírák uralmának hatvanadik évében Morónihának sikerült csapataival az ország sok részét elfoglalni; igen, sok olyan várost visszafoglaltak, ami azelőtt a lámániták kezére került."},{"vNo":10,"txt":" És lőn, hogy a bírák uralmának hatvanegyedik évében sikerült minden birtokuk felét visszafoglalniuk."},{"vNo":11,"txt":" Most, a nefitáknak nem lettek volna ilyen nagy veszteségeik, és nem lett volna közöttük ily nagy öldöklés, ha nem lett volna közöttük gonoszság és utálatosság; igen, és ez azok között volt, akik Isten egyházához tartozóknak vallották magukat."},{"vNo":12,"txt":" És ez szívük kevélysége és rendkívüli gazdagságuk miatt volt. Igen, azért volt, mert elnyomták a szegényeket; visszatartván ételüket az éhezőktől, visszatartván ruháikat a mezítelenektől, és mert arcul ütötték alázatos testvéreiket. Csúfot űztek abból, ami szent, megtagadták a prófétálás és a kinyilatkoztatás lelkét. Öltek, fosztogattak, hazudtak, loptak, házasságtörést követtek el, nagy viszálykodásokban keltek fel; és átszöktek Nefi földjére a lámániták közé –"},{"vNo":13,"txt":" És nagy gonoszságuk miatt, és mert a saját erejükkel kérkedtek, a saját erejükre hagyattak. Nem boldogultak tehát, hanem addig sanyargatták és verték és űzték őket maguk előtt a lámániták, míg majdnem minden földjüket elvesztették."},{"vNo":14,"txt":" De íme, Moróniha sok dolgot prédikált a népnek gonoszságuk miatt, és Hélamán fiai, Nefi és Lehi is sok dolgot prédikáltak a népnek, igen, és sok dologról prófétáltak nekik a gonoszságaikat és azt illetően, hogy mi vár rájuk, ha nem bánják meg a bűneiket."},{"vNo":15,"txt":" És lőn, hogy bűnbánatot tartottak, és amennyiben bűnbánatot tartottak, boldogulni kezdtek."},{"vNo":16,"txt":" Mert amikor Moróniha látta, hogy bűnbánatot tartottak, vállalkozott arra, hogy egyik helyről a másikra, városról városra vezesse őket, egészen addig, amíg vissza nem szerezték birtokaik felét és földjeik felét."},{"vNo":17,"txt":" És így végződött a bírák uralmának hatvanegyedik éve."},{"vNo":18,"txt":" És lőn, hogy a bírák uralmának hatvankettedik évében Moróniha nem tudott több birtokot szerezni a lámánitáktól."},{"vNo":19,"txt":" Felhagytak tehát azzal a tervükkel, hogy a többi földjüket is visszaszerezzék, mert olyan sokan voltak a lámániták, hogy a nefiták számára lehetetlen volt több hatalmat szerezni felettük; Moróniha tehát minden seregét azon részek megtartására használta, melyeket már megszerzett."},{"vNo":20,"txt":" És lőn, hogy a lámániták számának nagysága miatt a nefiták nagyon féltek, hogy legyőzik, és eltapossák, és megölik és elpusztítják őket."},{"vNo":21,"txt":" Igen, emlékezni kezdtek Alma próféciáira, és Móziás szavaira is; és látták, hogy merevnyakú nép voltak, és hogy semmibe vették Isten parancsolatait."},{"vNo":22,"txt":" És hogy megváltoztatták és lábuk alá taposták Móziás törvényeit, vagyis azt, amiről az Úr megparancsolta neki, hogy adja át a népnek; és látták, hogy romlottá váltak törvényeik, és hogy gonosz néppé lettek, olyannyira, hogy éppen olyan gonoszok lettek, mint a lámániták."},{"vNo":23,"txt":" És gonoszságuk miatt kezdett hanyatlani az egyház; és kezdtek nem hinni a prófétálás lelkében és a kinyilatkoztatás lelkében; és arcukba meredtek Isten ítéletei."},{"vNo":24,"txt":" És látták, hogy olyan gyengék lettek, mint testvéreik, a lámániták, és hogy az Úr Lelke már nem őrzi meg őket; igen, visszahúzódott tőlük, mert az Úr Lelke nem lakik szentségtelen templomokban –"},{"vNo":25,"txt":" Az Úr tehát már nem őrizte meg őket az ő csodálatos és páratlan hatalmával, mert a hitetlenség és a rettenetes gonoszság állapotába süllyedtek; és látták, hogy a lámániták rendkívül sokan vannak, többen náluk, és ha nem ragaszkodnak az Úrhoz, Istenükhöz, akkor elkerülhetetlenül el kell veszniük."},{"vNo":26,"txt":" Mert íme, látták, hogy a lámániták ereje éppen olyan nagy, mint az ő erejük, egyik emberé olyan mint a másiké. És így estek ebbe a nagy vétekbe. Igen, nem is olyan sok év eltelte alatt – vétkeik miatt – így váltak gyengévé."}]}