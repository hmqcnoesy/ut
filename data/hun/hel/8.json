{"heading":"Korrupt bírák arra törekednek, hogy Nefi ellen uszítsák a népet – Ábrahám, Mózes, Zénos, Zénok, Éziás, Ésaiás, Jeremiás, Lehi és Nefi mind bizonyságot tettek Krisztusról – Nefi sugallat által közhírré teszi a főbíró meggyilkolását. Mintegy Kr.e. 23–21.","prevAbbr":"hel","prevNo":7,"nextAbbr":"hel","nextNo":9,"chapterTitle":"Hélamán 8","verses":[{"vNo":"1 ","txt":"És most lőn, hogy amikor Nefi elmondta ezeket a szavakat, íme, voltak ott olyan emberek, akik bírák voltak, és emellett Gadianton titkos bandájához tartoztak. És ezek fel voltak háborodva, és felszólaltak ellene, ezt mondván a népnek: Miért nem ragadjuk meg ezt az embert, és állítjuk elő, hogy az általa elkövetett bűntett szerint kárhoztassuk őt?"},{"vNo":"2 ","txt":"Miért nézitek ezt az embert, és miért hallgatjátok, amint ezt a népet és a törvényünket szidalmazza?"},{"vNo":"3 ","txt":"Mert íme, Nefi törvényük romlottságáról is beszélt nekik; igen, sok olyan dolgot mondott Nefi, amit nem lehet leírni; de semmi olyat nem mondott, ami ellentétben lett volna Isten parancsolataival."},{"vNo":"4 ","txt":"És ezek a bírák azért haragudtak rá, mert nyíltan beszélt nekik a titkos, sötét cselekedeteikről; mindazonáltal ők nem mertek kezet emelni rá, mert féltek a néptől, hogy azok majd felszólalnak ellenük."},{"vNo":"5 ","txt":"Ezért a néphez kiáltottak, mondván: Miért tűritek, hogy ez az ember szidalmazzon minket? Mert íme, kárhoztatja ezt az egész népet, méghozzá pusztulásra; igen, és azt is mondja, hogy el fogják venni tőlünk ezeket a nagy városainkat, és hogy nem lesz hely bennük számunkra."},{"vNo":"6 ","txt":"És most, mi tudjuk, hogy ez lehetetlen, mert íme, erősek vagyunk, és nagyok a városaink; ellenségeinknek tehát nem lehet hatalma felettünk."},{"vNo":"7 ","txt":"És lőn, hogy így serkentették haragra a népet Nefi ellen, és támasztottak köztük viszálykodásokat; mert voltak néhányan, akik így kiáltottak fel: Hagyjuk ezt az embert, mert jó ember ő, és ha nem tartunk bűnbánatot, akkor biztosan be fognak következni az általa mondott dolgok."},{"vNo":"8 ","txt":"Igen, íme, minden olyan ítélet utol fog érni minket, melyekről bizonyságot tett nekünk; mert tudjuk, hogy helyesen tett bizonyságot nekünk a gonoszságainkat illetően. És íme, ezekből sok van, és ő éppen olyan jól ismer minden olyan dolgot, ami meg fog történni velünk, mint ahogyan a gonoszságainkat ismeri;"},{"vNo":"9 ","txt":"Igen, és íme, ha nem lenne próféta, akkor nem tehetne bizonyságot ezekről a dolgokról."},{"vNo":"10 ","txt":"És lőn, hogy azokat az embereket, akik Nefi elpusztítására törekedtek, visszatartotta a félelem, és nem mertek rá kezet emelni; ő tehát, amikor látta, hogy kegyet talált némelyek szeme előtt, olyannyira, hogy a maradékuk pedig félt, ismét beszélni kezdett hozzájuk."},{"vNo":"11 ","txt":"Arra kényszerült tehát, hogy tovább beszéljen hozzájuk, mondván: Íme, testvéreim, hát nem olvastátok, hogy Isten hatalmat adott egy embernek, méghozzá Mózesnek, hogy rávágjon a Vörös-tenger vizeire, és azok kétfelé váltak, olyannyira, hogy az izraeliták, akik a mi atyáink voltak, száraz talajon jöttek át, és a vizek az egyiptomiak seregeire csapódtak, és elnyelték őket?"},{"vNo":"12 ","txt":"És most, íme, ha Isten ilyen hatalmat adott ennek az embernek, akkor miért vitatkoztok magatok közt és mondjátok, hogy nem adott nekem olyan hatalmat, mely által tudhatnék azokról az ítéletekről, melyek utol fognak érni benneteket, ha nem tartotok bűnbánatot?"},{"vNo":"13 ","txt":"De íme, ti nemcsak az én szavaimat tagadjátok, hanem mindazon szavakat tagadjátok, melyeket atyáink szóltak, és azokat a szavakat is, melyeket ez az ember, Mózes mondott, akinek olyan nagy hatalom adatott, igen, azokat a szavakat, melyeket a Messiás eljövetelét illetően mondott."},{"vNo":"14 ","txt":"Igen, nem tett-e ő bizonyságot arról, hogy Isten Fia el fog jönni? És amint felemelte a rézkígyót a vadonban, éppen úgy emeltetik fel majd az, aki el fog jönni."},{"vNo":"15 ","txt":"És mint ahogy azok, akik erre a kígyóra tekintenek, élni fognak, éppen úgy, aki Isten Fiára hittel, töredelmes lélekkel tekint, élhet, méghozzá addig az életig, mely örökkévaló."},{"vNo":"16 ","txt":"És most íme, nemcsak Mózes tett bizonyságot ezekről a dolgokról, hanem mind a szent próféták is, napjaitól egészen Ábrahám napjaiig."},{"vNo":"17 ","txt":"Igen, és íme, Ábrahám látta eljövetelét, és öröm töltötte el, és örvendezett."},{"vNo":"18 ","txt":"Igen, és íme, azt mondom nektek, hogy nemcsak Ábrahám tudott ezekről a dolgokról, hanem már Ábrahám napjai előtt is sokan voltak, akiket Isten rendje szerint hívtak el; igen, méghozzá az ő Fiának rendje szerint; és ez azért történt, hogy a nép sok ezer évvel az ő eljövetele előtt meglássa azt, hogy még a megváltás is eljön majd hozzájuk."},{"vNo":"19 ","txt":"És most szeretném, ha tudnátok, hogy Ábrahám napjai óta is sok olyan próféta volt már, aki bizonyságot tett ezekről a dolgokról; igen, íme, Zénos próféta bátran bizonyságot tett; amiért meg is ölték."},{"vNo":"20 ","txt":"És íme, Zénok is, és Éziás is, és Ésaiás is, és Jeremiás (Jeremiás lévén ugyanaz a próféta, aki bizonyságot tett Jeruzsálem pusztulásáról), és most tudjuk, hogy Jeruzsálem el is pusztult, Jeremiás szavai szerint. Ó, akkor hát miért ne jönne el Isten Fia, az ő próféciája szerint?"},{"vNo":"21 ","txt":"És most, vitatjátok-e, hogy Jeruzsálem elpusztult? Mondjátok-e, hogy nem gyilkolták meg Sédékiás összes fiát, Mulek kivételével? Igen, és vajon nem látjátok, hogy velünk van Sédékiás magja, és ők Jeruzsálem földjéről űzettek ki? De íme, ez még nem minden –"},{"vNo":"22 ","txt":"Atyánkat, Lehit, azért űzték ki Jeruzsálemből, mert bizonyságot tett ezekről a dolgokról. Nefi is bizonyságot tett ezekről a dolgokról, és atyáink közül majdnem mindenki, egészen mostanáig; igen, bizonyságot tettek Krisztus eljöveteléről, és várakozással tekintettek előre, és örvendeztek az ő napjában, mely el fog jönni."},{"vNo":"23 ","txt":"És íme, ő Isten, és ő velük van, és kinyilatkoztatta magát nekik, hogy megváltotta őket; és ők dicsőítették őt azért, ami el fog jönni."},{"vNo":"24 ","txt":"És most, látván, hogy tudjátok, és csak úgy tagadhatjátok meg ezeket a dolgokat, ha hazudtok; bűnösök vagytok ebben, mert mindezen dolgokat elutasítottátok, a sok bizonyíték ellenére, melyet megkaptatok; igen, méghozzá minden dolgot megkaptatok, a mennyekben lévő dolgokat is, és minden dolgot, amely a földön van, tanúbizonyságként arra, hogy ezek igazak."},{"vNo":"25 ","txt":"De íme, ti elutasítottátok az igazságot, és fellázadtatok szent Istenetek ellen; és még most is, ahelyett, hogy a mennyekben gyűjtenétek magatoknak kincseket, ahol semmi nem romlik el, és ahova semmi tisztátalan nem léphet be, haragot halmoztok magatoknak az ítélet napjára."},{"vNo":"26 ","txt":"Igen, és most is, gyilkosságaitok, paráználkodásotok és gonoszságotok miatt éppen kezdtek megérni az örökkévaló pusztulásra; igen, és ha nem tartotok bűnbánatot, akkor ez hamar utolér benneteket."},{"vNo":"27 ","txt":"Igen, íme, most is éppen az ajtótok előtt áll; igen, menjetek be a bírói székhez, és nézzetek szét; és íme, meggyilkolták a bírótokat, és vérében fekszik; és a fivére gyilkolta meg, aki arra törekszik, hogy a bírói székben üljön."},{"vNo":"28 ","txt":"És íme, ők mindketten a ti titkos bandátokhoz tartoznak, amelynek Gadianton és a gonosz a szerzője, aki az emberek lelkének elpusztítására törekszik."}]}