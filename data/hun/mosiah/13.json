{"heading":"Abinádit isteni hatalom védelmezi – A tízparancsolatot tanítja – A szabadulás nem egyedül Mózes törvénye által jön el – Isten maga hoz majd engesztelést és váltja meg népét. Mintegy Kr.e. 148.","prevAbbr":"mosiah","prevNo":12,"nextAbbr":"mosiah","nextNo":14,"chapterTitle":"Móziás 13","verses":[{"vNo":"1 ","txt":"És most, amikor a király meghallotta ezeket a szavakat, így szólt papjaihoz: El ezzel az emberrel, és öljétek meg; mert mi dolgunk vele, hiszen őrült."},{"vNo":"2 ","txt":"És azok előléptek, és megkísérelték megragadni a kezeikkel, de ő ellenállt nekik és így szólt hozzájuk:"},{"vNo":"3 ","txt":"Hozzám ne nyúljatok, mert Isten lesújt rátok, ha kezet emeltek rám, mert még nem adtam át az üzenetet, aminek az átadására az Úr elküldött engem; s nem mondtam el nektek azt sem, amire megkértetek, hogy elmondjam; ezért Isten nem fogja megengedni, hogy most elpusztuljak."},{"vNo":"4 ","txt":"De teljesítenem kell a parancsolatokat, melyeket Isten megparancsolt nekem; és mert az igazságot mondtam el nektek, dühösek vagytok rám. Továbbá, mert Isten szavát szóltam, őrültnek ítéltetek engem."},{"vNo":"5 ","txt":"Most lőn, hogy miután Abinádi ezeket a szavakat elmondta, Noé király emberei nem mertek rá kezet emelni, mert rajta volt az Úr Lelke; és arca rendkívüli fényességgel ragyogott, éppen úgy, mint Mózesé a Sinai hegyen, míg az Úrral beszélt."},{"vNo":"6 ","txt":"És Istentől kapott hatalommal és felhatalmazással beszélt; és folytatta szavait, mondván:"},{"vNo":"7 ","txt":"Látjátok, hogy nem áll hatalmatokban megölni engem, ezért befejezem az üzenetemet. Igen, és úgy látom, hogy az elevenetekbe vág, mert az igazságot mondom el nektek a gonoszságaitokat illetően."},{"vNo":"8 ","txt":"Igen, szavaim csodálkozással, és ámulattal és haraggal töltenek el benneteket."},{"vNo":"9 ","txt":"De én befejezem üzenetemet; és azután már mit sem jelent, hogy hova megyek, ha úgy lészen, hogy megszabadulok."},{"vNo":"10 ","txt":"De annyit mondok nektek, hogy amit ezután tesztek velem, az mintája és árnyékképe lesz az eljövendő dolgoknak."},{"vNo":"11 ","txt":"És most felolvasom nektek Isten parancsolatainak hátralevő részét, mert úgy látom, hogy azok nincsenek a szívetekbe írva; úgy látom, hogy életetek legnagyobb részében gonoszságot tanultatok és tanítottatok."},{"vNo":"12 ","txt":"És most, emlékeztek rá, hogy azt mondtam nektek: Ne csinálj magadnak faragott képmást, vagy bármi olyan dologhoz hasonlót, ami fent az égben van, vagy ami lent a földben van, vagy ami a vízben van a föld alatt."},{"vNo":"13 ","txt":"Továbbá: Ne hajolj meg nekik, se ne szolgáld őket; mert én, az Úr, a te Istened, féltékeny Isten vagyok, a gyermekekre hozván az atyák gonoszságait, azok harmadik és negyedik nemzedékéig, akik gyűlölnek engem;"},{"vNo":"14 ","txt":"És irgalmasságot mutatva azok ezreinek, akik szeretnek engem és betartják a parancsolataimat."},{"vNo":"15 ","txt":"Az Úrnak, Istenednek a nevét hiába szádra ne vedd; mert az Úr nem fogja ártatlannak tartani azt, aki hiába veszi szájára a nevét."},{"vNo":"16 ","txt":"Emlékezzél meg a sabbat napjáról, hogy szentnek tartsd meg azt."},{"vNo":"17 ","txt":"Hat napon át dolgozz, és végezd el minden munkádat;"},{"vNo":"18 ","txt":"De a hetedik napon, az Úrnak, a te Istenednek a sabbatján semmilyen munkát ne végezz se te, se a fiad, se a leányod, se a szolgád, se a szolgálóleányod, se jószágod, sem az idegen, aki a kapuidon belül van;"},{"vNo":"19 ","txt":"Mert hat nap alatt alkotta meg az Úr az eget és a földet, és a tengert és mindent, ami azokban van; ezért megáldotta az Úr a sabbat napot, és megszentelte azt."},{"vNo":"20 ","txt":"Tiszteld atyádat és anyádat, hogy hosszú ideig élhess azon a földön, amelyet az Úr, a te Istened ad neked."},{"vNo":"21 ","txt":"Ne ölj."},{"vNo":"22 ","txt":"Ne kövess el házasságtörést. Ne lopj."},{"vNo":"23 ","txt":"Ne tégy hamis tanúbizonyságot a felebarátod ellen."},{"vNo":"24 ","txt":"Ne kívánd felebarátod házát, ne kívánd felebarátod feleségét, se szolgáját, se szolgálóleányát, se ökrét, se szamarát és semmit, ami a felebarátodé."},{"vNo":"25 ","txt":"És lőn, hogy miután Abinádi bevégezte ezek elmondását, így szólt hozzájuk: Megtanítottátok ennek a népnek, hogy mindezen dolgok megtételén legyenek, hogy betartsák ezeket a parancsolatokat?"},{"vNo":"26 ","txt":"Azt mondom nektek, hogy nem; mert ha megtettétek volna, akkor az Úr nem küldött volna el engem, hogy bajt prófétáljak ezen népet illetően."},{"vNo":"27 ","txt":"És most azt mondtátok, hogy Mózes törvénye által jön szabadulás. Azt mondom nektek, szükséges, hogy most még betartsátok Mózes törvényét; de azt mondom nektek, hogy el fog jönni az idő, amikor már nem lesz szükség Mózes törvényének betartására."},{"vNo":"28 ","txt":"És továbbá azt mondom nektek, hogy nem egyedül a törvény által jön szabadulás; és ha nem lenne engesztelés, melyet Isten maga tesz népének bűneiért és gonoszságaiért, akkor elkerülhetetlenül el kellene veszniük, Mózes törvénye ellenére."},{"vNo":"29 ","txt":"És most azt mondom nektek, szükség volt rá, hogy egy törvény adasson Izráel gyermekeinek, igen, méghozzá egy nagyon szigorú törvény; mert merevnyakú nép voltak, gyorsak a gonosz cselekedetekben, de lassúak abban, hogy az Úrra, Istenükre emlékezzenek;"},{"vNo":"30 ","txt":"Ezért adatott nekik egy törvény, igen, a cselekedetek és szertartások egy törvénye, egy olyan törvény, melyet napról napra szigorúan be kellett tartaniuk, hogy az állandóan Istenre és iránta való kötelességükre emlékeztesse őket."},{"vNo":"31 ","txt":"De íme, azt mondom nektek, hogy mindezen dolgok az eljövendő dolgok mintái voltak."},{"vNo":"32 ","txt":"És most, megértették a törvényt? Azt mondom nektek, hogy nem, nem mind értették meg a törvényt; és ez szívük keménysége miatt volt; mert nem értették meg, hogy egyetlen embert sem lehet megszabadítani, csakis Isten megváltása által."},{"vNo":"33 ","txt":"Mert íme, nem prófétált-e nekik Mózes a Messiás eljövetelét és azt illetően, hogy Isten meg fogja váltani népét? Igen, és még minden próféta is, aki a világ kezdete óta prófétált – nem beszéltek-e többet vagy kevesebbet ezen dolgokat illetően?"},{"vNo":"34 ","txt":"Nem megmondták-e, hogy Isten maga fog lejönni az emberek gyermekei közé, és vesz magára emberi formát, és jár fenséges hatalommal a föld színén?"},{"vNo":"35 ","txt":"Igen, és nem mondták-e meg azt is, hogy véghezviszi a halottak feltámadását, és hogy őt magát el fogják nyomni és sanyargatni fogják?"}]}