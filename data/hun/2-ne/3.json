{"heading":"József Egyiptomban látomásban látta a nefitákat – Prófétált Joseph Smith-ről, az utolsó napi látnokról, Mózesről, aki Izráelt megszabadítja; és Mormon könyvének előjöveteléről. Mintegy Kr.e. 588–570.","prevAbbr":"2-ne","nextAbbr":"2-ne","prevNo":2,"nextNo":4,"chapterTitle":"Nefi második 3","prevTitle":"Nefi második 2","nextTitle":"Nefi második 4","verses":[{"vNo":1,"txt":"               És most hozzád szólok, József, utolsó szülöttem. Megpróbáltatásaim vadonjában születtél; igen, legnagyobb bánatom idején szült téged anyád."},{"vNo":2,"txt":" És bár neked is szentelné az Úr ezt a földet, mely igen értékes föld, örökségedül és magod örökségéül fivéreiddel, a te biztonságodnak mindörökké, ha úgy lészen, hogy megtartjátok Izráel Szentjének parancsolatait."},{"vNo":3,"txt":" És most, József, utolsó szülöttem, akit megpróbáltatásaim vadonjából hoztalak ki, bár megáldana az Úr mindörökre, mert magod nem pusztul el teljesen."},{"vNo":4,"txt":" Mert íme, az én ágyékom gyümölcse vagy, és én József leszármazottja vagyok, akit fogolyként Egyiptomba hurcoltak. És nagyszerűek voltak az Úr szövetségei, melyeket Józseffel kötött!"},{"vNo":5,"txt":" Tehát József valóban látta napjainkat. És elnyert egy ígéretet az Úrtól, hogy ágyékának gyümölcséből az Úristen egy igazlelkűágat nevel Izráel házának; nem a Messiást, hanem egy ágat, amely később letöretik, mégis meg fognak emlékezni róla az Úr szövetségeiben, hogy a Messiás az utolsó napokban kinyilváníttatik nekik, a hatalom lelkében, kihozván őket a sötétségből a világosságra – igen, a rejtett sötétségből és fogságból a szabadságra."},{"vNo":6,"txt":" Mert József valóban bizonyságot tett, mondván: Látnokot támaszt az Úr, Istenem, aki kiváló látnok lesz ágyékom gyümölcse számára."},{"vNo":7,"txt":" Igen, József valóban ezt mondta: Így szól hozzám az Úr: Választott látnokot támasztok ágyékod gyümölcséből; és nagyra becsülik majd ágyékod gyümölcse között. És parancsolatot adok neki, hogy tegyen meg egy olyan munkát ágyékod gyümölcsének, testvéreinek, ami nagyon értékes lesz számukra, olyannyira, hogy tudomásukra hozza a szövetségeket, melyeket atyáiddal kötöttem."},{"vNo":8,"txt":" És adok neki egy parancsolatot, hogy semmi más munkát ne tegyen, csak azt a munkát, amit én parancsolok neki. És naggyá teszem szememben; mivel az én munkámat végzi."},{"vNo":9,"txt":" És olyan nagy lesz, mint Mózes, akiről megmondtam, hogy támasztom nektek, hogy kiszabadítsa népemet, Ó Izráel háza."},{"vNo":10,"txt":" És Mózest támasztom, hogy kiszabadítsa népedet Egyiptom földjéről."},{"vNo":11,"txt":" De egy látnokot támasztok ágyékod gyümölcséből, és neki adok hatalmat, hogy szavamat előhozza ágyékod magjának – és ne csak hogy szavamat előhozza, mondja az Úr, de hogy meggyőzze őket szavamról, mely már azelőtt eljutott hozzájuk."},{"vNo":12,"txt":" Ágyékod gyümölcse tehát írni fog; és Júda ágyékának gyümölcse írni fog; és az amit a te ágyékod gyümölcse ír, és az is, amit Júda ágyékának gyümölcse ír, eggyé nő, meghazudtolván a hamis tanokat, és megszüntetvén a vitatkozásokat, és békét teremtvén ágyékod gyümölcse között; és elvezetvén őket atyáik ismeretéhez az utolsó napokban, és szövetségeim ismeretéhez, mondja az Úr."},{"vNo":13,"txt":" És gyengeségből erőssé tétetik, azon a napon, amikor munkám megkezdődik egész népem között, visszaállítva téged, Ó Izráel háza, mondja az Úr."},{"vNo":14,"txt":" És így prófétált József, mondván: Íme, azt a látnokot megáldja az Úr; és akik elpusztítására törekednek, azokat elpusztítják; mert ez az ígéret, amit az Úrtól ágyékom gyümölcsére vonatkozóan kaptam, be fog teljesülni. Íme, biztos vagyok ezen ígéret beteljesülésében;"},{"vNo":15,"txt":" És rólam nevezik el nevét, és az atyja neve után lesz. És hasonló lesz hozzám; azon dolog miatt, melyet az Úr az ő keze által hoz elő, az Úr hatalma által hozza népemet a szabaduláshoz."},{"vNo":16,"txt":" Igen, így prófétált József: Biztos vagyok ezen dologban, mint ahogyan biztos vagyok a Mózesre vonatkozó ígéretben; mert az Úr ezt mondta nekem: Mindörökre megőrzöm magodat."},{"vNo":17,"txt":" És az Úr ezt mondta: Mózest támasztok, és hatalmat adok neki egy rúdban; és ítélőképességet adok neki az írásban. Nyelvét azonban nem oldom meg, hogy sokat beszéljen, nem teszem hatalmassá a beszédben. De leírom neki törvényemet, saját kezem ujjával; és adok neki egy szószólót."},{"vNo":18,"txt":" És az Úr azt is mondta nekem: Látnokot támasztok ágyékod gyümölcsének; és adok neki egy szószólót. És én íme, megadom neki, hogy leírja ágyékod gyümölcsének írását, ágyékod gyümölcsének; és ágyékod szószólója fogja azt kijelenteni."},{"vNo":19,"txt":" És a szavak, melyeket leír, azok a szavak lesznek, melyeknek bölcsességem szerint célszerű eljutni ágyékod gyümölcséhez. És olyan lesz ez, mintha ágyékod gyümölcse a porból kiáltana hozzájuk; mert én ismerem hitüket."},{"vNo":20,"txt":" És a porból kiáltanak; igen, méghozzá bűnbánatot a testvéreiknek, méghozzá miután sok nemzedék jött el utánuk. És lészen, hogy kiáltásuk eljut hozzájuk, méghozzá szavaik egyszerűsége szerint."},{"vNo":21,"txt":" Hitük miatt szavaik majd az én számból erednek fivéreikhez, akik ágyékod gyümölcse; és szavaik gyengeségét erőssé teszem hitükben, hogy megemlékeznek szövetségemről, melyet atyáiddal kötöttem."},{"vNo":22,"txt":" És most, íme, József fiam, ily módon prófétált ősatyám."},{"vNo":23,"txt":" Áldott vagy tehát ezen szövetség miatt; mert magod nem fog elpusztulni, mert hallgatnak a könyv szavaira."},{"vNo":24,"txt":" És egy hatalmas nevelkedik majd közöttük, aki sok jót tesz, szóban is és tettben is, eszköz lévén Isten kezében, rendkívüli hittel, hogy hatalmas csodákat műveljen, és megtegye azt a dolgot, mely nagyszerű Isten szemében, hogy sok visszaállítást vigyen véghez Izráel házának, és fivéreid magjának."},{"vNo":25,"txt":" És most, áldott vagy te, József. Íme, kicsi vagy; hallgass tehát fivéred, Nefi szavaira, és azon szavak szerint lesz majd véled, amelyeket megmondtam. Emlékezz haldokló atyád szavaira. Ámen."}]}