{"heading":"Nefi elmondja, miért keresztelkedett meg Krisztus – Az embereknek követniük kell Krisztust, meg kell keresztelkedniük, el kell nyerniük a Szentlelket, és mindvégig ki kell tartaniuk, hogy megszabadítsák őket – A bűnbánat és a keresztelkedés a kapu a szoros és keskeny ösvényhez – Az örök élet azokhoz jön el, akik a keresztelkedés után betartják a parancsolatokat. Mintegy Kr.e. 559–545.","prevAbbr":"2-ne","nextAbbr":"2-ne","prevNo":30,"nextNo":32,"chapterTitle":"Nefi második 31","prevTitle":"Nefi második 30","nextTitle":"Nefi második 32","verses":[{"vNo":1,"txt":"               És most, én, Nefi, bevégzem prófétálásomat hozzátok, szeretett testvéreim. És csak néhány dolgot tudok leírni, amiről tudom, hogy biztosan be fog következni; és Jákób fivérem szavaiból is csak néhányat tudok leírni."},{"vNo":2,"txt":" Azon dolgok tehát, amiket leírtam, elegendőek számomra, azt a néhány szót kivéve, amit Krisztus tanát illetően még el kell mondanom; világosan fogok tehát szólni hozzátok, prófétálásom világossága szerint."},{"vNo":3,"txt":" Mert lelkem gyönyörködik a világos beszédben; mert ily módon munkálkodik az Úristen az emberek gyermekei között. Mert az Úristen megvilágosítja az értelmet; mert nyelvük szerint szól az emberekhez, hogy megértsék."},{"vNo":4,"txt":" Szeretném tehát, ha emlékeznétek arra, hogy beszéltem nektek azon prófétát illetően, akit az Úr megmutatott nekem, hogy megkereszteli Isten Bárányát, aki elveszi a világ bűneit."},{"vNo":5,"txt":" És most, ha Isten Bárányának, aki szent, szüksége van rá, hogy víz által megkeresztelkedjen, hogy minden igazlelkűséget betöltsön, Ó akkor mennyivel nagyobb szükségünk van nekünk, akik nem vagyunk szentek, arra, hogy megkeresztelkedjünk, igen, méghozzá víz által!"},{"vNo":6,"txt":" És most, azt kérdezném tőletek, szeretett testvéreim, hogyan töltött be Isten Báránya minden igazlelkűséget azzal, hogy víz által megkeresztelkedett?"},{"vNo":7,"txt":" Nem tudjátok, hogy ő szent volt? De annak ellenére, hogy szent, megmutatja az emberek gyermekeinek, hogy a test szerint megalázkodik az Atya előtt, és tanúbizonyságot tesz az Atyának, hogy engedelmeskedik neki parancsolatainak megtartásában."},{"vNo":8,"txt":" Miután tehát vízzel megkeresztelkedett, galambformájában leereszkedett rá a Szentlélek."},{"vNo":9,"txt":" Továbbá ez megmutatja az emberek gyermekeinek az ösvény szorosságát, és hogy keskeny a kapu, amelyen be kell lépniük; és ő példát állított eléjük."},{"vNo":10,"txt":" És ezt mondta az emberek gyermekeinek: Kövess engem! Tehát, szeretett testvéreim, követhetjük-e Jézust, ha nem akarjuk az Atya parancsolatait betartani?"},{"vNo":11,"txt":" És az Atya azt mondta: Tartsatok bűnbánatot, tartsatok bűnbánatot, és keresztelkedjetek meg Szeretett Fiam nevében!"},{"vNo":12,"txt":" És a Fiú hangja is szólt hozzám, mondván: Aki az én nevemben megkeresztelkedik, annak fogja megadni az Atya a Szentlelket, úgy mint énnekem; kövessetek tehát, és tegyétek azon dolgokat, amiket engem megtenni láttatok."},{"vNo":13,"txt":" Tehát, szeretett testvéreim, tudom, hogy ha követitek a Fiút, szívetek minden szándékával, nem cselekedvén képmutatást és megtévesztést Isten előtt, hanem igaz szándékkal, bűneiteket megbánva, tanúbizonyságot téve az Atyának, hogy hajlandók vagytok Krisztus nevét a keresztség által magatokra venni – igen, követvén Uratokat és Szabadítótokat le a vízbe, az ő szava szerint, íme, akkor elnyeritek majd a Szentlelket; igen, akkor jön a tűz és a Szentlélek általi keresztelés; és akkor majd az angyalok nyelvén tudtok szólni, és dicséreteket kiáltotok Izráel Szentjéhez."},{"vNo":14,"txt":" De íme, szeretett testvéreim, így szólt hozzám a Fiú szava, mondván: Miután megbántátok bűneiteket, és tanúbizonyságot tettetek az Atyának, hogy hajlandók vagytok parancsolataimat megtartani, a víz keresztsége által, és részesültetek a tűz és a Szentlélek keresztségében, és egy új nyelven tudtok beszélni, igen, méghozzá az angyalok nyelvén, és ezután megtagadtok engem, akkor jobb lett volna nektek, ha meg sem ismertetek volna engem."},{"vNo":15,"txt":" És hallottam egy hangot az Atyától, mondván: Igen, az én Szeretettem szavai igazak és hűek. Aki mindvégig kitart, az meg lesz szabadítva."},{"vNo":16,"txt":" És most, szeretett testvéreim, ebből tudom, hogy ha az ember nem tart ki mindvégig az élő Isten Fia példájának a követésében, akkor nem lehet megszabadítani."},{"vNo":17,"txt":" Tegyétek meg tehát azon dolgokat, melyekről elmondtam nektek, hogy láttam, hogy a ti Uratok és Megváltótok meg fogja tenni; mert ebből a célból mutatták meg azokat nekem, hogy ismerhessétek a kaput, amelyen be kell lépnetek. Mert a kapu, amelyen be kell lépnetek, a bűnbánat, és a víz általi keresztség; és majd azután jön bűneitek bocsánata, a tűz és a Szentlélek által."},{"vNo":18,"txt":" És akkor vagytok ezen a szoros és keskeny ösvényen, mely az örök élethez vezet; igen, beléptetek a kapun; az Atya és a Fiú parancsolatai szerint cselekedtetek; és elnyertétek a Szentlelket, mely tanúbizonyságot tesz az Atyáról és a Fiúról, betöltve az ígéretet, melyet tett, hogy ha ezen az úton léptek be, akkor elnyeritek."},{"vNo":19,"txt":" És most, szeretett testvéreim, miután rátértetek erre a szoros és keskeny ösvényre, azt kérdezném, most már mindent megtettetek? Íme, mondom nektek: Nem; mert csak Krisztus szava által jutottatok ilyen messzire, rendíthetetlen hittel benne, teljesen annak érdemeire támaszkodva, akinek hatalmában áll megszabadítani."},{"vNo":20,"txt":" Krisztusba vetett állhatatossággal kell tehát törekednetek előre, tökéletesen ragyogó reménységgel, és Isten és minden ember szeretetével. Ha tehát előre törekedtek, Krisztus szaván lakmározva, és mindvégig kitartotok, íme, ezt mondja az Atya: Örök életetek lesz."},{"vNo":21,"txt":" És most, íme, szeretett testvéreim, ez az út; és semmi más út vagy név nem adatott az ég alatt, amely által az embert meg lehetne szabadítani Isten királyságában. És most, íme, ez Krisztus tana, és az egyetlen és igaz tana az Atyának, és a Fiúnak, és a Szentléleknek, mely egy Isten, vég nélkül. Ámen."}]}