{"heading":"Jézus bevezeti az úrvacsorát a nefiták között – Megparancsolja nekik, hogy mindig imádkozzanak a nevében – Akik érdemtelenül esznek testéből és isznak véréből, ítélet alatt vannak – A tanítványok hatalmat kapnak a Szentlélek adományozására. Mintegy Kr.u. 34.","prevAbbr":"3-ne","prevNo":17,"nextAbbr":"3-ne","nextNo":19,"chapterTitle":"Harmadik Nefi 18","verses":[{"vNo":"1 ","txt":"És lőn, hogy Jézus megparancsolta tanítványainak, hogy hozzanak elő neki kenyeret és bort."},{"vNo":"2 ","txt":"És amíg azok elmentek kenyérért és borért, megparancsolta a sokaságnak, hogy üljenek le a földre."},{"vNo":"3 ","txt":"És amikor a tanítványok megjöttek a kenyérrel és a borral, vett a kenyérből, és megtörte és megáldotta; és adott a tanítványoknak, és megparancsolta nekik, hogy egyenek."},{"vNo":"4 ","txt":"És miután ettek és elteltek, megparancsolta nekik, hogy adjanak a sokaságnak."},{"vNo":"5 ","txt":"És miután a sokaság evett és eltelt, ezt mondta a tanítványoknak: Íme, lesz valaki közöttetek, aki el lesz rendelve, és hatalmat adok neki arra, hogy megtörje a kenyeret és megáldja azt, és adjon egyházam népének, mindazoknak, akik hisznek és megkeresztelkednek az én nevemben."},{"vNo":"6 ","txt":"És legyetek mindig azon, hogy ezt megtegyétek, éppen úgy, ahogyan én is megtettem, ahogyan megtörtem és megáldottam a kenyeret, és nektek adtam azt."},{"vNo":"7 ","txt":"És ezt az én testem emlékezetére tegyétek, amelyet megmutattam nektek. És ez bizonyság lesz az Atyának arról, hogy mindig emlékeztek rám. És ha mindig emlékeztek rám, akkor Lelkem veletek lesz."},{"vNo":"8 ","txt":"És lőn, hogy miután e szavakat elmondta, megparancsolta tanítványainak, hogy vegyenek a pohár borából, és igyanak belőle, és hogy adjanak a sokaságnak is, hogy ők is ihassanak belőle."},{"vNo":"9 ","txt":"És lőn, hogy így tettek, és ittak belőle és elteltek; és adtak a sokaságnak, és ők ittak és elteltek."},{"vNo":"10 ","txt":"És miután a tanítványok ezt megtették, Jézus ezt mondta nekik: Áldottak vagytok ezen dologért, melyet megtettetek, mert ez betölti a parancsolataimat, és bizonyságot tesz az Atyának arról, hogy hajlandóak vagytok annak megtételére, amit megparancsoltam nektek."},{"vNo":"11 ","txt":"És mindig tegyétek meg ezt azoknak, akik bűnbánatot tartanak és megkeresztelkednek az én nevemben; és vérem emlékezetére tegyétek, melyet értetek ontottam, hogy bizonyságot tegyetek az Atyának arról, hogy mindig emlékeztek rám. És ha mindig emlékeztek rám, akkor Lelkem veletek lesz."},{"vNo":"12 ","txt":"És parancsolatot adok nektek, hogy tegyétek meg ezeket a dolgokat. És áldottak vagytok, ha mindig megteszitek ezeket a dolgokat, mert akkor az én sziklámra építettetek."},{"vNo":"13 ","txt":"De aki közületek többet vagy kevesebbet tesz ennél, az nem az én sziklámra épít; hanem homokos alapra épít; és amikor esik az eső, és jön az ár, és fújnak és verik őket a szelek, akkor elbuknak, és a pokol kapui már nyitva is állnak, hogy befogadják őket."},{"vNo":"14 ","txt":"Áldottak vagytok tehát, ha betartjátok parancsolataimat, amelyekről az Atya megparancsolta nekem, hogy adjam át nektek."},{"vNo":"15 ","txt":"Bizony, bizony mondom nektek, mindig legyetek éberek és imádkozzatok, hogy ne kísértsen meg benneteket az ördög, és ne vigyen el fogolyként benneteket."},{"vNo":"16 ","txt":"És ahogyan én imádkoztam közöttetek, éppen úgy ti is imádkozzatok egyházamban, népem között, akik bűnbánatot tartanak és megkeresztelkednek az én nevemben. Íme, én vagyok a világosság; példát mutattam nektek."},{"vNo":"17 ","txt":"És lőn, hogy miután Jézus e szavakat tanítványainak elmondta, ismét a sokasághoz fordult és azt mondta nekik:"},{"vNo":"18 ","txt":"Íme, bizony, bizony mondom nektek, mindig legyetek éberek és imádkozzatok, hogy ne kerüljetek kísértésbe; mert Sátán arra vágyik, hogy az övéi legyetek, hogy megrostálhasson benneteket, mint a búzát."},{"vNo":"19 ","txt":"Mindig imádkozzatok tehát az Atyához az én nevemben;"},{"vNo":"20 ","txt":"És bármit kértek az Atyától az én nevemben, ami helyes, és hiszitek, hogy kapni fogtok, akkor íme, az megadatik nektek."},{"vNo":"21 ","txt":"Imádkozzatok családotokban az Atyához, mindig az én nevemben, hogy asszonyaitok és gyermekeitek áldottak lehessenek."},{"vNo":"22 ","txt":"És íme, gyűljetek össze gyakran, és senkinek ne tiltsátok meg, hogy hozzátok jöjjön, amikor összegyűltök, hanem engedjétek meg nekik, hogy hozzátok jöhessenek és ne tiltsátok el őket;"},{"vNo":"23 ","txt":"Hanem imádkozzatok értük, és ne űzzétek ki őket; és ha úgy lészen, hogy gyakran hozzátok jönnek, akkor imádkozzatok értük az Atyához az én nevemben."},{"vNo":"24 ","txt":"Tartsátok fel tehát világosságotokat, hogy világítson a világnak. Íme, én vagyok a világosság, amit fel kell tartanotok – az, amit engem cselekedni láttok. Íme, látjátok, hogy imádkoztam az Atyához, és mindannyian tanúi voltatok ennek."},{"vNo":"25 ","txt":"És látjátok, hogy megparancsoltam, hogy senki ne menjen el, hanem azt parancsoltam, hogy inkább jöjjetek hozzám, hogy érezhessetek és láthassatok; és ti hasonlóképpen cselekedjetek a világgal; és aki megszegi ezt a parancsolatot, az engedi, hogy kísértésbe vigyék."},{"vNo":"26 ","txt":"És most lőn, hogy miután Jézus e szavakat elmondta, szemét ismét a tanítványokra fordította, akiket kiválasztott, és azt mondta nekik:"},{"vNo":"27 ","txt":"Íme, bizony, bizony mondom nektek, adok nektek egy másik parancsolatot, és aztán el kell mennem az Atyámhoz, hogy eleget tegyek más parancsolatoknak, melyeket nekem adott."},{"vNo":"28 ","txt":"És most íme, ez az a parancsolat, melyet megadok nektek, hogy ne engedjétek, hogy bárki is tudatosan méltatlanulrészesüljön az én testemből és véremből, amikor szolgáltok azzal;"},{"vNo":"29 ","txt":"Mert aki méltatlanul eszik és iszik a testemből és a véremből, az kárhozatot eszik és iszik a lelkére; ha tehát tudjátok, hogy valaki érdemtelen arra, hogy egyen és igyon a testemből és a véremből, annak tiltsátok meg azt."},{"vNo":"30 ","txt":"Mindazonáltal ne taszítsátok ki őt magatok közül, hanem szolgáljatok neki, és imádkozzatok érte az Atyához az én nevemben; és ha úgy lészen, hogy bűnbánatot tart és megkeresztelkedik az én nevemben, akkor fogadjátok be őt, és szolgáljatok neki a testemmel és a véremmel."},{"vNo":"31 ","txt":"De ha nem tart bűnbánatot, akkor ne számláltasson népem közé, hogy ne pusztíthassa el népemet, mert íme, én ismerem a juhaimat, és ők meg vannak számlálva."},{"vNo":"32 ","txt":"Mindazonáltal ne űzzétek ki őket a zsinagógáitokból és a hódolat helyeiről, mert továbbra is szolgáljatok az ilyeneknek; mivel nem tudjátok, talán majd visszajönnek és bűnbánatot tartanak, és szívük minden szándékával hozzám jönnek, és én meg fogom gyógyítani őket; és ti lesztek az eszközök, melyek szabadulást hoznak nekik."},{"vNo":"33 ","txt":"Tartsátok hát be ezeket az elmondottakat, melyeket megparancsoltam nektek, hogy ne kerüljetek kárhoztatás alá; mert jaj annak, akit kárhoztat az Atya."},{"vNo":"34 ","txt":"És azon viták miatt adom nektek ezeket a parancsolatokat, melyek közöttetek voltak. És áldottak vagytok, ha nincsenek közöttetek vitatkozások."},{"vNo":"35 ","txt":"És most elmegyek az Atyához, mert helyénvaló, hogy az Atyához menjek érettetek."},{"vNo":"36 ","txt":"És lőn, hogy miután Jézus bevégezte ezen mondandókat, kezével egyenként megérintette a tanítványokat, akiket kiválasztott, míg mindet meg nem érintette. És amint megérintette őket, beszélt hozzájuk."},{"vNo":"37 ","txt":"És a sokaság nem hallotta az általa elmondott szavakat, erről tehát nem tettek bizonyságot; de a tanítványok bizonyságot tettek arról, hogy hatalmat adott nekik a Szentlélek megadására. És ezután meg fogom mutatni nektek, hogy ezen bizonyságok igazak."},{"vNo":"38 ","txt":"És lőn, hogy miután Jézus mindannyiukat megérintette, jött egy felhő, és beárnyékolta a sokaságot, hogy azok nem láthatták Jézust."},{"vNo":"39 ","txt":"És míg az árnyék befedte őket, ő eltávozott tőlük, és felment a mennybe. És a tanítványok látták és bizonyságot tettek arról, hogy ismét felment a mennybe."}]}