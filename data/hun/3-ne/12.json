{"heading":"Jézus elhívja és megbízza a Tizenkettőt – A Hegyi beszédhez hasonló beszédet mond a nefitáknak – Az áldottakról beszél – Tanításai túlmutatnak Mózes törvényén, és előbbre valóak azoknál – Az emberek azt a parancsot kapják, hogy legyenek tökéletesek, ahogyan ő és Atyja is tökéletes – Vö. Máté 5. Mintegy Kr.u. 34.","prevAbbr":"3-ne","nextAbbr":"3-ne","prevNo":11,"nextNo":13,"chapterTitle":"Harmadik Nefi 12","prevTitle":"Harmadik Nefi 11","nextTitle":"Harmadik Nefi 13","verses":[{"vNo":1,"txt":"                 És lőn, hogy miután Jézus elmondta ezeket a szavakat Nefinek és az elhívottaknak (most azok száma, akiket elhívtak, és akik hatalmat és felhatalmazást kaptak a keresztelésre, tizenkettő volt), és íme kinyújtotta kezét a sokaság felé, és kiáltott hozzájuk, mondván: Áldottak vagytok, ha megszívlelitek ezen tizenkettő szavait, akiket arra választottam ki közületek, hogy szolgáljanak benneteket, és hogy a szolgáitok legyenek; és nekik adtam hatalmat arra, hogy vízzel megkeresztelhessenek titeket; és íme, miután vízzel megkereszteltek benneteket, én tűzzel és a Szentlélekkel foglak megkeresztelni titeket; áldottak vagytok tehát, ha hisztek bennem és megkeresztelkedtek azt követően, hogy láttatok engem, és tudjátok, hogy létezem."},{"vNo":2,"txt":" Továbbá, még áldottabbak azok, akik a ti szavaitokban hisznek, mivel ti bizonyságot fogtok tenni arról, hogy láttatok engem, és tudjátok, hogy létezem. Igen, áldottak azok, akik hisznek majd a szavaitokban, és leereszkednek az alázatosság mélységeire és megkeresztelkednek, mert tűzzel és a Szentlélekkel fogom meglátogatni őket, és bocsánatot nyernek a bűneikre."},{"vNo":3,"txt":" Igen, áldottak a lélekben szegények, akik hozzám jönnek, mert övéké a mennyeknek királysága."},{"vNo":4,"txt":" Továbbá áldottak, akik gyászolnak, mert majd megvigasztaltatnak."},{"vNo":5,"txt":" És áldottak a szelídek, mert ők fogják örökölni a földet."},{"vNo":6,"txt":" És áldottak mindazok, akik éhezik és szomjazzák az igazlelkűséget, mert el fogja tölteni őket a Szentlélek."},{"vNo":7,"txt":" És áldottak az irgalmasok, mert ők majd irgalmasságot nyernek."},{"vNo":8,"txt":" És áldottak mind a tiszta szívűek, mert ők látni fogják Istent."},{"vNo":9,"txt":" És áldottak mind a békét teremtők, mert Isten gyermekeinek neveztetnek majd."},{"vNo":10,"txt":" És áldottak mindazok, akiket nevem miatt üldöznek, mert övék a mennyek királysága."},{"vNo":11,"txt":" És áldottak vagytok, amikor az emberek szidalmaznak és üldöznek benneteket, és mindenféle gonosz dolgot mondanak rátok tévesen énmiattam;"},{"vNo":12,"txt":" Mert nagy lesz az örömötök, és rendkívül örültök majd, hiszen nagy lesz jutalmatok a mennyben; mert ők így üldözték a prófétákat is, akik előttetek voltak."},{"vNo":13,"txt":" Bizony, bizony mondom nektek, reátok bízom, hogy ti legyetek a földnek sója; ám ha a só elveszti ízét, akkor mivel sózzák majd meg a földet? A só aztán már semmire sem jó, csak arra, hogy kivessék és lábuk alá tapossák az emberek."},{"vNo":14,"txt":" Bizony, bizony mondom nektek, reátok bízom, hogy ti legyetek e nép világossága. A hegyen épült várost nem lehet elrejteni."},{"vNo":15,"txt":" Íme, ha gyertyát gyújt az ember, akkor véka alá teszi azt? Nem, hanem gyertyatartóra, és az világosságot ad mindenkinek, aki a házban van;"},{"vNo":16,"txt":" Engedjétek tehát, hogy úgy ragyogjon világosságotok ezen nép előtt, hogy láthassák a jó cselekedeteiteket, és dicsőítsék a ti Atyátokat, aki a mennyben van."},{"vNo":17,"txt":" Ne gondoljátok, hogy azért jöttem, hogy megsemmisítsem a törvényt vagy a prófétákat. Nem azért jöttem, hogy megsemmisítsek, hanem azért, hogy betöltsek;"},{"vNo":18,"txt":" Mert bizony mondom nektek, hogy egy jóta vagy pontocska sem múlt el a törvényből, hanem bennem az mind beteljesedett."},{"vNo":19,"txt":" És íme, azért adtam nektek a törvényt és Atyám parancsolatait, hogy higgyetek bennem, és hogy megbánjátok a bűneiteket, és megtört szívvel és töredelmes lélekkel jöjjetek hozzám. Íme, előttetek vannak a parancsolatok, és beteljesedett a törvény."},{"vNo":20,"txt":" Jöjjetek hát hozzám, és legyetek megszabadítva; mert bizony mondom nektek, hogy ha nem tartjátok be a parancsolataimat, melyeket most megparancsoltam nektek, akkor semmiképpen nem léphettek be a mennyek királyságába."},{"vNo":21,"txt":" Hallottátok, hogy megmondták a régiek, és meg is van írva előttetek, hogy ne öljetek, mert aki öl, az ki van téve Isten ítéletének;"},{"vNo":22,"txt":" De én azt mondom nektek, hogy aki haragszik a testvérére, az is ki van téve az ő ítéletének. És aki azt mondja a testvérének: Ráka, az ki van téve a tanácsnak; és aki azt mondja: Te ostoba, az ki van téve a pokol tüzének."},{"vNo":23,"txt":" Ha tehát hozzám jöttök, vagyis hozzám szeretnétek jönni, és eszetekbe jut, hogy testvéreteknek valami panasza van ellenetek –"},{"vNo":24,"txt":" Menjetek el a testvéretekhez, és először békéljetek meg vele, és aztán jöjjetek hozzám, szívetek minden szándékával, és én be foglak fogadni benneteket."},{"vNo":25,"txt":" Egyezzetek meg ellenségetekkel hamar, míg úton vagytok vele, különben még valamikor fölétek kerekedik, és börtönbe vétettek."},{"vNo":26,"txt":" Bizony, bizony mondom nektek, hogy addig semmiképpen nem jöttök ki onnan, míg a legutolsó szenínt meg nem fizettétek. És míg börtönben vagytok, vajon tudtok-e egy szenínt is fizetni? Bizony, bizony mondom nektek, hogy nem."},{"vNo":27,"txt":" Íme, azt írták a régiek, hogy ne kövess el házasságtörést;"},{"vNo":28,"txt":" Ám én azt mondom nektek, hogy aki úgy tekint egy nőre, hogy vágyakozik utána, az szívében máris házasságtörést követett el."},{"vNo":29,"txt":" Íme, parancsot adok nektek arra, hogy ezen dolgok egyikének se engedjétek meg, hogy a szívetekbe férkőzzön;"},{"vNo":30,"txt":" Mert jobb, ha megtartóztatjátok magatokat ezektől a dolgoktól, és így felveszitek a kereszteteket, mintsem hogy a pokolra vessenek benneteket."},{"vNo":31,"txt":" Meg van írva, hogy aki elbocsátja feleségét, az adjon neki válólevelet."},{"vNo":32,"txt":" Bizony, bizony mondom nektek, hogy aki elbocsátja a feleségét, hacsak nem paráználkodás okán teszi ezt, az házasságtörés elkövetésére veszi őt rá; és aki feleségül veszi azt, aki elvált, az házasságtörést követ el."},{"vNo":33,"txt":" És továbbá, meg van írva az, hogy ne esküdj hamisan, hanem végezd el az Úrnak, amire megesküdtél;"},{"vNo":34,"txt":" De bizony, bizony mondom nektek, hogy egyáltalán ne esküdjetek; se a mennyre, mert Isten trónusa az;"},{"vNo":35,"txt":" Se a földre, mert az lábának zsámolya;"},{"vNo":36,"txt":" És saját fejetekre se esküdjetek, hiszen hajatok egyetlen szálát sem tudjátok feketévé vagy fehérré tenni;"},{"vNo":37,"txt":" Hanem a ti beszédetekben az igen legyen igen, a nem pedig nem, mert ami ezen túlmegy, az gonosz dolog."},{"vNo":38,"txt":" És íme, meg van írva, hogy szemet szemért, és fogat fogért;"},{"vNo":39,"txt":" De én azt mondom nektek, hogy ne üssetek vissza a gonosznak, hanem aki megüti a jobb orcátokat, annak fordítsátok oda a másikat is;"},{"vNo":40,"txt":" És ha valaki pereskedik veletek, és elveszi az alsó ruhátokat, akkor hadd vegye el a felső ruhátokat is;"},{"vNo":41,"txt":" És ha valaki egy mérföldnyi útra kényszerít, menjetek el vele kettőre."},{"vNo":42,"txt":"                 Adjatok annak, aki kér tőletek, és ne forduljatok el attól, aki kölcsön akar kérni tőletek."},{"vNo":43,"txt":" És íme, az is meg van írva, hogy szeresd felebarátodat, és gyűlöld ellenségedet;"},{"vNo":44,"txt":" De íme, én azt mondom nektek, hogy szeressétek ellenségeiteket, áldjátok meg azokat, akik átkoznak benneteket, tegyetek jót azokkal, akik gyűlölnek titeket, és imádkozzatok azokért, akik kihasználnak és üldöznek benneteket;"},{"vNo":45,"txt":" Hogy Atyátok gyermekei lehessetek, aki a mennyben van; mert ő a gonoszokra és a jókra is felhozza a napját."},{"vNo":46,"txt":" Azok a régi dolgok tehát, amik a törvény alá tartoztak, énbennem mind beteljesedtek."},{"vNo":47,"txt":" A régi dolgok elmúltak, és minden dolog megújult."},{"vNo":48,"txt":" Azt akarom tehát, hogy legyetek tökéletesek, éppen úgy, ahogyan én, vagy Atyátok, aki a mennyben van, tökéletes."}]}