{"heading":"Hélamán levelet küld Moróninak, amely beszámol a lámánitákkal folytatott háború állásáról – Antipus és Hélamán nagy győzelmet aratnak a lámániták felett – Hélamán kétezer ifjú fia csodálatos erővel harcol, és egy sem esik el közülük. 1. vers: mintegy Kr.e. 62; 2–19. versek: mintegy Kr.e. 66; 20–57. versek: mintegy Kr.e. 65–64.","prevAbbr":"alma","prevNo":55,"nextAbbr":"alma","nextNo":57,"chapterTitle":"Alma 56","verses":[{"vNo":"1 ","txt":"És most lőn, hogy a bírák uralma harmincadik évének kezdetén, az első hónap második napján, Moróni levelet kapott Hélamántól, mely leírta a nép dolgait az országnak abban a szegletében."},{"vNo":"2 ","txt":"És ezek azok a szavak, melyeket írt, mondván: Moróni, mélyen szeretett testvérem az Úrban és a háborúzás gyötrelmeiben; íme, szeretett testvérem, van némi mondandóm számodra hadihelyzetünkről az országnak ebben a részében."},{"vNo":"3 ","txt":"Íme, kétezren azon férfiak fiai közül, akiket Ammon lehozott Nefi földjéről – most tudod, hogy ezek Lámán leszármazottjai, aki Lehi atyánk legidősebb fia volt;"},{"vNo":"4 ","txt":"Most nem szükséges felidéznem neked a hagyományaikat vagy a hitetlenségüket, mert te ismered mindezen dolgokat –"},{"vNo":"5 ","txt":"Elegendő tehát azt elmondanom neked, hogy ezen fiatal férfiak közül kétezren felvették harci fegyvereiket, és azt szerették volna, hogy legyek a vezetőjük; és eljöttünk, hogy megvédjük az országunkat."},{"vNo":"6 ","txt":"És most azon szövetségről is tudsz, melyet atyáik kötöttek, hogy nem veszik fel harci fegyvereiket a testvéreik ellen, azok vérének ontására."},{"vNo":"7 ","txt":"De a huszonhatodik évben, amikor látták megpróbáltatásainkat és gyötrelmeinket őértük, már azon voltak, hogy megszegik a szövetséget, melyet kötöttek, és a mi védelmünkben felveszik harci fegyvereiket."},{"vNo":"8 ","txt":"De én nem akartam megengedni nekik, hogy megszegjék ezt a szövetséget, melyet kötöttek, feltételezvén, hogy Isten meg fog erősíteni bennünket, olyannyira, hogy ne szenvedjünk többet az általuk tett eskü betartása miatt."},{"vNo":"9 ","txt":"De íme, van itt egy dolog, melyben nagy örömünk lehet. Mert íme, a huszonhatodik évben én, Hélamán, Júdea városába vonultam ezen kétezer fiatalember élén, hogy segítségére legyünk Antipusnak, akit vezérnek neveztél ki azon országrész népe felett."},{"vNo":"10 ","txt":"És kétezer fiammal (mert méltók arra, hogy a fiaimnak neveztessenek) Antipus seregéhez csatlakoztam, mely erősítésnek Antipus rendkívül megörült; mert íme, seregét megcsappantották a lámániták, mivel hadaik rengeteget megöltek a mi embereink közül, mely okot ad nekünk a gyászra."},{"vNo":"11 ","txt":"Mindazonáltal vigasztaljuk magunkat abban a tényben, hogy hazájuk és Istenük ügyében haltak meg, igen, és boldogok."},{"vNo":"12 ","txt":"És a lámániták sok foglyot is megtartottak, akik közül mindenki főkapitány volt, mert senki mást nem hagytak életben. És azt gondoljuk, hogy ők most, ezen időben Nefi földjén vannak; ha igaz, hogy nem ölték meg őket."},{"vNo":"13 ","txt":"És most, ezek azok a városok, melyeket oly sok vitéz emberünk vérének ontásával birtokba vettek a lámániták:"},{"vNo":"14 ","txt":"Manti földje, vagyis Manti városa, és Zézrom városa, és Kuméni városa és Antipára városa."},{"vNo":"15 ","txt":"És ezek azok a városok, melyek a birtokukban voltak akkor, amikor Júdea városába megérkeztem; és rátaláltam Antipusra és embereire, amint éppen szívvel-lélekkel fáradoztak a város megerősítésén."},{"vNo":"16 ","txt":"Igen, és testben és lélekben is levertek voltak, mert nappal vitézül harcoltak, éjszaka pedig azon robotoltak, hogy fenntartsák a városaikat; és így mindenféle nagy megpróbáltatást szenvedtek el."},{"vNo":"17 ","txt":"És most el voltak szánva arra, hogy vagy győzedelmeskednek ezen a helyen, vagy meghalnak; gondolhatod tehát, hogy ez a kis haderő, melyet magammal hoztam, igen, ezek a fiaim, nagy reményeket és nagy örömöt adtak nekik."},{"vNo":"18 ","txt":"És most lőn, hogy amikor a lámániták látták, hogy Antipus serege nagyobb erőre tett szert, Ammoron rendeletei arra kényszerítették őket, hogy ne jöjjenek csatázni Júda városa ellen, vagyis ellenünk."},{"vNo":"19 ","txt":"És így kegyeltjei voltunk az Úrnak; mert ha akkor ezen gyengeségünkben ellenünk jöttek volna, akkor esetleg elpusztították volna a mi kis seregünket; de így megőriztettünk."},{"vNo":"20 ","txt":"Ammoron azt parancsolta nekik, hogy tartsák fenn azokat a városokat, melyeket bevettek. És így végződött a huszonhatodik év. És a huszonhetedik év kezdetén felkészítettük városunkat és magunkat a védelemre."},{"vNo":"21 ","txt":"Most azt szerettük volna, hogy a lámániták jöjjenek miellenünk, mert nem szerettük volna őket a hadiszállásaikon megtámadni."},{"vNo":"22 ","txt":"És lőn, hogy körös-körül kémeket tartottunk, hogy figyeljék a lámániták mozgását, hogy se éjjel se nappal ne menjenek el mellettünk és támadják meg azon városainkat, melyek északra vannak."},{"vNo":"23 ","txt":"Mert tudtuk, hogy azokban a városokban az emberek nem elég erősek ahhoz, hogy megütközzenek velük; ezért azt szerettük volna, ha elhaladnak mellettünk, hogy hátulról rájuk törhessünk, és így ugyanakkor ütközzünk meg velük hátulról, amikor elöl is megütköznek velük. Azt gondoltuk, hogy le tudjuk győzni őket; de íme, csalódtunk ezen vágyunkban."},{"vNo":"24 ","txt":"Sem egész seregükkel, sem annak egy részével nem mertek elhaladni mellettünk, attól tartván, hogy nem elég erősek, és elbuknak."},{"vNo":"25 ","txt":"Nem mertek levonulni Zarahemla városa ellen sem; és a Sidon forrásánál sem mertek átkelni, át Nefiha városához."},{"vNo":"26 ","txt":"És így hadaikkal elhatározták azon városok fenntartását, melyeket bevettek."},{"vNo":"27 ","txt":"És most, ezen év második hónapjában lőn, hogy ezen kétezer fiam atyáitól sok élelmet hoztak nekünk."},{"vNo":"28 ","txt":"És kétezer embert is küldtek Zarahemla földjéről. És így fel voltunk készülve tízezer emberrel, valamint számukra élelemmel; és még asszonyaik és gyermekeik számára is."},{"vNo":"29 ","txt":"És a lámániták, mivel látták, hogy naponta növekednek a hadaink, és fenntartásunkra élelem is érkezik, félelmükben kirohanásokhoz folyamodtak, hátha véget vethetnek annak, hogy élelmet és haderőt kapjunk."},{"vNo":"30 ","txt":"Most, amikor láttuk, hogy ily módon nyugtalankodni kezdenek a lámániták, úgy gondoltuk, cselt vetünk; Antipus tehát parancsot adott, hogy ifjú fiaimmal vonuljunk el egy szomszédos városhoz, mintha egy szomszédos városnak szállítanánk élelmet."},{"vNo":"31 ","txt":"Így Antipára városának közelében kellett elvonulnunk, mintha egy azon túli városhoz mennénk a tengerpart melletti határvidéken."},{"vNo":"32 ","txt":"És lőn, hogy kivonultunk, mintha élelmeinkkel tennénk azt, hogy ahhoz a városhoz menjünk."},{"vNo":"33 ","txt":"És lőn, hogy Antipus kivonult seregének egy részével, a maradékot a város tartására hagyván. De addig nem vonult ki, amíg kis seregemmel el nem mentem és Antipára városának közelébe nem értem."},{"vNo":"34 ","txt":"És most, Antipára városában állomásozott a lámániták legerősebb serege; igen, a legnagyobb."},{"vNo":"35 ","txt":"És lőn, hogy amikor értesítették őket a kémeik, kijöttek a seregükkel és ellenünk vonultak."},{"vNo":"36 ","txt":"És lőn, hogy mi észak felé menekültünk előlük. És így elvezettük a lámániták legerősebb seregét;"},{"vNo":"37 ","txt":"Igen, méghozzá jelentős távolságra, olyannyira, hogy amikor látták, hogy Antipus serege teljes erővel üldözi őket, akkor nem fordultak se jobbra se balra, hanem egyenes irányban, utánunk folytatták a vonulásukat. Úgy gondoltuk, az a szándékuk, hogy még azelőtt megöljenek minket, mielőtt Antipus utolérné őket. És ezt azért, hogy embereink nehogy bekerítsék őket."},{"vNo":"38 ","txt":"És most, Antipus, látván, hogy veszélyben vagyunk, gyorsított menetre fogta a seregét. De íme, éjszaka volt; nem értek tehát utol minket. És Antipus sem érte utol őket; tehát éjszakára letáboroztunk."},{"vNo":"39 ","txt":"És lőn, hogy a reggel virradata előtt, íme, a lámániták már üldöztek minket. Most nem voltunk elég erősek ahhoz, hogy hadakozzunk velük; igen, nem engedhettem meg, hogy ifjú fiaim a kezükre kerüljenek. Folytattuk tehát menetelésünket, és bevonultunk a vadonba."},{"vNo":"40 ","txt":"Most ők sem mertek se jobbra, se balra letérni, nehogy bekerítsék őket; és én sem akartam se jobbra, se balra letérni, nehogy utolérjenek minket, mert nem tudtunk volna nekik ellenállni, hanem megöltek volna minket, és ők elmenekültek volna; és így egész nap menekültünk a vadonban, méghozzá egészen addig, amíg sötét nem lett."},{"vNo":"41 ","txt":"És lőn, hogy amikor megérkezett a reggel világossága, ismét láttuk, hogy rajtunk vannak a lámániták, és menekültünk előlük."},{"vNo":"42 ","txt":"De lőn, hogy nem üldöztek minket messzire, mire megálltak; és ez a hetedik hónap harmadik napjának reggele volt."},{"vNo":"43 ","txt":"És most, nem tudtuk, hogy utolérte-e őket Antipus, de így szóltam embereimhez: Íme, nem tudjuk, azért álltak-e meg, hogy ellenük menjünk, s hogy az ő csapdájukba ejthessenek minket;"},{"vNo":"44 ","txt":"Mit mondotok tehát, fiaim, akartok harcba menni ellenük?"},{"vNo":"45 ","txt":"És most, szeretett testvérem, Moróni, azt mondom neked, hogy még soha nem láttam ilyen nagy bátorságot, még az összes nefiták között sem."},{"vNo":"46 ","txt":"Mert miután mindig fiaimnak neveztem őket (mivel mindannyian nagyon fiatalok voltak), ezért ezt mondták nekem: Atyánk, íme, velünk van a mi Istenünk, és ő nem fogja megengedni, hogy elessünk; engedd hát, hogy elmenjünk; mi nem ölnénk meg a testvéreinket, ha békén hagynának bennünket; menjünk tehát, különben legyőzik Antipus seregét."},{"vNo":"47 ","txt":"Most, még sohasem harcoltak, mégsem félték a halált; és inkább törődtek atyáik szabadságával, mint a saját életükkel; igen, anyáik tanították meg nekik, hogy ha nem kételkednek, akkor Isten ki fogja szabadítani őket."},{"vNo":"48 ","txt":"És felidézték nekem anyáik szavait, mondván: Mi nem kételkedünk abban, hogy anyáink tudták ezt."},{"vNo":"49 ","txt":"És lőn, hogy az én kétezremmel visszatértem, a lámániták ellen, akik azelőtt üldöztek minket. És most íme, Antipus seregei utolérték őket, és borzalmas csata kezdődött."},{"vNo":"50 ","txt":"Antipus serege, mivel fáradt volt az oly rövid idő alatt megtett hosszú meneteléstől, közel állt hozzá, hogy a lámániták kezére kerüljön; és ha nem tértem volna vissza az én kétezremmel, akkor azok elérték volna a céljukat."},{"vNo":"51 ","txt":"Mert Antipus és sok vezére elesett kard által, fáradságuk miatt, melyet erőltetett menetelésük okozott – Antipus emberei tehát, vezéreik eleste miatt megzavarodván, kezdtek meghátrálni a lámániták elől."},{"vNo":"52 ","txt":"És lőn, hogy a lámániták bátorságra kaptak, és üldözni kezdték őket; és így üldözték őket nagy buzgósággal a lámániták, amikor Hélamán az ő kétezrével hátba támadta őket, és rendkívül ölni kezdte őket, olyannyira, hogy a lámániták egész serege megállt és Hélamán ellen fordult."},{"vNo":"53 ","txt":"Most, amikor Antipus emberei látták, hogy a lámániták megfordultak, összeszedték embereiket és ők is hátba támadták a lámánitákat."},{"vNo":"54 ","txt":"És most lőn, hogy mi, Nefi népe, Antipus népe és én a kétezremmel, bekerítettük a lámánitákat, és bizony öltük őket; igen, olyannyira, hogy arra kényszerültek, átadják harci fegyvereiket, és magukat is, hadifogolyként."},{"vNo":"55 ","txt":"És most lőn, hogy miután megadták magukat nekünk, íme, megszámoltam ezeket a velem harcoló fiatalembereket, attól tartva, hogy sokat megöltek közülük."},{"vNo":"56 ","txt":"De íme, nagy örömömre nem volt közöttük egyetlen lélek sem, aki elesett volna; igen, és úgy harcoltak, mintha Isten erejével tennék azt; igen, soha nem hallottunk olyan férfiakról, akik ily csodás erővel harcoltak volna; és oly nagy hatalommal törtek a lámánitákra, hogy megijesztették őket; és emiatt adták át magukat hadifoglyokként a lámániták."},{"vNo":"57 ","txt":"És mivel nem volt hely a foglyainknak, hogy őrizhessük és elzárjuk őket a lámániták seregei elől, elküldtük tehát őket Zarahemla földjére, Antipus életben maradt embereinek egy részével; a maradékot pedig fogtam és az én ifjú ammonitáimhoz csatoltam, és visszameneteltünk Júdea városába."}]}