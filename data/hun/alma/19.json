{"heading":"Lamóni elnyeri az örökké tartó élet fényét és látja a Megváltót – Háza népe révületbe esik és sokan angyalokat látnak – Ammon csodálatosképpen megőriztetik – Sokakat megkeresztel és megalapít közöttük egy gyülekezetet. Mintegy Kr.e. 90.","prevAbbr":"alma","nextAbbr":"alma","prevNo":18,"nextNo":20,"chapterTitle":"Alma 19","prevTitle":"Alma 18","nextTitle":"Alma 20","verses":[{"vNo":1,"txt":"                 És lőn, hogy két nap és két éjszaka után már azon voltak, hogy testét elvigyék és egy sírboltba helyezzék, melyet halottaik eltemetésének céljára készítettek."},{"vNo":2,"txt":" Most a királyné hallott Ammon hírnevéről, és ezért elküldött érte, és kérte, hogy jöjjön be hozzá."},{"vNo":3,"txt":" És lőn, hogy Ammon úgy tett, ahogy parancsolták neki, és bement a királynéhoz és tudni szerette volna, hogy mit óhajt, mit tegyen."},{"vNo":4,"txt":" És ő így szólt hozzá: Férjem szolgái tudatták velem, hogy te egy szent Istennek a prófétája vagy, és hogy hatalmadban van az ő nevében sok hatalmas cselekedetet tenni."},{"vNo":5,"txt":" Ha tehát ez a helyzet, akkor szeretném, ha bemennél és megnéznéd a férjemet, mert már két nap és két éjszaka fekszik az ágyán; és egyesek azt mondják, hogy nem halt meg, de mások azt mondják, hogy halott és hogy bűzlik, és hogy a sírboltba kellene helyezni; de ami engem illet, nekem nem bűzlik."},{"vNo":6,"txt":" Most, ez volt az, amit Ammon óhajtott, mert tudta, hogy Lamóni király Isten hatalma alatt van; tudta, hogy a hitetlenség sötét fátyola éppen most hullik le elméjéről, és a fény, mely megvilágosította elméjét, mely Isten dicsőségének a fénye, mely az ő jóságának a bámulatos fénye – igen, ez a fény oly örömmel töltötte be a lelkét, miután szertefoszlott a sötét felhő, hogy az örökké tartó élet fénye világosságra gyúlt a lelkében, igen, tudta, hogy ez legyőzte az ő fizikai testét, és Istenben elragadtatott –"},{"vNo":7,"txt":" Az volt tehát az egyetlen óhaja, amit a királyné kért tőle. Bement tehát, hogy lássa a királyt, ahogyan azt a királyné kérte tőle; és látta a királyt, és tudta, hogy nem halt meg."},{"vNo":8,"txt":" És azt mondta a királynénak: Nem halt meg, hanem alszik Istenben, és holnap ismét fel fog kelni; tehát ne temessétek el."},{"vNo":9,"txt":" És Ammon azt kérdezte tőle: Hiszed te ezt? És ő ezt mondta neki: Más bizonyítékom nincs, csak a te szavad és szolgáink szava; mindazonáltal hiszem, hogy aszerint lesz, ahogyan azt te megmondtad."},{"vNo":10,"txt":" És Ammon így szólt hozzá: Áldott vagy, rendkívüli hited miatt; azt mondom neked, asszony, hogy nem volt még ilyen nagy hit a nefiták összes népe között."},{"vNo":11,"txt":" És lőn, hogy attól az időtől fogva őrködött férje ágya felett, másnap egészen addig az ideig, melyet Ammon kijelölt, hogy fel fog kelni."},{"vNo":12,"txt":" És lőn, hogy felkelt, Ammon szavai szerint; és amint felkelt, kinyújtotta kezét az asszony felé, és így szólt: Áldott legyen Isten neve, és áldott vagy te."},{"vNo":13,"txt":" Mert olyan biztosan, ahogyan te élsz, íme, láttam Megváltómat; és ő el fog jönni, és egy asszonytól fog megszületni, és az egész emberiséget, mindenkit meg fog váltani, aki hisz az ő nevében. Most amikor e szavakat kimondta, megduzzadt a szíve a bensőjében, és ismét összerogyott az örömtől; és a királyné is lerogyott, mert legyőzetett a Lélek által."},{"vNo":14,"txt":" Most Ammon látván, hogy az Úr Lelke imái szerint kitöltetett a lámánitákra, testvéreire, akik gonoszságaik és hagyományaik miatt oly sok gyász okozói voltak a nefiták között, vagyis Isten minden népe között, a térdeire roskadt, és kezdte lelkét imában és hálaadásban kitölteni Istennek azért, amit a testvéreiért tett; és őt is legyőzte az öröm; és így addigra mind a hárman a földre rogytak."},{"vNo":15,"txt":" Most amikor a király szolgái látták, hogy ezek leroskadtak, ők is fohászkodni kezdtek Istenhez, mert őket is megszállta az Úr félelme, mivel ők voltak azok, akik a király elé álltak és bizonyságot tettek neki Ammon nagy hatalmát illetően."},{"vNo":16,"txt":" És lőn, hogy addig szólították az Úr nevét, szívvel-lélekkel, míg mindannyian a földre roskadtak, egy lámánita nő kivételével, akinek Ábis volt a neve, és ő figyelemreméltó atyai látomása folytán már sok éve megtért az Úrhoz –"},{"vNo":17,"txt":" Így mivel megtért az Úrhoz és soha nem tudatta azt senkivel, amikor látta, hogy Lamóni király minden szolgája a földre roskadt, és az ő úrnője, a királyné, valamint a király és Ammon is elterülve fekszik a földön, tudta, hogy ez Isten hatalma; és mert feltételezte, hogy ha tudatja a néppel, hogy mi történt közöttük, és ha meglátják a látványt, akkor ez a lehetőség arra indítja majd őket, hogy higgyenek Isten hatalmában, ezért háztól házig szaladt, tudatván ezt a néppel."},{"vNo":18,"txt":" És gyülekezni kezdtek a király házához. És sok ember jött oda, és csodálkozásukra a királyt és a királynét és a szolgáikat elterülve látták a földön, és mindannyian úgy feküdtek ott, mintha meghaltak volna; és Ammont is látták, és íme, ő egy nefita volt."},{"vNo":19,"txt":" És most az emberek zúgolódni kezdtek maguk között; egyesek azt mondván, hogy nagy baj érte őket, vagyis a királyt és a házát, mivel megengedte, hogy a nefita az országban maradjon."},{"vNo":20,"txt":" De mások rendreutasították őket, mondván: A király hozta házára ezt a bajt, mivel megölte a szolgáit, akiknek nyájait szétkergették vala a Szébus vizénél."},{"vNo":21,"txt":" És őket azok a férfiak utasították rendre, akik a Szébus vizénél állva szétkergették a nyájakat, melyek a királyhoz tartoztak, mivel ők haragudtak Ammonra azok miatt, akiket testvéreik közül megölt a Szébus vizénél, mialatt megvédte a király nyájait."},{"vNo":22,"txt":" Most egyikük, akinek a fivérét Ammon kardja ölte meg, mivel rendkívül haragudott Ammonra, kihúzta a kardját, és előlépett, hogy lesújtson Ammonra, hogy megölje őt; és amint felemelte a kardját, hogy lesújtson rá, íme, holtan esett össze."},{"vNo":23,"txt":" Most látjuk, hogy Ammont nem lehetett megölni, mert az Úr azt mondta atyjának, Móziásnak: Meg fogom őt őrizni, és ez a te hited szerint történik majd vele – Móziás tehát az Úrra bízta őt."},{"vNo":24,"txt":" És lőn, hogy amikor a sokaság látta, hogy holtan esett össze az az ember, aki felemelte a kardot, hogy Ammont megölje, mindannyiukat megszállta a félelem, és nem merték kinyújtani a kezüket, hogy megérintsék őt vagy bárki mást, aki le volt roskadva; és ismét csodálkozni kezdtek maguk között, hogy mi lehet az oka ennek a nagy hatalomnak, vagyis hogy mit jelenthetnek mindezek a dolgok."},{"vNo":25,"txt":" És lőn, hogy sokan voltak közöttük, akik azt mondták, hogy Ammon a Nagy Lélek, mások pedig azt mondták, hogy a Nagy Lélek küldte őt;"},{"vNo":26,"txt":" De mások mindezeket rendreutasították, mondván, hogy ő egy szörnyeteg, akit a nefiták küldtek, hogy gyötörjék őket."},{"vNo":27,"txt":" És voltak néhányan, akik azt mondták, hogy Ammont a Nagy Lélek küldte, hogy sanyargassa őket a gonoszságaik miatt, és hogy a Nagy Lélek volt az, aki mindig is őrködött a nefiták felett, aki mindig kiszabadította őket a kezük közül; és azt mondták, hogy a Nagy Lélek volt az, aki olyan sokat elpusztított testvéreik, a lámániták közül."},{"vNo":28,"txt":" És így a vita kezdett rendkívül éles lenni közöttük. És miközben így vitatkoztak, odajött az a szolgáló, aki a tömeget összecsődítette, és amikor látta a sokaság között a veszekedést, akkor rendkívül elszomorodott, méghozzá a könnyekig."},{"vNo":29,"txt":" És lőn, hogy odament és kézen fogta a királynét, hogy felemelje őt a földről; és amint megérintette a kezét, az felkelt és lábra állt, és hangos szóval felkiáltott, mondván: Ó áldott Jézus, aki megmentettél engem egy rettenetes pokoltól! Ó áldott Isten, légy irgalmas ehhez a néphez!"},{"vNo":30,"txt":" És miután ezt elmondta, összecsapta a kezeit, mert öröm töltötte el, és sok olyan szót szólt, melyet nem értettek meg; és miután ezt megtette, kézen fogta a királyt, Lamónit, és íme, az felkelt és lábra állt."},{"vNo":31,"txt":" És ő látván a népe közötti veszekedést azonnal odament és kezdte rendreutasítani őket, és tanítani nekik azon szavakat, melyeket Ammon szájából hallott, és akik csak hallották a szavait, azok hittek és megtértek az Úrhoz."},{"vNo":32,"txt":" De voltak köztük sokan, akik nem akarták meghallgatni a szavait; ezért azok útjukra mentek."},{"vNo":33,"txt":" És lőn, hogy amikor Ammon felkelt, ő is szolgált nekik, és ezt tette Lamóni minden szolgája; és mindannyian ugyanazt a dolgot jelentették ki a népnek – hogy megváltozott a szívük; hogy már nem vágynak rá, hogy gonosz dolgot tegyenek."},{"vNo":34,"txt":" És íme, sokan kijelentették a népnek, hogy angyalokat láttak és társalogtak velük; és hogy így azok Isten dolgairól és az ő igazlelkűségéről beszéltek nekik."},{"vNo":35,"txt":" És lőn, hogy sokan voltak, akik hittek szavaikban; és mindazokat, akik hittek, megkeresztelték; és igazlelkű nép lettek, és megalapítottak közöttük egy gyülekezetet."},{"vNo":36,"txt":" És így elkezdődött az Úr munkája a lámániták között; így az Úr kezdte rájuk kitölteni a Lelkét; és látjuk, hogy az ő karja minden olyan nép felé ki van nyújtva, mely bűnbánatot tart és hisz az ő nevében."}]}