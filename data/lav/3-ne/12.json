{"heading":"Jēzus aicina un pilnvaro divpadsmit mācekļus. Viņš runā ar nefijiešiem līdzīgi kā Kalna sprediķī. Viņš stāsta Svētīgumus. Viņa mācības pārsniedz un ir augstākas pār Mozus likumu. Cilvēkiem ir pavēlēts būt tikpat pilnīgiem kā Viņš un Viņa Tēvs. Salīdziniet ar Mateja ev. 5. nodaļu. Apmēram 34 g. pēc Kr.","prevAbbr":"3-ne","prevNo":11,"nextAbbr":"3-ne","nextNo":13,"chapterTitle":"3. Nefija 12","verses":[{"vNo":"1 ","txt":"Un notika, kad Jēzus bija runājis šos vārdus Nefijam un tiem, kas tika aicināti, (tad to skaits, kas tika aicināti un saņēma spēku un varu kristīt, bija divpadsmit) un tad lūk, Viņš izstiepa Savu roku uz ļaužu pulku, un sauca uz tiem, sacīdams: Svētīgi jūs esat, ja jūs uzklausīsit šo divpadsmit vārdus, kurus Es esmu izvēlējies no jūsu vidus, lai tie kalpotu jums un būtu jūsu kalpi; un viņiem Es esmu devis varu, lai viņi varētu kristīt jūs ar ūdeni; un pēc tam, kad jūs esat kristīti ar ūdeni, lūk, Es kristīšu jūs ar uguni un ar Svēto Garu; tādēļ svētīgi jūs esat, ja jūs ticēsit Man un tapsit kristīti, pēc tam, kad jūs esat redzējuši Mani un zināt, ka Es esmu."},{"vNo":"2 ","txt":"Un vēl, vēl vairāk svētīgi ir tie, kas ticēs jūsu vārdiem, tāpēc ka jūs liecināsit, ka jūs esat Mani redzējuši, un ka jūs zināt, ka Es esmu. Jā, svētīgi ir tie, kas ticēs jūsu vārdiem un nonāks pazemības dziļumos, un taps kristīti, jo viņi tiks piemeklēti ar uguni un ar Svēto Garu, un saņems savu grēku piedošanu."},{"vNo":"3 ","txt":"Jā, svētīgi ir garā nabagi, kas nāk pie Manis, jo tiem pieder Debesu valstība."},{"vNo":"4 ","txt":"Un vēl, svētīgi ir visi tie, kam bēdas, jo tie tiks iepriecināti."},{"vNo":"5 ","txt":"Un svētīgi ir lēnprātīgie, jo tie iemantos zemi."},{"vNo":"6 ","txt":"Un svētīgi ir visi tie, kas cieš badu un slāpes pēc taisnības, jo viņi tiks piepildīti ar Svēto Garu."},{"vNo":"7 ","txt":"Un svētīgi ir žēlastības pilnie, jo tie saņems žēlastību."},{"vNo":"8 ","txt":"Un svētīgi ir sirdsšķīstie, jo tie redzēs Dievu."},{"vNo":"9 ","txt":"Un svētīgi ir visi miera nesēji, jo tie tiks saukti par Dieva bērniem."},{"vNo":"10 ","txt":"Un svētīgi ir visi tie, kas tiek vajāti Mana Vārda dēļ, jo tiem pieder Debesu valstība."},{"vNo":"11 ","txt":"Un svētīgi jūs esat, kad cilvēki zaimos jūs un vajās, un runās visu ko ļaunu nepatiesi pret jums Manis dēļ;"},{"vNo":"12 ","txt":"jo jums būs liels prieks un jūs būsit ārkārtīgi līksmi, jo liela būs jūsu alga debesīs; jo tā tie vajāja praviešus, kas bija pirms jums."},{"vNo":"13 ","txt":"Patiesi, patiesi Es saku jums, Es dodu jums būt par zemes sāli; bet, ja sāls zaudēs savu garšu, ar ko tad zeme tiks sālīta? No tā laika sāls tad kļūst nekam nederīga, bet kā vien ārā izmetama un saminama zem cilvēku kājām."},{"vNo":"14 ","txt":"Patiesi, patiesi Es saku jums, Es dodu jums būt par gaismu šai tautai. Pilsēta, kas stāv kalnā, nevar būt apslēpta."},{"vNo":"15 ","txt":"Lūk, vai cilvēks iededzina sveci un liek to zem pūra? Nē, bet gan svečturī, un tā dod gaismu visam namam;"},{"vNo":"16 ","txt":"tādēļ lai jūsu gaisma spīd šo ļaužu priekšā, lai tie varētu redzēt jūsu labos darbus un godināt jūsu Tēvu, kas ir debesīs."},{"vNo":"17 ","txt":"Nedomājiet, ka Es esmu atnācis atmest bauslību vai praviešus. Es neesmu nācis atmest, bet gan piepildīt;"},{"vNo":"18 ","txt":"jo patiesi Es saku jums, neviena rakstu zīmīte un neviens rakstu galiņš nav zudis no bauslības, bet Manī viss ir piepildīts."},{"vNo":"19 ","txt":"Un lūk, Es esmu devis jums likumu un baušļus no Sava Tēva, lai jūs ticētu Man un lai jūs nožēlotu savus grēkus, un nāktu pie Manis ar salauztu sirdi un nožēlas pilnu garu. Lūk, jums ir baušļi jūsu priekšā, un likums ir piepildīts."},{"vNo":"20 ","txt":"Tādēļ nāciet pie Manis un topiet izglābti; jo patiesi Es saku jums, ka, ja vien jūs neturēsit Manus baušļus, ko Es jums tagad pavēlu, jūs nekādā gadījumā neieiesit Debesu valstībā."},{"vNo":"21 ","txt":"Jūs esat dzirdējuši, ka tie, no seniem laikiem, ir teikuši, un tas ir arī rakstīts jūsu priekšā, ka tev nebūs nokaut, un katrs, kas nokaus, to gaida Dieva tiesa;"},{"vNo":"22 ","txt":"bet Es saku jums, ka ikvienu, kas ir dusmīgs uz savu brāli, gaidīs Viņa tiesa. Un katru, kas sacīs uz savu brāli: Ģeķis!, to gaida Sinedrija; un katru, kas sacīs: Tu muļķis!, gaida elles ugunis."},{"vNo":"23 ","txt":"Tādēļ, ja jūs nāksit pie Manis vai gribēsit nākt pie Manis, un atcerēsities, ka tavam brālim ir kaut kas pret tevi—"},{"vNo":"24 ","txt":"ej savu ceļu pie sava brāļa un vispirms izlīgsti ar savu brāli, un tad nāc pie Manis ar patiesu sirdi, un Es pieņemšu tevi."},{"vNo":"25 ","txt":"Vienojies ar savu pretinieku bez kavēšanās, kamēr tu vēl esi ceļā ar viņu, lai viņš tevi kādā brīdī nesagrābtu un tu netiktu iemests cietumā."},{"vNo":"26 ","txt":"Patiesi, patiesi Es saku tev, tu no turienes nekādi neiznāksi, kamēr tu neatmaksāsi līdz pat pēdējam senīnam. Un, kad jūs esat cietumā, vai jūs varat samaksāt kaut vienu senīnu? Patiesi, patiesi es saku jums: Nē!"},{"vNo":"27 ","txt":"Lūk, tie, no seniem laikiem, ir rakstījuši, ka tev nebūs laulību pārkāpt;"},{"vNo":"28 ","txt":"bet Es saku jums, ka ikviens, kas uzlūko sievieti ar iekāri, tas jau ir pārkāpis laulību savā sirdī."},{"vNo":"29 ","txt":"Lūk, Es dodu jums bausli, lai jūs neļautu nevienai no tādām lietām nākt savā sirdī;"},{"vNo":"30 ","txt":"jo labāk, lai jūs paši noraidītu šīs lietas, ar ko jūs nesīsit savu krustu, nekā jūs tiksit iemesti ellē."},{"vNo":"31 ","txt":"Ir rakstīts, ka ikviens, kas no savas sievas šķiras, tas lai dod viņai šķiršanās rakstu."},{"vNo":"32 ","txt":"Patiesi, patiesi Es saku jums, ka ikviens, kas no savas sievas šķiras, izņemot netiklības gadījumu, spiež to pārkāpt laulību; un, kas atšķirtu precē, tas pārkāpj laulību."},{"vNo":"33 ","txt":"Un vēl ir rakstīts—tev nebūs nepatiesi zvērēt, bet tu izpildīsi Tam Kungam savus zvērestus;"},{"vNo":"34 ","txt":"bet patiesi, patiesi Es jums saku, jums vispār nebūs zvērēt; nedz pie debesīm, jo tās ir Dieva tronis;"},{"vNo":"35 ","txt":"nedz pie zemes, jo tā ir Viņa kāju pamesls;"},{"vNo":"36 ","txt":"nedz arī tev būs zvērēt pie savas galvas, jo tu nespēj padarīt ne vienu vienīgu matu ne baltu, ne melnu;"},{"vNo":"37 ","txt":"bet, lai tavi vārdi ir: jā, jā! nē, nē!, jo, kas pāri par to, ir no ļauna."},{"vNo":"38 ","txt":"Un lūk, ir rakstīts: aci pret aci un zobu pret zobu;"},{"vNo":"39 ","txt":"bet Es saku jums, ka jums nebūs stāvēt pretim ļaunajam; bet ikvienam, kas tevi sitīs pa tavu labo vaigu, tam pagriez arī otru;"},{"vNo":"40 ","txt":"un, ja kāds grib ar tevi tiesāties un ņemt tavus svārkus, atdod tam arī savu apmetni;"},{"vNo":"41 ","txt":"un ar katru, kas spiež tevi iet vienu jūdzi, paej ar to divas."},{"vNo":"42 ","txt":"Dod tam, kas tev prasa, un neatsaki tam, kas grib no tevis aizņemties."},{"vNo":"43 ","txt":"Un lūk, ir arī rakstīts, ka tev būs mīlēt savu tuvāku un nīst savu ienaidnieku;"},{"vNo":"44 ","txt":"bet lūk, Es saku jums, mīliet savus ienaidniekus, svētījiet tos, kas jūs nolād, dariet labu tiem, kas jūs ienīst, un lūdziet par tiem, kas ļauni izmanto jūs un vajā jūs;"},{"vNo":"45 ","txt":"lai jūs varētu būt bērni savam Tēvam, kas ir debesīs, jo Viņš liek Savai saulei uzlēkt pār ļauniem un pār labiem."},{"vNo":"46 ","txt":"Tādēļ šīs lietas, kas bija senatnē, kas bija pakļautas likumam, ir piepildītas Manī."},{"vNo":"47 ","txt":"Kas bijis, ir pagājis, un viss ir tapis jauns."},{"vNo":"48 ","txt":"Tādēļ es gribu, lai jūs būtu pilnīgi, tāpat kā Es vai arī jūsu Tēvs, kas debesīs, ir pilnīgs."}]}