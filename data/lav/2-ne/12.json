{"heading":"Jesaja redz pēdējo dienu templi, Israēla sapulcināšanu un tūkstošgades taisnību un mieru. Lepnie un ļaunie tiks pazemoti Otrajā Atnākšanā. Salīdziniet ar Jesajas gr. 2. Apmēram 559–545 g. pr. Kr.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2. Nefija 12","verses":[{"vNo":"1 ","txt":"Vārds, ko Jesaja, Amoca dēls redzēja par Jūdu un Jeruzālemi:"},{"vNo":"2 ","txt":"Un notiks pēdējās dienās, kad Tā Kunga nama kalns tiks nostiprināts kalnu virsotnē un pacelsies pāri pakalniem, un visas tautas saplūdīs pie tā."},{"vNo":"3 ","txt":"Un daudzas tautas nāks un sacīs: Iesim un kāpsim Tā Kunga kalnā, Jēkaba Dieva namā; un Viņš mācīs mums Savus ceļus un mēs staigāsim Viņa takas! Jo no Ciānas izies likums un Tā Kunga vārds no Jeruzālemes."},{"vNo":"4 ","txt":"Un Viņš spriedīs tiesu tautu starpā un pārmetīs daudzām tautām: un viņi pārkals savus zobenus par lemešiem un savus šķēpus par dārznieku nažiem. Tauta pret tautu vairs nepacels zobenu un viņi nemācīsies vairs karot."},{"vNo":"5 ","txt":"Ak, Jēkaba nams, nāc, staigāsim Tā Kunga gaismā; jā, nāc, jo mēs visi maldījāmies katrs savos ļaunajos ceļos!"},{"vNo":"6 ","txt":"Tāpēc, ak Kungs, Tu esi atmetis Savu tautu, Jēkaba namu, jo tie pilni austrumu negantības un klausa zīlniekiem kā filistieši, un tie priecājas par svešinieku bērniem."},{"vNo":"7 ","txt":"Viņu zeme ir arī pilna ar sudrabu un zeltu, tiem ir mantu bez gala; viņu zeme ir arī pilna ar zirgiem, tiem kara ratu ir bezgala daudz."},{"vNo":"8 ","txt":"Viņu zeme ir arī elku pilna; viņi pielūdz paši savu roku darbu, to, ko viņu pašu pirksti darinājuši."},{"vNo":"9 ","txt":"Un vienkāršs cilvēks nenoliecas un dižciltīgais nepazemojas, tāpēc nepiedod viņam."},{"vNo":"10 ","txt":"Ak jūs, ļaunie, lieniet klints alā un paslēpieties pīšļos, jo bailes no Tā Kunga un Viņa varenības godība jūs satrieks!"},{"vNo":"11 ","txt":"Un notiks, ka cilvēku lepnās acis tiks pazemotas, un cilvēku augstprātība tiks salauzta, un Tas Kungs viens tiks paaugstināts tanī dienā."},{"vNo":"12 ","txt":"Jo Pulku Kunga diena drīz nāks pār visām tautām, jā, pār katru; jā, pār lepno un iedomīgo, un pār katru, kas ir augstprātīgs, un viņš tiks pazemots."},{"vNo":"13 ","txt":"Jā, un Tā Kunga diena nāks pār visiem Libānas ciedru kokiem, jo tie ir augsti un cēli; un pār visiem Basanas ozoliem;"},{"vNo":"14 ","txt":"un pār visiem augstajiem kalniem, un pār visiem pakalniem, un pār visām tautām, kas ir augstprātīgas, un pār katru cilvēku;"},{"vNo":"15 ","txt":"un pār katru augsto torni, un pār katru stipro mūri;"},{"vNo":"16 ","txt":"un pār visiem kuģiem jūrā, un pār visiem Taršišas kuģiem, un pār visām jaukajām ainavām."},{"vNo":"17 ","txt":"Un cilvēku iedomība tiks pazemota, un cilvēku augstprātība tiks salauzta, un Tas Kungs viens pats tiks paaugstināts tanī dienā."},{"vNo":"18 ","txt":"Un elkus Viņš pilnīgi iznīcinās."},{"vNo":"19 ","txt":"Un viņi līdīs klinšu plaisās un zemes alās, jo bailes no Tā Kunga nāks pār tiem un Viņa varenības godība tos satrieks, kad Viņš celsies, lai briesmīgi satricinātu zemi."},{"vNo":"20 ","txt":"Tanī dienā cilvēks izmetīs kurmjiem un sikspārņiem savus sudraba elkus un savus zelta elkus, ko viņš bija darinājis pielūgsmei;"},{"vNo":"21 ","txt":"lai slēptos klinšu plaisās un dziļās aizās, jo bailes no Tā Kunga nāks pār viņiem visiem un Viņa varenības godība tos satrieks, kad Viņš celsies, lai briesmīgi satricinātu zemi."},{"vNo":"22 ","txt":"Mitējieties paļauties uz cilvēku, kam tikai dvaša nāsīs, jo par ko gan tas turams?"}]}