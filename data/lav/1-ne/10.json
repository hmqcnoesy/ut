{"heading":"Lehijs pareģo, ka babilonieši saņems jūdus gūstā. Viņš stāsta par Mesijas, Glābēja un Pestītāja atnākšanu starp jūdiem. Lehijs stāsta arī par kāda atnākšanu, kurš kristīs Dieva Jēru. Lehijs stāsta par Mesijas nāvi un augšāmcelšanos. Viņš salīdzina Israēla izklīdināšanu un sapulcināšanu ar olīvkoku. Nefijs runā par Dieva Dēlu, par Svētā Gara dāvanu un par vajadzību būt taisnīgiem. Apmēram 600–592 g. pr. Kr.","prevAbbr":"1-ne","prevNo":9,"nextAbbr":"1-ne","nextNo":11,"chapterTitle":"1. Nefija 10","verses":[{"vNo":"1 ","txt":"Un tagad es, Nefijs, atsāku aprakstu uz šīm plāksnēm par manu darbību un manu valdīšanu un kalpošanu; tālab, lai atsāktu savu aprakstu, man ir jārunā mazliet par mana tēva un arī manu brāļu darbību."},{"vNo":"2 ","txt":"Jo lūk, notika, kad mans tēvs bija beidzis runāt šos vārdus par savu sapni un arī pierunāt viņus pilnīgai uzcītībai, viņš runāja uz tiem attiecībā par jūdiem—"},{"vNo":"3 ","txt":"ka vēlāk tie tiks iznīcināti, pat lielā pilsēta Jeruzāleme, un daudzi tiks aizvesti gūstā uz Bābeli; Tā Kunga noteiktajā laikā viņi atkal atgriezīsies, jā, pat tiks atvesti atpakaļ no gūsta, un, kad viņi būs atvesti atpakaļ no gūsta, tie atkal iegūs savu mantojuma zemi."},{"vNo":"4 ","txt":"Jā, tieši seši simti gadus no tā laika, kad mans tēvs pameta Jeruzālemi, pravieti Dievs Tas Kungs cels no jūdu vidus—tieši Mesiju jeb, citiem vārdiem, pasaules Glābēju."},{"vNo":"5 ","txt":"Un viņš runāja arī par praviešiem, cik liels skaits bija liecinājuši par šīm lietām attiecībā uz šo Mesiju, par kuru viņš bija runājis, jeb šo pasaules Pestītāju."},{"vNo":"6 ","txt":"Un tagad visa cilvēce bija zudušā un kritušā stāvoklī, un vienmēr būs, ja vien viņi nepaļausies uz šo Pestītāju."},{"vNo":"7 ","txt":"Un viņš runāja arī par pravieti, kuram jānāk pirms Mesijas, lai sagatavotu ceļu Tam Kungam,—"},{"vNo":"8 ","txt":"jā, pat, ka viņš ies un sauks tuksnesī: Sataisiet Tam Kungam ceļu un taisiet taisnas Viņa takas, jo šeit stāv Kāds starp jums, kuru jūs nepazīstat; un Viņš ir spēcīgāks par mani, Viņa kurpju siksnas es neesmu cienīgs atraisīt. Un daudz runāja mans tēvs par šo lietu."},{"vNo":"9 ","txt":"Un mans tēvs sacīja, ka tas pravietis kristīs Betānijā, viņpus Jordānas, un viņš arī teica, ka viņš kristīs ar ūdeni; patiesi, ka viņš kristīs Mesiju ar ūdeni."},{"vNo":"10 ","txt":"Un, kad viņš būs kristījis Mesiju ar ūdeni, viņš atpazīs un liecinās, ka viņš ir kristījis Dieva Jēru, kurš paņems prom pasaules grēkus."},{"vNo":"11 ","txt":"Un notika, kad mans tēvs bija runājis šos vārdus, viņš runāja uz maniem brāļiem par evaņģēliju, kam jātiek sludinātam starp jūdiem, un arī par jūdu krišanu neticībā. Un pēc tam, kad viņi būs nonāvējuši Mesiju, kuram ir jānāk, un kad Viņš būs nonāvēts, Viņš uzcelsies no miroņiem un caur Svēto Garu pasludinās Sevi citticībniekiem."},{"vNo":"12 ","txt":"Jā, patiesi, mans tēvs runāja daudz par citticībniekiem un arī par Israēla namu, ka tos var salīdzināt ar olīvkoku, kura zariem ir jātiek nolauztiem un izkaisītiem pa visu zemes virsu."},{"vNo":"13 ","txt":"Tādēļ, viņš teica, bija vajadzīgs, lai mēs vienkopus tiktu aizvesti uz apsolīto zemi, lai piepildītos Tā Kunga vārds, ka mums ir jātiek izkaisītiem pa visu zemes virsu."},{"vNo":"14 ","txt":"Un, kad Israēla nams būs izkaisīts, viņi atkal tiks sapulcināti kopā; vai, īsāk sakot, pēc tam, kad citticībnieki būs saņēmuši evaņģēlija pilnību, tad olīvkoka dabīgie zari jeb atlikums no Israēla nama, tiks piepotēti jeb nāks pie patiesā Mesijas, viņu Kunga un viņu Pestītāja, atziņas."},{"vNo":"15 ","txt":"Un tādiem vārdiem mans tēvs pravietoja un runāja uz maniem brāļiem, un arī daudzas citas lietas, ko es neaprakstu šinī grāmatā, jo daudzas no tām kā sev noderīgas es esmu rakstījis savā otrā grāmatā."},{"vNo":"16 ","txt":"Un visas šīs lietas, par kurām es runāju, notika, kad mans tēvs mita teltī Lemuēla ielejā."},{"vNo":"17 ","txt":"Un notika, kad es, Nefijs, noklausījies visus sava tēva vārdus par lietām, ko viņš redzēja vīzijā, un arī tās lietas, ko viņš runāja ar Svētā Gara spēku, kuru viņš saņēma caur ticību Dieva Dēlam—un Dieva Dēls bija tas Mesija, kuram ir jānāk—es, Nefijs, vēlējos, kaut arī es varētu redzēt un dzirdēt, un zināt šīs lietas ar Svētā Gara spēku, kas ir Dieva dāvana visiem tiem, kuri cītīgi meklē Viņu, gan kā senatnē, gan arī tanī laikā, kad Viņš parādīsies cilvēku bērniem."},{"vNo":"18 ","txt":"Jo Viņš ir tāds pats vakar, šodien un mūžīgi; un ceļš ir sagatavots visiem cilvēkiem no pasaules radīšanas, ja būs tā, ka viņi nožēlos grēkus un nāks pie Viņa."},{"vNo":"19 ","txt":"Jo tas, kas cītīgi meklē—atradīs, un Dieva noslēpumi tiks atklāti tiem ar Svētā Gara spēku, kā šajos laikos, tā senatnē, un kā senatnē, tā nākamībā; tādēļ Tā Kunga ceļš ir viens mūžīgs aplis."},{"vNo":"20 ","txt":"Tādēļ atceries, ak cilvēk, ka par visiem saviem darbiem tu tiksi atvests tiesas priekšā."},{"vNo":"21 ","txt":"Tādēļ, ja tu esi meklējis darīt ļaunu savās pārbaudījumu dienās, tad tu tiksi atrasts par netīru Dieva tiesas krēsla priekšā; un nekas netīrs nevar dzīvot kopā ar Dievu; tādēļ tev vajadzēs tikt atmestam uz visiem laikiem."},{"vNo":"22 ","txt":"Un Svētais Gars dod varu, lai es runātu šīs lietas, un neaizturētu tās sevī."}]}