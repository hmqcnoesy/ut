{"heading":"Dangran ken abaken dagiti Lamanite dagiti tao ni Limhi—Maam-ammo dagiti tao ni Limhi ni Ammon ket mapasurotda—Ibagada ken ni Ammon dagiti duapulo-ket-uppat a pinanid ni Jared.  Agarup 122–121 s.c.","prevAbbr":"mosiah","nextAbbr":"mosiah","prevNo":20,"nextNo":22,"chapterTitle":"Mosiah 21","prevTitle":"Mosiah 20","nextTitle":"Mosiah 22","verses":[{"vNo":1,"txt":"Ket napasamak a nagsubli da Limhi ken dagiti taona iti siudad ti Nephi, ket nangrugida a nagnaed a sitatalna iti daga."},{"vNo":2,"txt":"Ket napasamak a kalpasan ti adu nga aldaw nangrugi manen a timmubo ti gurada kadagiti Nephite, ket rinugianda manen ti umasideg iti aglawlaw ti beddeng ti daga."},{"vNo":3,"txt":"Ita dida ida pinadas a papatayen, gapu iti sapata ti arida ken ni Limhi; ngem tungpaenda ida, ken aramatenda ti turayda kadakuada; ket rinugianda ti nangipaay iti dagensenda, ket inabogda ida a kasla iti dagmel nga asno—"},{"vNo":4,"txt":"Wen, naaramid amin dagitoy tapno matungpal ti balikas ti Apo."},{"vNo":5,"txt":"Ket ita nakaro ti sinagaba dagiti Nephite, ket awan ti pamuspusan a makaruk-atda kadakuada, ta linawlaw ida dagiti Lamanite."},{"vNo":6,"txt":"Ket napasamak a nangrugi nga agtanabutob dagiti tao iti ari gapu iti panagsagabada; ket nangrugi a tinarigagayanda a sarangten ida.  Ket pinagsagabada ti ari iti nakaro kadagiti reklamoda; ngarud pinalugodanna ida nga agaramid iti kayatda."},{"vNo":7,"txt":"Ket naguummongda manen, ket inkapetda dagiti kalasagda, ket sinabatda dagiti Lamanite tapno papanawenda ida iti dagada."},{"vNo":8,"txt":"Ket napasamak nga inabak ida dagiti Lamanite, ket pinagsanudda ida, ken pinapatayda ti adu kadakuada."},{"vNo":9,"txt":"Ket ita adda idi nakaro a panagladingit ken panagleddaang kadagiti tao ni Limhi, ti balo agladingit iti asawana, dagiti annak agladingitda kadagiti ammada, ken dagiti agkakabsat kadagiti kakabsatda."},{"vNo":10,"txt":"Adu idi ti balo iti daga, ket inaldawda nga agsangsangit, ta napalaus ti butengda kadagiti Lamanite."},{"vNo":11,"txt":"Ket napasamak a sinagid ti agtultuloy a panagsangitda dagiti nabati a tao ni Limhi ket kinapungtotda dagiti Lamanite; ket napanda manen nakibakal, ngem napasanudda manen, nga ad-adu ti napukawda."},{"vNo":12,"txt":"Wen, napanda manen iti maikatlo a gundaway, ket kasdi met laeng ti sinagabada; ket nagsubli manen dagiti saan a napapatay iti siudad ti Nephi."},{"vNo":13,"txt":"Ket imbabada ti bagbagida a kurangna iti katapokan, pinaiturayanda ti bagbagida iti sangol ti pannakaadipen, intulokda ti bagbagida a masaplit, ken maabog nga agsublisubli, ken madagensenan, a maibatay iti pagayatan dagiti kabusorda."},{"vNo":14,"txt":"Ket imbabada ti bagbagida a kurangna iti tukot ti kinapakumbaba; ket nagdawatda a sipapasnek iti Dios; wen, uray pay agmalmalem nga agdawdawatda iti Diosda a ruk-atanna ida iti sagsagabaenda."},{"vNo":15,"txt":"Ket ita nabuntog ti pannakangngeg ti Apo iti dawatda gapu iti kinamanagbasolda; nupay kasta impangag ti Apo dagiti dawatda, ket in-inut a pinaluknengna ti puspuso dagiti Lamanite tapno in-inut a lumag-an ti dagensenda; ngem di pay nakita ti Apo a maikaridan a mawayawayaan iti pannakaadipenda."},{"vNo":16,"txt":"Ket napasamak nga in-inutda a rimmang-ay iti daga iti tunggal tukad, ket in-inut nga immadu ti nasaksakda a bukbukel, ken pangen, ken arban, tapno dida agsagaba iti bisin."},{"vNo":17,"txt":"Ita adda dakkel a bilang dagiti babbai, ad-adu ngem dagiti lallaki; ngarud imbilin ni ari Limhi a nasken nga ibinglayan ti tunggal lalaki dagiti balo ken dagiti annakda iti saranay, tapno dida matay iti bisin; ket inaramidda daytoy gapu iti kadakkel ti bilang dagiti napapatay."},{"vNo":18,"txt":"Ita nagtalinaed a sangsangkamaysa dagiti tao ni Limhi agingga iti mabalin, ket dida binaybay-an dagiti bukbukel ken pastorda:"},{"vNo":19,"txt":"Ket ti ari a mismo ti saan nga agtalek iti bagina iti ruar ti bakud ti siudad, malaksid no mangikuyog iti guardiana, ta maamak amangan no matnag iti ima dagiti Lamanite."},{"vNo":20,"txt":"Ket imbilinna kadagiti taona nga agdakiwasda iti aglawlaw ti daga, ta uray no ania ti mapasamak matiliwda dagiti saserdote a nagkamang iti langalang, a nangtakaw kadagiti babbalasang dagiti Lamanite, ken nakaigapuan ti nakaro a pannakadadaelda."},{"vNo":21,"txt":"Ta napnuanda iti tarigagay a mangala kadakuada tapno dusaenda ida; ta umayda iti daga a Nephi iti rabii, ket binunagda dagiti binukelda ken adu kadagiti napateg a kukuada; ngarud inurayda ida."},{"vNo":22,"txt":"Ket napasamak nga awanen ti riribuk iti nagbaetan dagiti Lamanite ken dagiti tao ni Limhi, nga agingga iti panawen nga idadateng da Ammon ken dagiti kabsatna iti daga."},{"vNo":23,"txt":"Ket gapu ta adda ti ari iti ruar ti ruangan ti siudad a kaduana ti guardiana, nakitana ni Ammon ken dagiti kabsatna; ket impagarupna a saserdote ida ni Noe isu nga imbilinna ti pannakatiliwda, ken mapungo, ket maibaludda.  Ket no saserdote koma ida ni Noe imbilinna la ketdi ti pannakapapatayda koma."},{"vNo":24,"txt":"Ngem idi maammuanna a saan, ngem isuda dagiti kabsatna, ken naggapuda iti daga a Zarahemla, nagragsak iti kasta unay."},{"vNo":25,"txt":"Ita nangibaon ni Limhi, sakbay ti yaay ni Ammon, iti sumagmamano a lallaki nga agsukisok iti daga a Zarahemla; ngem dida nasarakan, ket napukawda iti langalang."},{"vNo":26,"txt":"Nupay kasta, nakasarakda iti daga nga adda taona; wen, ti daga a naaplagan iti nagango a tultulang; wen, ti daga nga adda idi taona ken napapatay; ket isuda, a nangipagarup a daytoy ti daga a Zarahemla, nagsublida iti daga a Nephi, a nakadanonda iti nagbedngan ti daga sumagmamano nga aldaw sakbay ti yaay ni Ammon."},{"vNo":27,"txt":"Ket inkuyogda ti kasuratan, nga isu ti kasuratan dagiti tao nga akintulang kadagiti nasarakanda, ken naikitikit kadagiti pinanid a minas."},{"vNo":28,"txt":"Ket ita agliplippias manen ti ragsak ni Limhi iti pannakangngegna ken ni Ammon nga inikkan ti Dios ni ari Mosiah iti sagut, a mangipatarus kadagiti kitikit; wen, ket nagrag-o met ni Ammon."},{"vNo":29,"txt":"Ngem nalaus pay laeng ti liday ni Ammon ken dagiti kabsatna gapu iti kaadu ti napapatay kadagiti kakabsatda;"},{"vNo":30,"txt":"Kasta met a pinalugodan ni ari Noe ken dagiti saserdotena dagiti tao a makaaramid iti adu a pagbasolan ken maikaniwas iti Dios; ken nagladingitda met iti ipapatay ni Abinadi; kasta met ti ipapanaw ni Alma ken dagiti tao a simmurot kenkuana, a nangbukel iti simbaan ti Dios babaen ti pigsa ken bileg ti Dios, ken pammati kadagiti balikas nga insao ni Abinadi."},{"vNo":31,"txt":"Wen, nagladingitda iti ipapanawda, ta dida ammo ti napananda.  Ita maragsakandan a makitipon kadakuada, ta isuda ti mismo a nakitulagen iti Dios nga agserbida kenkuana ken tungpalenda dagiti bilinna."},{"vNo":32,"txt":"Ket ita manipud iti yaay ni Ammon, nakitulag met ni ari Limhi iti Dios, kasta met ti adu kadagiti taona tapno agserbida kenkuana ken tungpalenda dagiti bilinna."},{"vNo":33,"txt":"Ket napasamak a tinarigagayan ni ari Limhi ken adu kadagiti taona ti mabuniagan; ngem awan ti asino man iti daga ti addaan iti turay a naggapu iti Dios.  Ket saan a kayat ni Ammon nga aramiden daytoy, ta ibilangna ti bagina a saan a maikari a katulongan."},{"vNo":34,"txt":"Ngarud dida binukel ti bagbagida a simbaan iti dayta a kanito, iti panagurayda iti Espiritu ti Apo.  Ita tarigagayanda ti agbalin a kas ken ni Alma ken dagiti kabsatna, a nagkamang iti langalang."},{"vNo":35,"txt":"Tinarigagayanda ti mabuniagan a kas saksi ken pammaneknek a siaayatda nga agserbi iti Dios iti amin a pusoda; nupay kasta impadpad-engda ti panawen; ket maitedto ti pakaammuan ti pannakabuniagda kalpasan daytoy."},{"vNo":36,"txt":"Ket ita iti amin a panangam-amiris ni Ammon ken dagiti taona, ken ni ari Limhi ken dagiti taona, rumuk-atda iti ima dagiti Lamanite ken iti pannakaadipen."}]}