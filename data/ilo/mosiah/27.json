{"heading":"Ipawil ni Mosiah ti panagidadanes ken ipaulogna ti panagpapatas—Padasen da Alma nga ub-ubing ken dagiti uppat a lallaki nga annak ni Mosiah a dadaelen ti Simbaan—Agparang ti anghel ket bilinenna ida nga isardengdan ti dakes nga aramidda—Mapaumel ni Alma—Nasken a maipasngay manen ti amin a sangkataw-an tapno magun-odda ti pannakaisalakan—Ipakdaar da Alma ken dagiti lallaki nga annak ni Mosiah dagiti naimbag a damag. Agarup 100–92 s.c.","prevAbbr":"mosiah","prevNo":26,"nextAbbr":"mosiah","nextNo":28,"chapterTitle":"Mosiah 27","verses":[{"vNo":"1 ","txt":"Ket ita napasamak a kimmaro ti panangidadanes nga inaramid dagiti saan a mamati iti simbaan a namunganayan ti panagtanabutob ti simbaan, ken yaasugda kadagiti dadauloda maipanggep itoy a banag; ket immasugda ken ni Alma. Ket indatag ni Alma ti parikut iti arida, ni Mosiah. Ket kinainnuman ni Mosiah dagiti saserdotena."},{"vNo":"2 ","txt":"Ket napasamak nga impaiwaragawag ni ari Mosiah iti aglawlaw ti daga nga awan ti asino man a di mamati a mangidadanes iti asino man a kameng ti simbaan ti Dios."},{"vNo":"3 ","txt":"Ket adda naiget a bilin iti amin a simbaan nga awan ti mangidadanes kadakuada, a nasken nga adda panagpapatas ti amin a tao;"},{"vNo":"4 ","txt":"A nasken a dida ipalubos a riribuken ti kinapalangguad wenno kinadursok ti kinatalnada; a nasken a raemen ti tunggal tao ti kaarrubana a kas iti bagina, nga agtrabahoda iti imada nga agpaay iti pagbiagda."},{"vNo":"5 ","txt":"Wen, ken nasken nga agtrabaho amin dagiti saserdote ken mannursuroda iti imada nga agpaay iti pagbiagda, iti amin a kasasaad malaksid iti sakit, wenno iti nalabes a pagesman; ket iti panagaramidda kadagitoy a banag, naglablabonanda iti parabur ti Dios."},{"vNo":"6 ","txt":"Ket nangrugi manen ti makapnek a talna iti daga; ket nangrugi nga immadu ti tao, ket nangrugida a nagwaras iti ganggannaet a rabaw ti daga, wen, iti amianan ken iti abagatan, iti daya ken iti laud, nagbangonda iti dadakkel a siudad ken purok iti amin a suli ti daga."},{"vNo":"7 ","txt":"Ket sinarungkaran ken pinarang-ay ida ti Apo, ket nagbalinda a dadakkel ken babaknang a tao."},{"vNo":"8 ","txt":"Ita naibilang dagiti lallaki nga annak ni Mosiah kadagiti di mamatpati; kasta met a naibilang kadakuada ti maysa kadagiti lallaki nga annak ni Alma, isu a nanaganan iti Alma, a naipasurot iti amana; nupay kasta, nagbalin a nadangdangkes ken tao a managrukbab iti didiosen. Ket isu ti tao nga aduan iti balikas, ket nagsao iti adu a pammatiray-ok kadagiti tao; ngarud naiturongna ti adu a tao a sumurot iti kinamanagbasolna."},{"vNo":"9 ","txt":"Ket nagbalin a dakkel nga abbeng iti panagdur-as ti simbaan ti Dios; taktakawenna ti puspuso dagiti tao; mangar-aramid iti nalabes a di panagtutunos dagiti tao; mangmangted iti gundaway iti kabusor ti Dios a mangaramat iti bilegna kadakuada."},{"vNo":"10 ","txt":"Ket ita napasamak a bayat ti panagsagsaganana a mangdadael iti simbaan ti Dios, ta inaramidna ti kasta a sililimed a kaduana dagiti lallaki nga annak ni Mosiah nga agpanggep a mangdadael iti simbaan, ken mangsayyasayya kadagiti tao ti Apo, a maisupadi kadagiti bilin ti Dios, wenno uray pay ti ari—"},{"vNo":"11 ","txt":"Ket kas nasaokon kadakayo, iti panagsagsaganada nga umalsa iti Dios, adtoy, nagparang kadakuada ti anghel ti Apo; ket bimmaba a kasla adda iti ulep; ket nagsao a kasla gurruod ti timekna, a nakaigapuan ti pannakadayyeg ti daga a nagtakderanda;"},{"vNo":"12 ","txt":"Ket nalaus ti siddaawda, ta natuangda iti daga, ket dida naawatan dagiti balikas nga imbagana kadakuada."},{"vNo":"13 ","txt":"Nupay kasta nagpukkaw manen, a kinunana: Alma, bumangonka ket tumakderka, ta apay nga idadanesyo ti simbaan ti Dios? Ta kinuna ti Apo: Daytoy ti simbaanko, ket ipatakderko; ket awan ti siasino man a mangduprak, malaksid iti panagbasol dagiti taok."},{"vNo":"14 ","txt":"Ket manen, kinuna ti anghel: Adtoy, nangngeg ti Apo ti kararag dagiti taona, kasta met ti kararag ti katulonganna, ni Alma, nga isu ti amam; ta nagkararag a napnuan iti pammati maipanggep kenka ta maidanon koma kenka ti pannakaammo iti pudno; ngarud, daytoy ti gapu nga immayak tapno allukoyenka iti bileg ken turay ti Dios, tapno masungbatan ti karkararag dagiti katulonganna a maibatay iti pammatida."},{"vNo":"15 ","txt":"Ket ita adtoy, mabalusingsingmo kadi ti bileg ti Dios? Ta adtoy, di kadi dinayyeg ti timekko ti daga? Ken dinak kadi makita iti sangom? Ket adtoyak a naggapu iti Dios."},{"vNo":"16 ","txt":"Ita kunak kenka: Mapanka, ket laglagipem ti pannakabalud dagiti ammam iti daga a Helam, ken iti daga a Nephi; ken laglagipem dagiti napintas a banag nga inaramidna kadakuada; ta adipenda idi, ket winayawayaanna ida. Ita kunak kenka, Alma, mapankan, ket saanmon a panggepen pay a dadaelen ti simbaan, tapno masungbatan dagiti kararagda, ket daytoy uray no awankanton."},{"vNo":"17 ","txt":"Ket ita napasamak a dagitoy ti naudi a balikas nga imbaga ti anghel ken ni Alma, ket pimmanawen."},{"vNo":"18 ","txt":"Ket ita natuang manen ni Alma ken dagiti kaduana iti daga, ta nalaus ti siddaawda; ta nakitada a mismo kadagiti matada ti anghel ti Apo; ket kasla gurruod ti timekna, a nangdayyeg iti daga; ket ammoda nga awan ti asino man malaksid iti bileg ti Dios a makadayyeg iti daga ken makaipuon ti panagarigenggenna a kasla marebbek."},{"vNo":"19 ","txt":"Ket ita napaumel ni Alma gapu iti nalaus a siddaawna, ket dina maungap ti ngiwatna; wen, ket kimmapsut, nga uray la a dina makuti dagiti imana; ngarud innala dagiti kaduana, ket awan gawayna a binagkatda, agingga a naipaiddada iti sango ti amana."},{"vNo":"20 ","txt":"Ket inulitda iti amana ti napasamakda; ket nagrag-o ti amana, ta ammona a bileg dayta ti Dios."},{"vNo":"21 ","txt":"Ket imbilinna nga aguummong ti pangen tapno imatanganda ti inaramid ti Apo iti anakna, kasta met dagiti kinakuyogna."},{"vNo":"22 ","txt":"Ket imbilinna nga agtitipon dagiti saserdote; ket rinugianda ti nagayuno, ken nagkararag iti Apo a Diosda nga ungapenna ti ngiwat ni Alma, tapno makapagsao, tapno pumigsa met dagiti saka ken imana—tapno maluktan ti mata dagiti tao ket makita ken maammuanda ti kinaimbag ken kintan-ok ti Dios."},{"vNo":"23 ","txt":"Ket napasamak kalpasan ti panagayuno ken panagkararagda iti las-ud ti dua nga aldaw ken dua a rabii, pimmigsa dagiti saka ken ima ni Alma, ket timmakder ken rinugianna ti nakisao kadakuada, a dimmawat kadakuada iti liwliwa:"},{"vNo":"24 ","txt":"Ta, kinunana, nagbabawiakon iti basbasolko, ket sinubbotnakon ti Apo; adtoy naipasngayak iti Espiritu."},{"vNo":"25 ","txt":"Ket kinuna ti Apo kaniak: Dika masdaaw nga amin a sangkataw-an, wen, lallaki ken babbai, amin a pagilian, kakabsat, pagsasao ken tattao, nasken a maipasngay manen; wen, maipasngay iti Dios, mabaliwan iti nailubongan ken managbasol a kasasaad, iti kasasaad a kinalinteg, a sinubboten ti Dios, nga agbalin nga annakna a lallaki ken babbai;"},{"vNo":"26 ","txt":"Ket kastoy ti panagbalinda a baro a parsua; ket malaksid no aramidenda daytoy, pulos a dida matawid ti pagarian ti Dios."},{"vNo":"27 ","txt":"Kunak kenka, malaksid no kastoy ti mapasamak, mapapanawda; ket ammok daytoy, gapu ta dandaniak met napapanaw."},{"vNo":"28 ","txt":"Nupay kasta, kalpasan ti ilalasatko iti adu a rigat, a nagbabawiak iti asideg ni patay, inallawatnak ti kaasi ti Apo nga inliklik iti agnanayon a pannakauram, ket naipasngayak iti Dios."},{"vNo":"29 ","txt":"Nasubbot ti kararuak iti kapaitan ken pammungo ti kinamanagbasol. Addaak idi iti kasipngetan a derraas; ngem ita makitak ti nakaskasdaaw a lawag ti Dios. Nairaked ti kararuak iti agnanayon a pannakaparigat; ngem naagawak, ket awanen ti saem iti kararuak."},{"vNo":"30 ","txt":"Diak inawat ti Mannubbotko, ket nagintutulngak ti imbaga dagiti ammak; ngem ita a maibagadan nga umayto, ken lagipenna amin a pinarsuana, agpakitanto iti amin."},{"vNo":"31 ","txt":"Wen, agparintumengto amin a tumeng, ket agpudnonto kenkuana amin a dila. Wen, uray pay iti maudi nga aldaw, inton agtakder amin a tao tapno ukomenna, ket isunton ti panagpudnoda nga isu ti Dios; ket isunton ti panagpudnoda, a nagbiag nga awanan iti Dios iti lubong, a ti pannakaikeddeng ti agnanayon a pannusa ti maikari kadakuada; ket agarigengendanto, ken agpigerger, ken kumsen iti matmat ti mamukbukibok a matana."},{"vNo":"32 ","txt":"Ket ita napasamak a rinugian ni Alma iti dayta a kanito nga insuro dagiti tao, ken dagiti kadua ni Alma a nagparangan ti anghel, a nagdaliasat iti aglawlaw ti amin a daga, a mangisaknap kadagiti tao kadagiti banag a nangngegan ken nakitada, ken nangikasaba iti balikas ti Dios iti nakaro a rigat, iti nalaus a panangidadanes dagiti di mamatpati, a sinaplit ti adu kadagitoy."},{"vNo":"33 ","txt":"Ngem iti laksid amin daytoy, nangibinglayda iti adu a pangliwliwa iti simbaan, nga impatalgedda ti pammatida, ken inggunamgunamda kadakuada ti panagitured ken adu a panagtutuok iti panagtungpalda kadagiti bilin ti Dios."},{"vNo":"34 ","txt":"Ket uppat kadakuada ti lallaki nga annak ni Mosiah; ket Ammon, ken Aaron, ken Omner, ken Himni ti naganda; dagitoy ti nagan dagiti lallaki nga annak ni Mosiah."},{"vNo":"35 ","txt":"Ket nagdaliasatda iti amin a daga ti Zarahemla, ken iti amin a tao nga iturayan ni ari Mosiah, sireregtada a nangikarkarigatan a nangpalunit iti amin a sugat a naaramidda iti simbaan, nga impudnoda amin a basbasolda, ken insaknapda amin a banag a nakitada, ken inlawlawagda dagiti padto ken dagiti nasantuan a kasuratan iti amin nga agtarigagay a dumngeg kadakuada."},{"vNo":"36 ","txt":"Ket kastoy ti panagbalinda a ramit iti ima ti Dios iti panangidanonda iti adu iti pannakaammo iti pudno, wen, iti pannakaammo iti Mannubbotda."},{"vNo":"37 ","txt":"Ket anian a gasatda! Ta insaknapda ti talna; insaknapda dagiti naimbag a damag ti naimbag; ken impakdaarda kadagiti tao ti panagturay ti Apo."}]}