{"heading":"Isingasing ni Mosiah a mapili dagiti ukom a mangsukat iti ari—Idauluan dagiti saan a nalinteg nga ari dagiti taoda nga agaramid iti basol—Mapili ni Alma nga ub-ubing a kangatuan nga ukom babaen ti timek dagiti tao—Isu pay ti kangatuan a saserdote iti Simbaan—Matay da Alma a laklakay ken Mosiah.  Agarup 92–91 s.c.","prevAbbr":"mosiah","nextAbbr":"alma","prevNo":28,"nextNo":1,"chapterTitle":"Mosiah 29","prevTitle":"Mosiah 28","nextTitle":"Alma 1","verses":[{"vNo":1,"txt":"Ita idi maiwakas ni Mosiah daytoy impatulodna iti amin a daga, kadagiti amin a tao, a tarigagayna a maammuan ti kayatda maipanggep iti no asino ti agbalin nga arida."},{"vNo":2,"txt":"Ket napasamak a dimteng ti timek dagiti tao, a nagkuna:  Kayatmi a ni Aaron a lalaki nga anakmo ti agbalin nga arimi ken mangituray kadakami."},{"vNo":3,"txt":"Ita napan ni Aaron iti daga a Nephi, ngarud saan a maitalek ti ari ti pagarian kenkuana; wenno maawat ni Aaron ti pagarian kenkuana; wenno asino man kadagiti lallaki nga annak ni Mosiah ti mayat nga umawat iti pagarian."},{"vNo":4,"txt":"Ngarud nangipatulod manen ni ari Mosiah kadagiti tao; wen, nangipatulod pay iti surat kadagiti tao.  Ket dagitoy ti balikas a naisurat, nga agkuna:"},{"vNo":5,"txt":"Adtoy, O dakayo a taok, wenno kakabsatko, ta raemenkayo a kasta, tarigagayak a panunotenyo ti gapu ti nakaayabanyo a panunoten—ta tarigagayanyo ti maaddaan iti ari."},{"vNo":6,"txt":"Ita ipakaammok kadakayo a saan nga inawat ti maikari a pakaipaayan ti pagarian, ket dina awaten ti pagarian."},{"vNo":7,"txt":"Ket ita no adda man sabali a matudingan a mangisaup kenkuana, adtoy amkek ta amangan no pamuidan ti panagsusupangetyo.  Ket asino man a makaammo iti anakko, a maikari iti pagarian, agpungtotto ket alaennanto ti paset dagitoy a tao, a pakaigapuan ti gubgubat ken panagsusupangetyo, a pakaigapuan ti pannakaibukbok ti dara ken mangbarusngi iti wagas ti Apo, wen, ken mangdadael iti kararua ti adu a tao."},{"vNo":8,"txt":"Ita kunak kadakayo agpanunottayo koma ket panunotentayo dagitoy a banag, ta awan ti karbengantayo a mangpapatay iti anakko, ken awan ti karbengantayo a mangpapatay iti sabali a matudingan a mangisaup kenkuana."},{"vNo":9,"txt":"Ket no agsublinto manen ti anakko iti kinapalangguadna ken kadagiti awan kaes-eskanna a banag, malagipna dagiti banag nga imbagana, ket tuntonenna ti karbenganna iti pagarian, a mangiduron kenkuana ken dagitoy a tao nga agaramid iti basol."},{"vNo":10,"txt":"Ket ita agpanunottayo ken sakbayantayo dagitoy a banag, ket aramidentayo ti makapagtalna kadagitoy a tao."},{"vNo":11,"txt":"Ngarud siak pay la ti ariyo kadagiti nabati pay nga aldawko; nupay kasta, mangdutoktayo kadagiti ukom, a mangukom kadagitoy a tao a maibatay iti paglintegantayo; ket pabaruentayo nga urnosen dagiti aramid dagitoy a tao, ta mangdutoktayo iti masirib a tattao nga agbalin nga ukom, a mangukom kadagitoy a tao a maibatay kadagiti bilin ti Dios."},{"vNo":12,"txt":"Ita nasaysayaat a ti Dios ti mangukom iti tao ngem ti tao, ta kanayon a nalinteg ti panangukom ti Dios, ngem saan a kanayon a nalinteg ti panangukom ti tao."},{"vNo":13,"txt":"Ngarud, no mabalin a maaddaankayo iti nalinteg a tao nga agbalin nga ariyo, a mangbangon kadagiti linteg ti Dios, ken mangukom kadagitoy a tao a maibatay kadagiti bilinna, wen, no adda taoyo nga agbalin nga ariyo a makaaramid iti kas iti inaramid ti amak a ni Benjamin kadagiti taona—kunak kadakayo, no kastoy a kanayon ti kasasaad mainugot ngarud a nasken a kanayon nga adda ariyo a mangituray kadakayo."},{"vNo":14,"txt":"Ta nagtrabahoak pay a mismo iti amin a kabaelan ken panunot nga adda kaniak, a mangisuro kadakayo kadagiti bilin ti Dios, ken mangimula iti talna iti amin a daga, tapno awan ti gubgubat wenno panagsusupanget, awan ti panagtakaw, wenno panagsamsam, wenno panagpapatay, wenno ania man a kita ti kinamanagbasol;"},{"vNo":15,"txt":"Ket asino man a nakaaramid iti pagbasolan, dinusak a maibatay iti naaramidna a basol, a maibatay iti paglintegan nga inted kadatayo dagiti ammatayo."},{"vNo":16,"txt":"Ita kunak kadakayo, a gapu ta saan a nalinteg amin a tao saan a maikanada a maaddaankayo iti ari wenno ar-ari a mangituray kadakayo."},{"vNo":17,"txt":"Ta adtoy, mano a pagbasolan ti maaramid ti maysa a nadangkes nga ari, wen, ket anian a pannakadadael!"},{"vNo":18,"txt":"Wen, laglagipenyo ni ari Noe, ti kinadangkesna ken ti makarimon nga aramidna, kasta met ti kinadangkes ken makarimon nga aramid dagiti taona.  Adtoy anian a pannakadadael ti maipatay kadakuada; kasta met a naadipenda gapu iti kinamanagbasolda."},{"vNo":19,"txt":"Ket no saan a gapu iti ibaballaet ti kasiriban a Namarsuada, ket gapu daytoy iti naimpusuan a panagbabawida, di koma naliklikan ti panagtalinaedda nga adipen agingga ita."},{"vNo":20,"txt":"Ngem adtoy, winayawayaanna ida gapu iti panangipakumbabada iti bagbagida kenkuana; ken gapu ta napinget ti panagdawatda kenkuana winayawayaanna ida iti pannakaadipen; ket kasta ti panagtrabaho ti Apo iti pannakabalinna iti amin a kasasaad kadagiti annak ti tattao, itanggayana ti takiag ti kaasi kadakuada nga agtalek kenkuana."},{"vNo":21,"txt":"Ket adtoy, kunak kadakayo, diyo maikkat iti trono ti managbasol nga ari malaksid iti nalabes a panagsusupanget, ken ti nabuslon a pannakaibukbok ti dara."},{"vNo":22,"txt":"Ta adtoy, adda gagayyemna iti kinamanagbasol, ket adda bantayna a nanglawlaw kenkuana; ket dinadaelna dagiti paglintegan dagiti nagturay iti kinalinteg nga immuna kenkuana; ket inludekludekna dagiti bilin ti Dios;"},{"vNo":23,"txt":"Ket nagipaulog iti paglintegan, ket inwarasna kadagiti taona, wen, dagiti paglintegan a mainugot iti kinadangkesna; ket papapatayna ti asino man a di agtungpal kadagiti paglinteganna; ket asino man nga umalsa a maibusor kenkuana ibaonna dagiti buyotna a manggubat kadakuada, ket no kabaelanna papatayenna ida; ket kasta ti panangbarusngi ti saan a nalinteg nga ari iti wagas ti amin a kinalinteg."},{"vNo":24,"txt":"Ket ita adtoy kunak kadakayo, saan a maikanada a dumteng kadakayo ti kasta a makarimon nga aramid."},{"vNo":25,"txt":"Ngarud, pumilikayo babaen ti timek dagitoy a tao, iti ukom, tapno maukomkayo a maibatay kadagiti paglintegan nga inted kadakayo dagiti ammatayo, a pudno, nga inyawat kadakuada ti Apo."},{"vNo":26,"txt":"Ita saan a gagangay a tarigagayan ti timek dagiti tao ti ania man a banag a maisuppiat iti nasayaat; ngem gagangay iti basbassit a bilang ti tattao nga agtarigagay iti saan a nasayaat; ngarud daytoy ti surotenyo ken aramidenyo a paglinteganyo—iti panangaramidyo iti aramidyo babaen ti timek dagiti tao."},{"vNo":27,"txt":"Ket no dumteng ti panawen a pilien ti timek dagiti tao ti kinamanagbasol, daytan ti panawen a yaay kadakayo ti panangukom ti Dios; wen, daytan ti panawen a panangisarungkarna kadakayo iti nakaro a pannakadadael a kas iti isasarungkarna itoy a daga."},{"vNo":28,"txt":"Ket ita no adda uk-ukomyo, ket saandakayo nga ukomen babaen ti paglintegan a naited, mabalinyo a paukom ida iti nangatngato nga ukom."},{"vNo":29,"txt":"Ket no saan a mangukom dagiti nangatngato nga ukom iti nalinteg a panangukom, mabalinyo nga idawat nga agtitipon dagiti nababbaba nga ukomyo, ket ukomenna dagiti nangatngato nga ukomyo, a maibatay iti timek dagiti tao."},{"vNo":30,"txt":"Ket bilinenkayo a mangaramid kadagitoy a banag nga addaan iti amak iti Apo; ket bilinenkayo a mangaramid kadagitoy a banag, ket awan ti ariyo; a no agaramid dagitoy a tao iti basol ken kinamanagbasol tinto uloda ti pagsungbatda."},{"vNo":31,"txt":"Ta adtoy kunak kadakayo, nagtaud ti basbasol ti adu a tao iti kinamanagbasol dagiti arida; ngarud tinto ulo dagiti arida ti agsungbat iti kinamanagbasolda."},{"vNo":32,"txt":"Ket ita tarigagayak nga awan koman ti di panagpapatas ditoy a daga, kangrunaanna kadagitoy taok; ngem tarigagayak nga agbalin daytoy a daga a daga ti wayawaya, ket sagrapen ti tunggal tao ti kalintegan ken gundawayna nga agpadpada, agingga a makita ti Apo a mainugottayo nga agyan ken agtawid iti daga, wen, uray pay nga agingga nga agtalinaed dagiti an-annabotayo iti rabaw ti daga."},{"vNo":33,"txt":"Ken adu pay a banag ti insurat ni ari Mosiah kadakuada, nga impalgakna kadakuada ti amin a pannubok ken parikut ti nalinteg nga ari, wen, amin ti panagtutuok ti kararua para kadagiti taona, kasta met ti amin a daydayamudom dagiti tao iti arida; ket inlawlawagna amin dagitoy kadakuada."},{"vNo":34,"txt":"Ket imbagana kadakuada a saan koma a kastoy dagitoy a banag; ngem maited koma iti amin a tao ti dagensen, tapno imeten ti tunggal tao ti bingayna."},{"vNo":35,"txt":"Ken impalgakna met kadakuada dagiti saan a pakairanudan a sinagrapda, iti kaadda ti saan a nalinteg nga ari a nangituray kadakuada;"},{"vNo":36,"txt":"Wen, amin ti kinamanagbasolna ken dagiti makarimon nga aramidna, ken amin a gubgubat, ken panagsusupanget, ken panagayus ti dara, ken ti panagtatakaw, ken ti panagsamsam, ken ti kinamannakiabig, ken amin a kita ti kinamanagbasol a saan a mainaganan—imbagana kadakuada a saan koma a kastoy dagitoy a banag, a nabatad a maisuppiat kadagiti bilin ti Dios."},{"vNo":37,"txt":"Ket ita napasamak, kalpasan ti panangited ni ari Mosiah kadagitoy a banag kadagiti tao naallukoyda iti kinapudno dagiti balikasna."},{"vNo":38,"txt":"Ngarud imbabawidan ti tarigagayda a maaddaan iti ari, ket magagaranda unay a maaddaan ti tunggal maysa iti agpadpada a gundaway iti amin a daga; wen, ket impeksa ti tunggal tao ti ayatna a mangsungbat iti bukodna a basol."},{"vNo":39,"txt":"Ngarud, napasamak nga inummongda ti bagbagida iti intero a daga, tapno itdenda ti timekda maipanggep iti no asino ti agbalin nga uk-ukomda, a mangukom kadakuada a maibatay iti paglintegan a naiteden kadakuada; ket aglaplapusanan ti ragsakda gapu iti wayawaya a naited kadakuada."},{"vNo":40,"txt":"Ket timmibkerda iti panagayatda ken ni Mosiah; wen, rinaemda a nalablabes ngem iti asino man a tao; ta dida imbilang a manangilupit nga agsapsapul iti pagsayaatanna, wen, iti dayta a kinabaknang a mangdadael iti kararua; ta saan a nagdawat kadakuada iti kinabaknang, wenno dina nagustuan ti panagayus ti dara; ngem pinatibkerna ti talna iti daga, ket insagutna kadagiti taona ti pannakawayawayada iti amin a pannakaadipen; ngarud rinaemda, wen, aglaplapusanan, a saan a marukod."},{"vNo":41,"txt":"Ket napasamak a nangdutokda iti uk-ukom a mangituray kadakuada, wenno mangeddeng kadakuada a maibatay iti paglintegan; ket inaramidda daytoy iti intero a daga."},{"vNo":42,"txt":"Ket napasamak a nadutokan ni Alma nga umuna a kangatuan nga ukom, nga isu met laeng ti kangatuan a saserdote, iti panangitalek kenkuana ti amana iti pagakeman, ken naited kenkuana ti rebbengen maipanggep kadagiti aramid iti simbaan."},{"vNo":43,"txt":"Ket ita napasamak a sinurot ni Alma dagiti wagas ti Apo, ken tinungpalna dagiti bilinna, ken nangukom iti nalinteg a panangukom; ket nagtultuloy ti talna iti daga."},{"vNo":44,"txt":"Ket kasta ti panangrugi ti panagturay dagiti ukom iti intero a daga ti Zarahemla, kadagiti amin a tao a managanan iti Nephite; ket ni Alma ti immuna ken kangatuan nga ukom."},{"vNo":45,"txt":"Ket ita napasamak a natay ti amana, iti tawenna a walopulo-ket-dua, a nagbiag tapno tungpalenna dagiti bilin ti Dios."},{"vNo":46,"txt":"Ket napasamak a natay met ni Mosiah, iti maika-tallopulo-ket-tallo a tawen ti panagturayna, iti tawenna nga innem-a-pulo-ket-tallo; a madagup, lima gasut ken siam a tawen manipud iti panawen nga ipapanaw ni Lehi iti Jerusalem."},{"vNo":47,"txt":"Ket kasta ti panaggibus ti panangituray dagiti ari kadagiti tao ni Nephi; ket kasta ti panaggibus dagiti aldaw ni Alma, a nangbangon iti simbaan."}]}