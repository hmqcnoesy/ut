{"heading":"Patien ken isurat ni Alma dagiti sao ni Abinadi—Agtuok ni Abinadi a matay babaen ti apuy—Ipadtona nga agsakit dagiti nangpapatay kenkuana ken matayda babaen ti apuy. Agarup 148 s.c.","prevAbbr":"mosiah","prevNo":16,"nextAbbr":"mosiah","nextNo":18,"chapterTitle":"Mosiah 17","verses":[{"vNo":"1 ","txt":"Ket ita napasamak nga idi maisawang ni Abinadi dagitoy a balikas, nga imbilin ti ari kadagiti saserdote a nasken nga alaenda ket patayenda."},{"vNo":"2 ","txt":"Ngem adda maysa kadakuada a managanan iti Alma, a nagtaud iti kaputotan ni Nephi. Maysa nga agtutubo, ket namati kadagiti balikas nga insawang ni Abinadi, agsipud ta ammona ti maipapan iti kinadakes a pinaneknekan ni Abinadi a maibusor kadakuada; rinugianna ngarud nga impakaasi iti ari a dina kapungtot ni Abinadi, ngem palubosanna a pumamaw a sitatalna."},{"vNo":"3 ","txt":"Ngem ad-adda a nagpungtot ti ari, ket imbilinna a paadaywenda ni Alma, ket pinasurotna kadagiti babaonenna tapno patayenda."},{"vNo":"4 ","txt":"Ngem intarayanna ida ket naglemmeng tapno dida mabirokan. Ket gapu ta nakapagpakni iti adu nga aldaw insuratna dagiti amin nga imbaga ni Abinadi."},{"vNo":"5 ","txt":"Ket napasamak nga imbilin ti ari kadagiti pagbambantayenna a likmutenda ni Abinadi ket alaenda; ket pinungoda sada imbalud."},{"vNo":"6 ","txt":"Ket kalpasan ti tallo nga aldaw, a pannakiinnumanna kadagiti saserdotena, imbilinna nga idatagda manen kenkuana."},{"vNo":"7 ","txt":"Ket kinunana kenkuana: Abinadi, nakasarakkamin iti pammaneknek a maibusor kenka, ket rumbeng a matayka."},{"vNo":"8 ","txt":"Agsipud ta kinunam a mismo a ti Dios ti umasideg kadagiti annak ti tao; ket ita, gapu iti daytoy mapapatayka malaksid no ibabawim amin dagiti imbagam a dakes maipapan kaniak ken dagiti taok."},{"vNo":"9 ","txt":"Ket kinuna ita ni Abinadi kenkuana: Ibagak kenka a saanko nga ibabawi dagiti balikas a naibagak kadakayo maipapan kadagitoy a tao, agsipud ta pudnoda; ket impalubosko a matnag ti bagik kadagiti imayo tapno maammuanyo ti kinapudnoda."},{"vNo":"10 ","txt":"Wen, ket agsagabaak uray agingga iti patay, ket saanko nga ibabawi dagiti saok, ket agtalinaedda a saksi a maibusor kadakayo. Ket imbukbokyo metten ti nadalus a dara no patayendak, ket agbalinto met a saksi a maibusor kadakayo iti maudi nga aldaw."},{"vNo":"11 ","txt":"Ket isu a, dandani pinaruk-atan ni ari Noe, gapu ta nagbuteng iti nangngegna; gapu ta nagbuteng nga ukomen ti Dios."},{"vNo":"12 ","txt":"Ngem inyikkis dagiti saserdote ti maibusor kenkuana, ket immamegda, a kinunada: Linaisna ti ari. Narubroban ngarud ti pungtot ti ari, ket imbilinna kadakuada a patayenda."},{"vNo":"13 ","txt":"Ket napasamak nga inukod ken pinungoda, ken sinaplitda iti nareppet a burrarawit, wen, a kurang la a matay."},{"vNo":"14 ","txt":"Ket isu nga idi rugian a lamuten ti gil-ayab, indawatna kadakuada, a kinunana:"},{"vNo":"15 ","txt":"Adtoy, kas iti inaramidyo kaniak, mapasamakto a dagitinto kaputotanyo ti makaigapu iti panagsagaba ti adu iti kas iti sinagabak, a kas iti ipapatay iti apuy; ket gapu daytoy iti panamatida iti panangisalakan ti Apo a Diosda."},{"vNo":"16 ","txt":"Ket mapasamakto a kaptennakayo ti amin a kita ti sakit gapu iti kinadakesyo."},{"vNo":"17 ","txt":"Wen, ket nadumadumanto nga ima ti mangranggas kadakayo, ket mapapanaw ken masayyasayyakayonto, kas iti atap nga arban a paksiaten dagiti atap ken narungsot nga ayup."},{"vNo":"18 ","txt":"Ket maanopkayonto iti dayta nga aldaw, ket parmekendakayonto dagiti kabusoryo, ket agsagabakayonto a kas iti panagsagabak, iti nasaem nga ipapatay babaen ti apuy."},{"vNo":"19 ","txt":"Kasta ti panangbales ti Dios kadagiti mangdadael kadagiti taona. O Dios, awatem daytoy kararuak."},{"vNo":"20 ","txt":"Ket ita, idi maisawang ni Abinadi dagitoy a balikas, nadalupo, gapu iti pannakauramna; wen, napapatay agsipud ta saanna a tinallikudan dagiti bilin ti Dios, iti panangpatalgedna iti kinapudno dagiti balikasna babaen ti ipapatayna."}]}