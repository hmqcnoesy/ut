{"heading":"Idadanes ni Amulon ni Alma ken dagiti taona—Mapapatayda no agkararagda—Palag-anen ti Apo dagiti dagensenda—Wayawayaanna ida iti pannakaadipenda, ket agsublida iti Zarahemla. Agarup 145–120 s.c.","prevAbbr":"mosiah","nextAbbr":"mosiah","prevNo":23,"nextNo":25,"chapterTitle":"Mosiah 24","prevTitle":"Mosiah 23","nextTitle":"Mosiah 25","verses":[{"vNo":1,"txt":"Ket napasamak a nakagun-od ni Amulon iti kaasi manipud iti ari dagiti Lamanite; ngarud, impalubos ti ari dagiti Lamanite kenkuana ken dagiti kabsatna ti pannakadutokda a mannursuro kadagiti taona, wen, uray pay dagiti tao nga adda iti daga a Shemlon, ken iti daga a Shilom, ken iti daga nga Amulon."},{"vNo":2,"txt":"Ta tinagikuan dagiti Lamanite amin dagitoy a daga; ngarud, nangdutok ti ari dagiti Lamanite iti ar-ari dagitoy a daga."},{"vNo":3,"txt":"Ket ita Laman ti nagan ti ari dagiti Lamanite, ta naipanagan kenkuana ti nagan ti amana; ket napanaganan ngarud iti ari Laman.  Ket isu ti ari ti adu a tao."},{"vNo":4,"txt":"Ket nangdutok iti mannursuro kadagiti kakabsat ni Amulon iti tunggal daga a tinagikua dagiti taona; ket kasta a naisuro ti pagsasao ni Nephi kadagiti amin a tao dagiti Lamanite."},{"vNo":5,"txt":"Ket taoda a mannakigayyem iti tunggal maysa; nupay kasta dida ammo ti Dios; awan a pulos ti insuro dagiti kabsat ni Amulon maipanggep iti Apo a Diosda, uray ti paglintegan ni Moises; wenno insuroda man la koma kadakuada dagiti balikas ni Abinadi;"},{"vNo":6,"txt":"Ngem insuroda ida a nasken nga ituloyda ti kasuratanda, ken mabalinda ti agsisinnurat iti tunggal maysa."},{"vNo":7,"txt":"Ket kasta ti panangrugi dagiti Lamanite a nangpaadu iti kinabaknangda, ken ti panangrugida a makimaro iti tunggal maysa ket agbalinda a nasaliwanwan, ken ti panangrugida a nasikap ken masirib a tattao, kas iti pagsiriban ti lubong, wen, nakasiksikap a tattao, maay-ayo iti amin a kita ti kinadangkes ken panagagum, malaksid kadagiti kakabsatda."},{"vNo":8,"txt":"Ket ita napasamak a rinugian ni Amulon nga aramaten ti turay ken ni Alma ken dagiti kabsatna, ken rinugianna nga indadanes, ken imbilinna nga idadanes dagiti annakna dagiti annakda."},{"vNo":9,"txt":"Ta am-ammo ni Amulon ni Alma, a maysa idi kadagiti saserdote ti ari, ken isu ti namati kadagiti balikas ni Abinadi ken napapanaw iti sango ti ari, ket ngarud kinapungtotna; ta iturayan ni ari Laman, ngem inaramatna ti bilegna kadakuada, ket inikkanna ida iti turay, ken nangtuding iti mangiwanwan kadakuada."},{"vNo":10,"txt":"Ket napasamak a nakaro unay ti panagsagabada ket rinugianda ti nagdawat iti naindaklan a Dios."},{"vNo":11,"txt":"Ket binilin ida ni Amulon nga isardengda ti panagdawdawatda; ket nangikabil iti guardia a mangbantay kadakuada, tapno mapapatay ti asino man a matiliwan nga umaw-awag iti Dios."},{"vNo":12,"txt":"Ket saan nga impangngeg ni Alma ken dagiti taona ti yaawagda iti Apo a Diosda, ngem imbukbokda ti puspusoda kenkuana; ket ammona ti linaon ti puspusoda."},{"vNo":13,"txt":"Ket napasamak a dimteng kadakuada ti timek ti Apo iti panagsagabada, a kinunana:  Yangadyo dagiti uloyo ket maliwliwakayo, ta ammok ti katulagan nga inaramidyo kaniak; ket makitulagak kadagiti taok ken wayawayaak ida iti pannakaadipen."},{"vNo":14,"txt":"Kasta met a palag-anek dagiti dagensen nga adda iti abagayo, tapno diyo ida marikrikna iti kaaddada iti likudyo, uray pay iti pannakaadipenyo; ket aramidek daytoy tapno agbalinkayo a saksi kalpasanna, ken tapno maammuanyo nga awan duadua a siak, ti Apo a Dios, sarungkarak dagiti taok iti panagsagabada."},{"vNo":15,"txt":"Ket ita napasamak a limmag-an dagiti dagensen a naipabaklay ken ni Alma ken dagiti kabsatna; wen, pinatibker ida ti Apo tapno laklakaenda nga ibaklay dagiti dagensenda, ket pinaiturayanda a siraragsak ken siaanus iti amin a pagayatan ti Apo."},{"vNo":16,"txt":"Ket napasamak a napigsa ti pammatida ken ti panagituredda ket dimteng manen kadakuada ti timek ti Apo, a nagkuna:  Agliwliwakayo, ta wayawayaankayonto iti pannakaadipenyo inton bigat."},{"vNo":17,"txt":"Ket kinunana ken ni Alma:  Mapanka kadagitoy a tao, ket kuyogenka ket wayawayaanta dagitoy a tao iti pannakaadipen."},{"vNo":18,"txt":"Ita napasamak nga inummong da Alma ken dagiti taona iti rabii dagiti pastorda, kasta met dagiti bukbukelda; wen, nagpatnagda a nangum-ummong kadagiti pastorda."},{"vNo":19,"txt":"Ket iti agsapa pinaturog ti Apo dagiti Lamanite iti nargaan, wen, ken pinaturogna iti nargaan amin dagiti mangiwanwanda."},{"vNo":20,"txt":"Ket nagturong da Alma ken dagiti taona iti langalang; ket idi nakapagdaliasatdan iti nagmalem impatakderda dagiti toldada iti tanap, ket ninagananda ti tanap iti Alma, gapu ta indauluanna ida iti langalang."},{"vNo":21,"txt":"Wen, ket imbukbokda ti panagyamanda iti Dios iti tanap ti Alma gapu iti kinamanangngaasina kadakuada, ken pinalag-anna dagiti dagensenda, ken winayawayaanna ida iti pannakaadipen; ta naadipenda, ket awan ti asino man a makawayawaya kadakuada malaksid ti Apo a Diosda."},{"vNo":22,"txt":"Ket nagyamanda iti Dios, wen, napigsa ti timek dagiti amin a lallakida ken amin dagiti babbaida ken amin dagiti annakda a makapagsao iti panangidaydayawda iti Diosda."},{"vNo":23,"txt":"Ket ita kinuna ti Apo ken ni Alma:  Darasem ket pumanawka ken dagitoy a tao ditoy a daga, ta nakariingen dagiti Lamanite ket kamatendakayo; ngarud pumanawkayo ditoy a daga, ket pagsardengek dagiti Lamanite ditoy a tanap tapno dida makamatan dagitoy a tao."},{"vNo":24,"txt":"Ket napasamak a pimmanawda iti tanap, ket nagdaliasatda iti langalang."},{"vNo":25,"txt":"Ket kalpasan ti kaaddada iti langalang iti sangapulo-ket-dua nga aldaw nakadanonda iti daga a Zarahemla; ket inawat met ida ni ari Mosiah a siraragsak."}]}