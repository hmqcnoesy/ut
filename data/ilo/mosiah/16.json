{"heading":"Subboten ti Dios dagiti tao iti pannakapukaw ken pannakatnagda—Agtalinaed dagiti nailubongan a kasla awan ti naaramid a pannubbot—Pasamaken ni Cristo ti panagungar iti awan inggana a biag wenno iti awan inggana a pannakailunod.  Agarup 148 s.c.","prevAbbr":"mosiah","nextAbbr":"mosiah","prevNo":15,"nextNo":17,"chapterTitle":"Mosiah 16","prevTitle":"Mosiah 15","nextTitle":"Mosiah 17","verses":[{"vNo":1,"txt":"Ket ita, napasamak a kalpasan ti panangibaga ni Abinadi kadagitoy a balikas inunnatna ti imana sana kinuna:  Dumtengto ti kanito a makitanto ti amin ti panangisalakan ti Apo; inton tunggal pagilian, kakabsat, pagsasao, ken tattao makarupanrupa ken agpudnodanto iti sango ti Dios a nainkalintegan dagiti panangukomna."},{"vNo":2,"txt":"Ket sa mapapanawto dagiti nadangkes, ket aglaawdanto, ken agsangit, ken aganug-og, ken mangemkem; ket gapu daytoy iti dida panangipangag iti timek ti Apo; ngarud saan a sinubbot ida ti Apo."},{"vNo":3,"txt":"Ta nailubongan ken arigda ti sairo, ket adda bileg ti sairo kadakuada; wen, a kas iti uleg idi ugma a nangallilaw kadagiti immuna a nagannak kadatayo, a nakaigapuan ti pannakatnagda; a nakaigapuan ti panagbalin amin a sangkataw-an a nailubongan, nagartem, kaarngi ti sairo, makaammo iti kinadakes manipud iti nasayaat, a nangirukma iti bagbagida iti sairo."},{"vNo":4,"txt":"Kasta ti pannakapukaw amin a sangkataw-an; ket adtoy, awan koman ti patingga ti pannakapukawda no saan a gapu iti panangsubbot ti Dios kadagiti taona iti pannakapukaw ken pannakatnagda."},{"vNo":5,"txt":"Ngem laglagipenyo nga asino man a mangipetteng iti naindagaan a kasasaadna, ket agturong iti dana ti basol ken panagsukir iti Dios, agtalinaed iti nakatnaganna ket adda amin a bileg ti sairo kenkuana.  Ngarud awan ti pannubbot a naaramid kenkuana, ta kabusor ti Dios; a kas met iti sairo a kabusor ti Dios."},{"vNo":6,"txt":"Ket ita no saan nga immay ni Cristo iti lubong, a nangibaga kadagiti banag a dumteng a kasla dimtengdan, awan koma ti pannubbot."},{"vNo":7,"txt":"Ken no saan koma a nagungar ni Cristo, wenno dina pinekka ti begkes ni patay tapno saan nga agballigi ti tanem, ken awan ti pannilud ni patay, awan koma ti panagungar."},{"vNo":8,"txt":"Ngem adda panagungar, saan ngarud a nagballigi ti tanem, ket pinarmek ni Cristo ti pannilud ni patay."},{"vNo":9,"txt":"Isu ti silaw ken biag ti lubong; wen, silaw nga awan inggana, a saan a pulos a mapasipnget; wen, ken biag met nga awan inggana, tapno awanton ti patay."},{"vNo":10,"txt":"Uray daytoy matay a kasasaad agbalinton a kinaagnanayon, ket daytoy a panagrupsa agbalinton a di marupsa, ket maiturongto a sumaklang iti pangukoman ti Dios, tapno makedngan a maibatay iti aramidda nasayaatda man wenno dakesda—"},{"vNo":11,"txt":"No nasayaatda, iti panagungar ti awan inggana a biag ken ragsak; ket no dakesda, iti panagungar ti awan inggana a pannakailunod, ta nayawatda iti sairo, a nangituray kadakuada, iti pannakailunod—"},{"vNo":12,"txt":"Gapu ta pinaiturayanda iti nailubongan a kayat ken tarigagayda; gapu ta pulos a dida immawag iti Apo bayat ti pannakaitanggaya ti takiag ti kaasi kadakuada; ta naitanggaya ti takiag ti kaasi kadakuada, ngem dida inkaso; isuda a naballaagan iti kinamanagbasolda ket dida pay la tinallikudan kadagitoy; ken nabilinda nga agbabawi ngem dida pay la nagbabawi."},{"vNo":13,"txt":"Ket ita, di kadi rumbeng koma nga agpigergerkayo ken ibabawiyo ti basbasolyo, ken laglagipenyo a maisalakankayo babaen ken gapu laeng ken ni Cristo"},{"vNo":14,"txt":"Ngarud, no isuroyo ti paglintegan ni Moises, isuroyo met nga isu ti anniniwan dagiti banag a dumteng—"},{"vNo":15,"txt":"Isuroyo ida a dumteng ti pannakasubbot babaen ni Cristo nga Apo, nga isu ti kakaisuna nga Agnanayon nga Ama.  Amen."}]}