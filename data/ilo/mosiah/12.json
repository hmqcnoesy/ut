{"heading":"Maibalud ni Abinadi gapu iti panangipadtona iti pannakadadael dagiti tao ken ti ipapatay ni Ari Noe—Adawen dagiti sinsinan saserdote dagiti nasantuan a kasuratan ken agpammarangda a mangsursurot iti linteg ni Moises—Rugian ni Abinadi nga isuro kadakuada ti Sangapulo a Bilin. Agarup 148 s.c.","prevAbbr":"mosiah","prevNo":11,"nextAbbr":"mosiah","nextNo":13,"chapterTitle":"Mosiah 12","verses":[{"vNo":"1 ","txt":"Ket napasamak a kalpasan ti uneg ti dua a tawen a pananglimlimo kadakuada ni Abinadi, tapno dida mailasin, ket rinugianna ti mamadto kadakuada, a kinunana: Kastoy ti imbilin kaniak ti Apo, a kinunana—Abinadi, mapanka ket ikasabam daytoy kadagiti taok, ta pinatangkenda ti puspusoda a maisuppiat kadagiti balikasko; saanda nga imbabawi dagiti dakes nga aramidda; ngarud, yetnagkonto kadakuada ti pungtotko, wen, yetnagkonto ti nakaro a pungtotko kadakuada iti kinamanagbasol ken makarimon nga aramidda."},{"vNo":"2 ","txt":"Wen, ay-ayto daytoy a kaputotan! Ket kinuna ti Apo kaniak: Unnatem ti imam ket mamadtoka, a kunam: Kastoy ti kinuna ti Apo, mapasamakto a daytoy a kaputotan, gapu iti kinamanagbasolda, maadipento, ket masaplitda iti pingping; wen, ken papanawen dagiti lallaki, ken mapapatay; ket dagiti buitre iti tangatang, ken dagiti aso, wen, ken dagiti atap nga ayup, ti manglamutto iti lasagda."},{"vNo":"3 ","txt":"Ket mapasamakto a mapatganto ti biag ni ari Noe iti kas iti pagan-anay iti napudot nga urno; ta maammuannanto a siak ti Apo."},{"vNo":"4 ","txt":"Ket mapasamakto nga isaplitkonto daytoy kadagiti taok iti nasaem a sagabaen, wen, iti bisin ken iti angol; ket bay-akto nga agungorda nga agmalem."},{"vNo":"5 ","txt":"Wen, ket bay-akto nga agbaklayda iti dagensen, ket maabogdanto a kas iti umel nga asno."},{"vNo":"6 ","txt":"Ket mapasamakto a pagtinnagekto ti uraro kadakuada, ket madangranda; kasta met a madangrandanto iti angin nga aggapu iti daya; ket alimutngento met dagiti insekto ti dagada, ken talipuposenda dagiti bukbukelda."},{"vNo":"7 ","txt":"Ket masaplitdanto iti nakaro nga angol—ket aramidek amin dagitoy gapu iti kinamanagbasol ken makarimon nga aramidda."},{"vNo":"8 ","txt":"Ket mapasamakto a malaksid no agbabawida dadaelekto ida a di mangin-ines iti rabaw ti daga; ngem mangibatidanto pay iti kasuratan, ket idulinkonto ida nga agpaay kadagiti sabali a pagilian a mangtagikua iti daga; wen, aramidek ti kastoy a pangduktalko iti makarimon nga aramid dagitoy a tao iti sabsabali a pagilian. Ket adu a banag ti impadto ni Abinadi a maibusor kadagitoy a tao."},{"vNo":"9 ","txt":"Ket napasamak a kinagurada; ket innalada a pinungo nga insaklang iti ari, ket kinunada iti ari: Adtoy, isaklangmi kenka ti tao a nagipadto iti dakes maipanggep kadagiti taom, ket kinunana a dadaelen ida ti Dios."},{"vNo":"10 ","txt":"Ken impadtona pay ti dakes maipanggep iti biagmo, ket imbagana a kaslanto ti biagmo iti pagan-anay iti urno nga adda apuyna."},{"vNo":"11 ","txt":"Ket manen, imbagana a kaarngimto ti luganian, uray pay ti nagango a luganian iti talon, nga inasak dagiti ayup ken nailudekludek."},{"vNo":"12 ","txt":"Ket manen, kinunana a kaarngimto ti sabong ti kalunay, a, no naluomen, no agangin, maitayab iti rabaw ti daga. Ket nagpammarang nga imbaga ti Apo. Ket imbagana a mapasamak amin kenka dagitoy malaksid no agbabawika, ket gapu daytoy iti kinamanagbasolmo."},{"vNo":"13 ","txt":"Ket ita, O ari, ania a dakkel a kinadakes ti naaramidmo, wenno ania a nakaro a nagbasolan ti naaramid dagiti taom, tapno kedngannatayo ti Dios wenno ukomennatayo daytoy a tao"},{"vNo":"14 ","txt":"Ket ita, O ari, adtoy, awan ti basoltayo, ket sika, O ari, saanka a nagbasol; ngarud, nagulbod daytoy a tao maipanggep kenka, ket nagipadto iti awan kaes-eskanna."},{"vNo":"15 ","txt":"Ket adtoy, napigsatayo, saantayo a maadipen, wenno maibalud dagiti kabusortayo; wen, ket rimmang-ayka iti daga, ken rumang-aykanto pay."},{"vNo":"16 ","txt":"Adtoy, daytoy ti tao, idatagmi kenka; aramidem kenkuana ti namnamaem a pagsayaatam."},{"vNo":"17 ","txt":"Ket napasamak nga imbilin ni ari Noe a nasken a maibalud ni Abinadi; ket imbilinna nga agtitipon dagiti saserdote ta angayenna ti panagnanaming a pangammuanna iti rumbeng nga aramidenna kenkuana."},{"vNo":"18 ","txt":"Ket napasamak a kinunada iti ari: Idatagmo tapno pagsaludsodanmi; ket imbilin ti ari ti pannakaidatagna kadakuada."},{"vNo":"19 ","txt":"Ket rinugianda a nagsaludsodan, tapno ulawenda, tapno maaddaanda iti panggapuanda a mangpabasol; ngem nalawag ti sungbatna kadakuada, ket nasungbatanna amin a saludsodda, wen, ket nasdaawda; ta nasungbatanna amin a saludsodda, ket tinikawna ida iti amin a saoda."},{"vNo":"20 ","txt":"Ket napasamak a maysa kadakuada ti nagkuna kenkuana: Ania ti kayat a sawen dagiti naisurat a balikas, ken insuro dagiti ammatayo, a kinunana:"},{"vNo":"21 ","txt":"Anian a nagpintas iti bambantay dagiti dapanna a nangyeg iti nasayaat a damdamag; a nangisaknap iti kappia; a nangyeg iti nasayaat a damdamag ti nasayaat; a nangisaknap iti pannakaisalakan; a nagkuna iti Zion, Agturay ti Diosmo;"},{"vNo":"22 ","txt":"Ipukkawto dagiti bantaymo; nga agtutunosto ti timekda nga agkanta; ta makitadanto iti sangunsango inton yeg manen ti Apo ti Zion;"},{"vNo":"23 ","txt":"Agrag-okayo; agtutunoskayo nga agkanta nabaybay-an a luglugar ti Jerusalem; ta liniwliwan ti Apo dagiti taona, nasubbotnan ti Jerusalem;"},{"vNo":"24 ","txt":"Impakitan ti Apo ti nasantuan a takiagna iti amin a pagilian, ket maimatanganto ti sangalubongan ti panangisalakan ti Diostayo."},{"vNo":"25 ","txt":"Ket ita kinuna ni Abinadi kadakuada: Saserdotekayo kadi, ket agpampammarangkayo a mangisuro kadagitoy a tao, ken makaawat iti espiritu ti panangipadto, ket tarigagayanyo pay laeng a maammuan kaniak ti kaipapanan dagitoy a banag"},{"vNo":"26 ","txt":"Kunak kadakayo, ay-aykayonto pay iti panangbalusingsingyo iti wagas ti Apo! Ta diyo koma insuro dagitoy a banag no maawatanyo ida; ngarud, binalusingsingyo dagiti wagas ti Apo."},{"vNo":"27 ","txt":"Diyo inaramat ti pusoyo nga umawat; ngarud, saankayo a nagbalin a mannakaawat. Ngarud, ania ti isuroyo kadagitoy a tao"},{"vNo":"28 ","txt":"Ket kinunada: Isuromi ti paglintegan ni Moises."},{"vNo":"29 ","txt":"Ket kinunana manen kadakuada: No isuroyo ti paglintegan ni Moises apay a diyo tungpalen? Apay nga iturongyo ti puspusoyo iti kinabaknang? Apay a makiin-innabigkayo ken ibusenyo ti pigsayo kadagiti balangkantis, wen, ken pagbalinenyo a managbasol dagitoy a tao, a nakaigapuan ti panangibaon kaniak ti Apo a mangipadto iti maibusor kadagitoy a tao, wen, uray pay ti nakaro a kinadakes a maibusor kadagitoy a tao."},{"vNo":"30 ","txt":"Diyo kadi ammo a pudno ti ibagbagak? Wen, ammoyo a pudno ti ibagbagak; ket nasken koma nga agarigenggenkayo iti imatang ti Dios."},{"vNo":"31 ","txt":"Ket mapasamakto a masaplitkayonto iti kinamanagbasolyo, ta imbagayo nga insuroyo ti paglintegan ni Moises. Ket ania ti ammoyo maipanggep iti paglintegan ni Moises? Mapasamak kadi ti pannakaisalakan babaen ti paglintegan ni Moises? Ania ti masaoyo"},{"vNo":"32 ","txt":"Ket insungbatda a mapasamak ti panangisalakan babaen ti paglintegan ni Moises."},{"vNo":"33 ","txt":"Ngem ita kinuna kadakuada ni Abinadi: Ammok a maisalakankayo no tungpalenyo dagiti bilin ti Dios; wen, no tungpalenyo dagiti bilin ti Dios nga inyawatna ken ni Moises iti bantay a Sinai, a kinunana:"},{"vNo":"34 ","txt":"Siak ti Apo a Diosyo, a nangiruar kadakayo iti Egipto, iti balay ti pannakaadipen."},{"vNo":"35 ","txt":"Awan ti bigbigenyo a Dios no di siak."},{"vNo":"36 ","txt":"Dikayo agaramid iti agpaay kadakayo a kinitikitan a ladawan, wenno ti ania man a kapadpada ti parsua iti langit, wenno banag nga adda iti uneg ti daga."},{"vNo":"37 ","txt":"Ket ita kinuna ni Abinadi kadakuada, Naaramidyo kadin amin dagitoy? Kunak kadakayo, Saan, saanyo a naaramid. Ket insuroyo kadi dagitoy a tao a nasken nga aramidenda amin dagitoy a banag? Kunak kadakayo, Saan, saanyo a naaramid."}]}