{"heading":"Isuro ni Ammon dagiti tao ni Limhi—Adalenna dagiti duapulo-ket-uppat a pinanid a Jaredite—Mabalin a maipatarus dagiti nagkauna a kasuratan babaen dagiti padto—Awan ti nabilbileg a sagut ngem ti kinamammadto. Agarup 121 s.c.","prevAbbr":"mosiah","prevNo":7,"nextAbbr":"mosiah","nextNo":9,"chapterTitle":"Mosiah 8","verses":[{"vNo":"1 ","txt":"Ket napasamak a kalpasan ti panangigibus ni ari Limhi ti pannakisaona kadagiti taona, ta adu a banag ti imbagana kadakuada ken sumagmamano laeng kadagitoy ti insuratko itoy a libro, imbagana kadagiti taona ti amin a banag maipanggep kadagiti kakabsatda nga adda iti Zarahemla."},{"vNo":"2 ","txt":"Ket imbilinna a sumango ni Ammon iti ummong, ket ulitenna kadakuada amin a napagteng dagiti kabsatda manipud iti panawen nga ipapanaw ni Zeniff iti daga agpapan pay iti panawen a panangipanawna iti bagina iti daga."},{"vNo":"3 ","txt":"Ken inulitna met kadakuada dagiti naudi a balikas nga insuro kadakuada ni ari Benjamin, ket inlawlawagna dagitoy kadagiti tao ni ari Limhi, tapno bareng maawatanda amin a balikas nga ibagana."},{"vNo":"4 ","txt":"Ket napasamak a kalpasan ti panangaramidna amin kadagitoy, a pinalubosan ni ari Limhi ti ummong, ket imbilinna nga agsubli ti tunggal maysa iti balayna."},{"vNo":"5 ","txt":"Ket napasamak nga imbilinna a dagiti pinanid a naglaon iti kasuratan dagiti taona manipud iti panawen nga ipapanawda iti Zarahemla, nasken a maited ken ni Ammon, tapno mabasana ida."},{"vNo":"6 ","txt":"Ita, apaman a nabasa ni Ammon ti kasuratan, dinamag ti ari kadakuada tapno maammuanna no maibuksilanna dagiti pagsasao, ket imbaga kenkuana ni Ammon a saan."},{"vNo":"7 ","txt":"Ket imbaga ti ari kenkuana: Iti leddaangko gapu iti panagsagaba dagiti taok, ibilinko a nasken nga agdaliasat ti uppat-a-pulo-ket-tallo a taok iti langalang, ket iti kasta bareng no masarakanda ti daga a Zarahemla, tapno maidawatmi kadagiti kabsatmi a wayawayaandakami iti pannakaadipenmi."},{"vNo":"8 ","txt":"Ket nayaw-awanda iti langalang iti las-ud ti adu nga aldaw, ngem naregtada latta, ket nagsublida itoy a daga a dida nasarakan ti daga a Zarahemla, a nagdaliasatda iti daga iti adu a kadandanuman, a nakaduktalanda iti daga a naaplagan iti tultulang ti tattao, ken ay-ayup, ken naaplagan pay iti rebba ti paspasdek ti nadumaduma a kita, a naduktalanda ti daga a nagbiagan ti tattao a kas iti kaadu ti pangen ti Israel."},{"vNo":"9 ","txt":"Ket para iti pammaneknek a pudno dagiti banag a nasaoda nangyawidda iti duapulo-ket-uppat a pinanid a napno iti kitikit, ket puroda a balitok."},{"vNo":"10 ","txt":"Ket adtoy, met, nagyawidda iti kabal, a dadakkel, a naaramidda iti gambang ken kobre, ket nalagdada."},{"vNo":"11 ","txt":"Ket manen, nagyawidda iti espada, awanen ti putanda, ken kinnanen ti lati dagiti tademda; ket awan ti asino man iti daga a makaibuksil iti pagsasao a naikitikit kadagiti pinanid. Ngarud kunak kadakayo: Diyo kadi maipatarus"},{"vNo":"12 ","txt":"Ket kunak manen kadakayo: Adda kadi asino man nga ammoyo a makaipatarus? Ta tarigagayak a nasken a maipatarus dagitoy a kasuratan iti pagsasaotayo; ta, nalabit, a maammuantayo kadagitoy dagiti nabati kadagiti tao a nadadael, a nagtaudan dagitoy a kasuratan; wenno, nalabit, a maammuantayo kadagitoy a tao a nadadael; ket tarigagayak a maammuan ti puon ti nakadadaelanda."},{"vNo":"13 ","txt":"Ita kinuna ni Ammon kenkuana: Maipanamnamak a maibagak kenka, O ari, ti tao a makaipatarus kadagitoy a kasuratan; ta adda kenkuana daytoy tapno makitana, ken maipatarusna amin a kasuratan iti nagkauna a panawen; ket sagut dayta a naggapu iti Dios. Ket maawagan dagita a banag iti agibukbuksil, ket awan ti tao a makakita kadagitoy malaksid no nabilin, malaksid no nasken nga adalenna ti saan a masapul ket nasken a mapukaw. Ket asino man a nabilin a mangkita kadakuada, maawagan met iti mammadto."},{"vNo":"14 ","txt":"Ket adtoy, ti ari dagiti tao nga adda iti Zarahemla ti tao a nabilin a mangaramid kadagitoy a banag, ken addaan iti naindaklan a sagut a naggapu iti Dios."},{"vNo":"15 ","txt":"Ket kinuna ti ari a nabilbileg ti mammadto ngem ti propeta."},{"vNo":"16 ","txt":"Ket kinuna ni Ammon a mammaltiing ti mammadto ket kasta met ti propeta; ket awan ti nabilbileg a sagut a magun-od ti tao, malaksid no adda kenkuana ti pannakabalin ti Dios, a di kabaelan ti asino man a tao; ngem maaddaan met ti tao iti naindaklan a pannakabalin nga ited kenkuana ti Dios."},{"vNo":"17 ","txt":"Ngem maammuan ti mammadto dagiti banag a napalabas, ken dagiti banag nga umay, ket maipalgak kadakuada amin a banag, wenno, nasaysayaat pay, maipakita dagiti nalimed a banag, ket mailawlawag dagiti nailimed a banag, ket ipakaammoda dagiti banag a di ammo, ket ipakitadanto met amin a banag a saan koma a mabalin a maammuan."},{"vNo":"18 ","txt":"Kasta ti pannangted ti Dios iti wagas a ti tao, babaen ti pammati, mabalinna ti agaramid iti nakaskasdaaw a milagro; ngarud agbalin a pangnamnamaan dagiti padana a tao."},{"vNo":"19 ","txt":"Ket ita, nalaus ti rag-o ti ari idi maibaga ni Ammon amin dagitoy a balikas, ket nagyaman iti Dios, a kinunana: Awan duadua a naglaon dagitoy a pinanid iti naindaklan a kinadatdatlag, ket awan duadua a naisagana dagitoy nga agibukbuksil iti panggep a mangipakita amin dagiti nasao a datdatlag kadagiti annak ti tattao."},{"vNo":"20 ","txt":"O anian a kinadatdatlag dagiti aramid ti Apo, ken anian a nagpaut ti panagsagabana kadagiti taona; wen, ken anian a kinabulsek ken ti kinarigat a makaaw-awat dagiti annak ti tattao; ta dida tuntonen ti sirib, wenno tarigagayanda man la koma nga iturayanna ida!"},{"vNo":"21 ","txt":"Wen, kasda la iti atap a pangen a timmaray manipud iti pastor, ket nagwarawara, ket nabugtak, ken linamut ida dagiti ayup iti kabakiran."}]}