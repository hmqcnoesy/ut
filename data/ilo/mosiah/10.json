{"heading":"Matay ni ari Laman—Narungsot ken nakaam-amak ken mamati iti saan a pudno a kaugalian dagiti taona—Rimbawan ida ni Zeniff ken dagiti taona.  Agarup 187–160 s.c.","prevAbbr":"mosiah","nextAbbr":"mosiah","prevNo":9,"nextNo":11,"chapterTitle":"Mosiah 10","prevTitle":"Mosiah 9","nextTitle":"Mosiah 11","verses":[{"vNo":1,"txt":"Ket napasamak a rinugianmi manen ti nangbangon iti pagarian ken rinugianmi manen ti nagtagikua iti daga a sitatalna.  Ket imbilinko nga adda koma armas a pakigubat a naaramid iti amin a kita, tapno iti kasta adda armas dagiti taok a kalasagda iti panawen a yaay manen dagiti Lamanite a manggubat kadagiti taok."},{"vNo":2,"txt":"Ket nangikabilak iti guardia iti aglawlaw ti daga, tapno saan a makastrek manen dagiti Lamanite a dimi madlaw ket dadaelendakami; ket kasta ti panangguardiak kadagiti taok ken dagiti pastorko, ket inlisik ida iti pannakatnagda iti ima dagiti kabusormi."},{"vNo":3,"txt":"Ket napasamak a tinawidmi ti daga dagiti ammami iti adu a tawen, wen, iti las-ud ti duapulo-ket-dua a tawen."},{"vNo":4,"txt":"Ket imbilinko a nasken a sukayen dagiti lallaki ti daga, ket agpatuboda iti amin a kita ti bukbukel ken amin a kita ti nadumaduma a bungbunga."},{"vNo":5,"txt":"Ket imbilinko nga agtibbi dagiti babbai, ken agbannog, ken agtrabaho, ken agabel iti amin a kita ti nalamuyot a seda, wen, ken amin a kita ti lupot, tapno mailemmengmi ti kinalamulamomi; ket iti kasta rumang-aykami iti daga—iti kasta nagtultuloy ti talnami iti daga iti las-ud ti duapulo-ket-dua a tawen."},{"vNo":6,"txt":"Ket napasamak a natay ni ari Laman, ket nangrugi a simmublat ti anakna a nagturay.  Ket rinugianna a sugsogan dagiti taona a mangbusor kadagiti taok; ngarud nagsaganada a makigubat, ken umay makidangadang kadagiti taok."},{"vNo":7,"txt":"Ngem imbaonko dagiti espiak iti aglawlaw ti Shemlon, tapno maduktalak ti panagsagsaganada, tapno maguardiaak ida, tapno saanda a maraut dagiti taok ket dadaelenda ida."},{"vNo":8,"txt":"Ket napasamak nga immayda iti amianan ti Shilom, iti adu a pangenda, tattao a nagtagiarmas iti bai, ken iti pana, ken iti espada, ken iti palang, ken iti bato, ken iti palsiit; ket awan ti abbong ti uloda a pinakalboda; ket nabariksanda iti lalat iti lomoda."},{"vNo":9,"txt":"Ket napasamak nga imbilinko a mailemmeng iti tangalang dagiti babbai ken annak dagiti taok; kasta met nga imbilinko nga amin dagiti lallaki a makaiggem iti igam, kasta met dagiti agtutubo a lallaki a makabael nga agiggem iti igam, aguurnongda a sangsangkamaysa a makidangadang kadagiti Lamanite; ket inikkak ida iti saad, tunggal lalaki a mainugot iti tawenna."},{"vNo":10,"txt":"Ket napasamak a napankami nakidangadang kadagiti Lamanite, ket siak, mismo a siak, iti kinalakaykon, napanak met nakidangadang kadagiti Lamanite.  Ket napasamak a napankami nakidangadang babaen ti bileg ti Apo."},{"vNo":11,"txt":"Ita, awan ti ammo dagiti Lamanite maipanggep iti Apo, wenno ti bileg ti Apo, ngarud nagpannurayda iti pigsada.  Ngem napigsada latta a tao, kas iti kinabileg ti tattao."},{"vNo":12,"txt":"Narungsotda, ken nakaam-amak, ken mammapatayda a tao, a mamati iti kaugalian dagiti ammada, nga isu daytoy—Mamatida a napapanawda iti Jerusalem gapu iti kinamanagbasol dagiti ammada, ken dinangran ida dagiti kabsatda iti langalang, ken nadangranda bayat ti ibaballasiwda iti baybay;"},{"vNo":13,"txt":"Ket manen, a nadangranda bayat ti kaaddada iti daga nga immuna a tawidda, kalpasan ti ibaballasiwda iti baybay, ket amin dagitoy gapu ta natultulnog ni Nephi a nangtungpal kadagiti bilin ti Apo—ngarud kinanunongan ti Apo, ta nangngeg ti Apo dagiti kararagna ken sinungbatanna ida, ket indauluanna ida iti panagdaliasatda iti langalang."},{"vNo":14,"txt":"Ket kinapungtot dagiti kabsatna agsipud ta dida naawatan ti pannakilangen ti Apo; kinapungtotda met maipuon iti danum agsipud iti sukirda iti Apo."},{"vNo":15,"txt":"Ket manen, kinapungtotda idi makadanonda iti naikari a daga, agsipud ta kinunada nga innalana ti karbengan dagiti tao a mangituray; ket kinalikagumanda a patayen."},{"vNo":16,"txt":"Ket manen, kinapungtotda agsipud ta napan iti langalang kas iti imbilin kenkuana ti Apo, ket innalana dagiti pinanid a gambang a nakaikitikitan dagiti kasuratan, ta kinunada a tinakawna ida."},{"vNo":17,"txt":"Ket kasta nga insuroda dagiti annakda a manggura kadakuada, ken nasken a patayenda ida, ken nasken a takawan ken samsamanda ida, ken aramidenda ti amin a kabaelanda a mangdadael kadakuada; ngarud awan inggana ti gurada kadagiti annak ni Nephi."},{"vNo":18,"txt":"Ta daytoy ti talaga a gapu ni ari Laman, babaen ti kinasikapna, ken ti naulbod a kinamanangallilawna, ken dagiti makaay-ayo a karina, a nangallilaw kaniak, nga intugotko dagiti taok ditoy a daga, tapno bareng madadaelda ida; wen, ket nagsagabatayo iti daga kadagitoy a panawen."},{"vNo":19,"txt":"Ket ita siak, ni Zeniff, kalpasan ti panangibagak amin kadagitoy a banag kadagiti taok maipanggep kadagiti Lamanite, pinarugsok ida a makidangadang iti amin a kabaelanda, nga agtalekda iti Apo; ngarud, nakirupirkami kadakuada, iti sangunsango."},{"vNo":20,"txt":"Ket napasamak a pinapanawmi ida iti dagami; ket pinapataymi ida iti nakaro a pammapatay, nakaad-aduda ket dimi ida mabilang."},{"vNo":21,"txt":"Ket napasamak a nagsublikami manen iti dagami, ket rinugian manen dagiti taok a sinango dagiti pastorda, ken nangsukay iti dagada."},{"vNo":22,"txt":"Ket ita siak, gapu ta lakayakon, inyawatko ti pagarian kadagiti annakko a lallaki; ngarud, awanen ti maibagak.  Ket sapay koma ta bendisionan ti Apo dagiti taok.  Amen."}]}