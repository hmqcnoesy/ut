{"heading":"Idauluan ni Zeniff ti bunggoy a naggapu iti Zarahemla a pangagaw iti daga a Lehi-Nephi—Palubosan ida ti ari a Lamanite nga agtawid iti daga—Adda gubat iti nagbaetan dagiti Lamanite ken dagiti tao ni Zeniff.  Agarup 200–187 s.c.","sectionHeading":"Ti Kasuratan ni Zeniff—Ti pakaammo dagiti taona, iti panawen nga ipapanawda iti Zarahemla agingga iti panawen a nawayawayaanda kadagiti Lamanite.","prevAbbr":"mosiah","nextAbbr":"mosiah","prevNo":8,"nextNo":10,"chapterTitle":"Mosiah 9","prevTitle":"Mosiah 8","nextTitle":"Mosiah 10","verses":[{"vNo":1,"txt":"Siak, ni Zeniff, kas nasuruan iti amin a pagsasao dagiti Nephite, ken kas addaan iti pannakaammo iti daga a Nephi, wenno iti daga nga immuna a tawid dagiti ammami, ken kas naibaon nga espia kadagiti Lamanite tapno espiaak ti bunggoyda, tapno madarup ken mapapatay ida ti buyotmi—ngem idi makitak nga adda naimbag kadakuada kinalikagumak a saanda a mapapatay."},{"vNo":2,"txt":"Ngarud, inrupirko kadagiti kabsatko iti langalang, ta kayatko a makitulag ti agturaymi kadakuada; ngem gapu ta naunget ken mammapatay a tao imbilinna ti pannakapapatayko; ngem naisalakanak iti pannakaibukbok ti nabuslon a dara; ta nagraranget dagiti amma, ken dagiti agkakabsat, agingga nga ad-adu iti bilang ti buyotmi ti napapatay iti kabakiran; ket nagsublikami, dakami a naisalakan, iti Zarahemla, a mangipakaammo iti dayta nga estoria kadagiti assawa ken annakda."},{"vNo":3,"txt":"Ken mainaig pay, gapu iti essemko a mangtawid iti daga dagiti ammak, nangurnongak iti agtarigagay a mapan agtagikua iti daga, ket inrugimi manen ti nagdaliasat iti langalang iti papanmi iti daga; ngem naparigatkami iti bisin ken nakaro a panagsagaba; ta nabuntogkami a manglagip iti Apo a Diosmi."},{"vNo":4,"txt":"Nupay kasta, kalpasan ti adu nga aldaw a panagallaalla iti langalang impatakdermi dagiti toldami iti nakapapatayan dagiti kakabsatmi, nga asideg iti daga dagiti ammami."},{"vNo":5,"txt":"Ket napasamak a napanak manen a kinuyog ti uppat kadagiti taok iti siudad, iti ari, tapno maammuak ti kapanunotan ti ari, ken tapno maammuak no mabalinko ti sumurot kadagiti taok a mangtagikua iti daga a sitatalna."},{"vNo":6,"txt":"Ket napanak iti ari, ket intulagna kaniak a mabalinko ti mangtagikua iti daga a Lehi-Nephi, ken iti daga a Shilom."},{"vNo":7,"txt":"Ken imbilinna met a nasken a pumanaw dagiti taona iti daga, ket mapanak ken dagiti taok iti daga tapno tagikuaenmi."},{"vNo":8,"txt":"Ket rinugianmi ti nagpatakder iti pasdek, ken ti nangtarimaan kadagiti sarikedked ti siudad, wen, uray pay dagiti sarikedked ti siudad ti Lehi-Nephi, ken ti siudad ti Shilom."},{"vNo":9,"txt":"Ket rinugianmi a sinukay ti daga, wen, uray pay ti amin a kita ti bukbukel, ti bukbukel ti mais, ken ti trigo, ken ti sebada, ken ti neas, ken ti sheum ken bukbukel ti nadumaduma a bungbunga; ket rinugianmi ti nagpaadu ken rimmang-ay iti daga."},{"vNo":10,"txt":"Ita ti kinasikap ken kinamanangallilaw ni ari a Laman, ti namagbalin kadagiti taok nga adipen, ket insukona ti daga a tagikuaenmi koma."},{"vNo":11,"txt":"Ngarud napasamak, a kalpasan ti panagnaedmi iti daga iti las-ud ti sangapulo-ket-dua a tawen in-inut a nariribukan ni ari Laman, amangan ta iti ania man a wagas agbalin a malalaki dagiti taok iti daga, ket saanda idan a madaeran ket agbalinda nga adipen."},{"vNo":12,"txt":"Ita sadut ken managrukbabda a tao iti didiosen; ngarud tinarigagayanda nga agbalinkami nga adipen, tapno bussogenda ti bagbagida kadagiti nagbannoganmi; wen, tapno pagpiestaanda dagiti pastormi iti talon."},{"vNo":13,"txt":"Ngarud napasamak a sinugsogan ni ari Laman dagiti taona a makiriri kadagiti taok; ngarud nangrugi ti gubgubat ken panagsusupanget iti daga."},{"vNo":14,"txt":"Ta, iti maika-sangapulo-ket-tallo a tawen a panagturayko iti Nephi, iti adayo nga abagatan ti Shilom, bayat ti panangpadpadigos ken panangtartaraken dagiti taok kadagiti pastorda, ken panagsuksukayda kadagiti dagada, adu a pangen ti Lamanite ti nangraut kadakuada ket pinapatayda ida, ken tapno maalada dagiti pastorda, ken mais kadagiti talonda."},{"vNo":15,"txt":"Wen, ket napasamak a nagtalawda, amin dagiti saan a naparmek, uray iti siudad ti Nephi, ket inawagandak a salaknibda."},{"vNo":16,"txt":"Ket napasamak nga inarmasak ida iti bai, ken iti pana, iti espada, ken iti palang, ken iti pang-or, ken iti palsiit, ken iti amin a kita ti armas a mabalinmi nga aramiden, ket rinautmi kadagiti taok dagiti Lamanite."},{"vNo":17,"txt":"Wen, babaen ti bileg ti Apo napanmi ginubat dagiti Lamanite; ta napasnekkami kadagiti taok a nagdawat iti Apo a dinakami koma baybay-an a maitebbang iti ima dagiti kabusormi, ta nariingkami a manglagip iti pannakawayawaya dagiti ammami."},{"vNo":18,"txt":"Ket dinengngeg ti Dios ti dawatmi ken sinungbatanna dagiti kararagmi; ket napankami babaen ti bilegna; wen, napanmi ginubat dagiti Lamanite, ket iti maysa nga aldaw ken maysa a rabii nakapapataykami iti tallo ribu ken uppat-a-gasut-ket-tallo; nagpapataykami kadakuada agingga a napapanawmi ida iti dagami."},{"vNo":19,"txt":"Ket siak, a mismo, iti imak, timmulongak a nangitanem kadagiti minatayda.  Ket adtoy, iti nalabes a leddaang ken ladingitmi, dua gasut ken pitopulo-ket-siam ti natay kadagiti kabsatmi."}]}