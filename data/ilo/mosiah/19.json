{"heading":"Padasen ni Gideon a patayen ni Ari Noe—Rauten dagiti Lamanite ti daga—Matay ni Ari Noe iti apuy—Agturay ni Limhi a kas emperador a pagbayadan iti buis.  Agarup 145–121 s.c.","prevAbbr":"mosiah","nextAbbr":"mosiah","prevNo":18,"nextNo":20,"chapterTitle":"Mosiah 19","prevTitle":"Mosiah 18","nextTitle":"Mosiah 20","verses":[{"vNo":1,"txt":"Ket napasamak a nagsubli dagiti buyot ti ari, iti panagsapulda nga awan namaayna kadagiti tao ti Apo."},{"vNo":2,"txt":"Ket ita adtoy, bassit ti bilang dagiti soldado ti ari, gapu ta nakissayan, ket nangrugi ti pannakabingaybingay dagiti nabati kadagiti tao."},{"vNo":3,"txt":"Ket nangrugi ti basbassit a bingay a nangipeksa iti pammutbutengda iti ari, ket nangrugi ti dakkel a panagsusupangetda."},{"vNo":4,"txt":"Ket ita adda lalaki kadakuada nga agnagan iti Gideon, ket gapu ta napigsa a lalaki ken kabusor ti ari, inasutna ngarud ti espadana, ket insapatana ti pungtotna a papatayenna ti ari."},{"vNo":5,"txt":"Ket napasamak a kinarangetna ti ari; ket idi makita ti ari a manggapun a maparmek, naglibas a nagtaray ket nagturong iti torre nga asideg iti templo."},{"vNo":6,"txt":"Ket kinamat ni Gideon ket dandanin makadanon iti torre tapno patayenna ti ari, ket inwaras ti ari ti panagkitana iti aglawlaw ti daga a Shemlon, ket adtoy, adda ti buyot dagiti Lamanite iti beddeng ti daga."},{"vNo":7,"txt":"Ket ita nagpakpakaasi ti ari iti nalaus a sakit ti nakemna, a kinunana:  Gideon, dinak patayen, ta umasidegen dagiti Lamanite kadata, ket papatayendata; wen, papatayenda dagiti taok."},{"vNo":8,"txt":"Ket ita saan unay a maseknan ti ari kadagiti taona ngem ketdi iti biagna; nupay kasta, saan a pinapatay ni Gideon."},{"vNo":9,"txt":"Ket binilin ti ari dagiti tao a nasken a libasanda dagiti Lamanite, ket simmurot met kadakuada, ket kimmamangda iti langalang, a kaduada dagiti babbai ken annakda."},{"vNo":10,"txt":"Ket napasamak a kinamat ida dagiti Lamanite, ket naabutanda ida, ket rinugianda ida a papatayen."},{"vNo":11,"txt":"Ita napasamak nga imbilin ti ari kadagiti amin a lallaki a panawanda ti assawada ken dagiti annakda, ket libasanda dagiti Lamanite."},{"vNo":12,"txt":"Ita adu kadakuada ti saan a pimmanaw, ngem nagtalinaedda ketdi ket natayda a kaduada ida.  Ket pinanawan ti dadduma dagiti assawa ken annakda iti panaglibasda."},{"vNo":13,"txt":"Ket napasamak nga imbilin dagiti nagbati kadagiti assawa ken annakda nga agtakder dagiti napintas a babbalasangda ket agpakaasida kadagiti Lamanite a dida ida patpatayen."},{"vNo":14,"txt":"Ket napasamak a kinaasian ida dagiti Lamanite, ta naguyugoyda iti pintas dagiti babbai."},{"vNo":15,"txt":"Ngarud saan a pinatay ida dagiti Lamanite, ket binaludda ida ken insublida ida iti daga a Nephi, ket pinalubosanda ida a mangtagikua iti daga, babaen ti saritaan nga idatagda ni ari Noe kadagiti Lamanite, ken itedda dagiti sanikuada, uray pay ti kagudua ti amin a kukuada, kagudua ti balitokda, ken ti pirakda, ken amin a napateg a kukuada, ket kasta ti panagbayadda iti buis iti ari dagiti Lamanite iti tinawen."},{"vNo":16,"txt":"Ket ita adda maysa kadagiti annak ti ari kadagiti balud, a Limhi ti naganna."},{"vNo":17,"txt":"Ket ita tarigagay ni Limhi a saan koma a mapapatay ti amana; nupay kasta, saan a kuneng ni Limhi iti kinamanagbasol ti amana, idinto nga isu ket naimbag a tao."},{"vNo":18,"txt":"Ket napasamak a sililimed a nangibaon ni Gideon iti lallaki iti langalang, a mangsapul iti ari ken kadagiti kinakuyogna.  Ket napasamak a nasagangda dagiti tao iti langalang, isuda amin malaksid ti ari ken dagiti saserdotena."},{"vNo":19,"txt":"Ita inkarida a sipapasnek nga agsublida iti daga a Nephi, ket no napapatay dagiti assawa ken annakda, kasta met dagiti nagbati kadakuada, ta agibalesda, ket mairamanda met a mapukaw."},{"vNo":20,"txt":"Ket imbilin kadakuada ti ari a dida agsubli; ket kinagurada ti ari, ket kinayatda nga agsagaba, uray pay matay iti apuy."},{"vNo":21,"txt":"Ket alaenda koma metten dagiti saserdote tapno papatayenda, ket linibasanda ida."},{"vNo":22,"txt":"Ket napasamak nga agsublida koman iti daga a Nephi, ket nasabetda dagiti tao ni Gideon.  Ket imbaga kadakuada ni Gideon ti amin a napasamak kadagiti assawa ken annakda; ket pinalubosan ida dagiti Lamanite nga agtagikua iti daga babaen ti panagbayadda iti buis kadagiti Lamanite iti kagudua ti amin a sanikuada."},{"vNo":23,"txt":"Ket imbaga dagiti tao kadagiti tao ni Gideon a napataydan ti ari, ken linibasan ida dagiti saserdotena iti langalang."},{"vNo":24,"txt":"Ket napasamak nga idi maileppasda ti seremonia, a nagsublida iti daga a Nephi, nga agragrag-o, gapu ta saan a napapatay dagiti assawa ken annakda; ken imbagada ken ni Gideon ti inaramidda iti ari."},{"vNo":25,"txt":"Ket napasamak a nagsapata kadakuada ti ari dagiti Lamanite, a saan ida a papatayen dagiti taona."},{"vNo":26,"txt":"Kasta met ni Limhi, gapu ta anak ti ari, gapu ta intalek kenkuana dagiti tao ti pagarian, nagsapata iti ari dagiti Lamanite nga agbayad kenkuana dagiti taona iti buis, uray pay ti kagudua ti amin a sanikuada."},{"vNo":27,"txt":"Ket napasamak a rinugian ni Limhi a binangon ti pagarian ken pinatibkerna ti kappia kadagiti taona."},{"vNo":28,"txt":"Ket nangbatang ti ari dagiti Lamanite iti bantay iti aglawlaw ti daga, tapno makapagtalinaed dagiti tao ni Limhi iti daga, tapno dida mapan iti langalang; ket tinarabayna dagiti bantayna babaen ti buis a naawatna kadagiti Nephite."},{"vNo":29,"txt":"Ket ita napagtultuloy ni Limhi ti kappia iti pagarianna iti las-ud ti dua a tawen, a saan ida a riniribuk dagiti Lamanite wenno pinadas ida a papatayen."}]}