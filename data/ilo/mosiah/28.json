{"heading":"Maaddaan iti agnanayon a biag dagiti lallaki nga annak ni Mosiah—Mapanda mangasaba kadagiti Lamanite—Babaen ti panangaramatna kadagiti dua a bato ti panangipadto, ipatarus ni Mosiah dagiti pinanid a Jaredite. Agarup 92 s.c.","prevAbbr":"mosiah","prevNo":27,"nextAbbr":"mosiah","nextNo":29,"chapterTitle":"Mosiah 28","verses":[{"vNo":"1 ","txt":"Ita napasamak a kalpasan ti panangaramid dagiti lallaki nga annak ni Mosiah amin dagitoy a banag, nangalada iti sumagmamano ket inkuyogda iti panagsublida iti amada, ti ari, ket indawatda kenkuana nga ipalubosna a mapanda, a kakuyogda dagiti pinilida, iti daga a Nephi tapno ikasabada dagiti banag a nangngeganda, ken iti kasta maiburayda ti balikas ti Dios kadagiti kabsatda, dagiti Lamanite—"},{"vNo":"2 ","txt":"Ta bareng no maitedda kadakuada ti pannakaammo iti Apo a Diosda, ken magutugotda ida iti kinamanagbasol dagiti ammada; ken bareng no maagasanda ida iti gurada kadagiti Nephite, tapno mairamanda met nga agrag-o iti Apo a Diosda, tapno agbalinda a mannakigayyem iti tunggal maysa, ken tapno awanen ti panagsusupanget iti amin a daga nga inted kadakuada ti Apo a Diosda."},{"vNo":"3 ","txt":"Ita tinarigagayanda a maipakdaar koma ti pannakaisalakan iti amin a parsua, ta dida maawat a matay ti ania man a kararua; wen, uray pay ti amin a panunot a nasken nga agibtur iti awan inggana a panagtutuok ti mamagaringenggen ken mamagpigerger kadakuada."},{"vNo":"4 ","txt":"Ket kasta ti panagtrabaho ti Espiritu ti Apo kadakuada, ta isuda ti karugitan kadagiti managbasol. Ket nakita ti Apo a maikanada iti awan inggana a kaasina nga isalakanna ida; nupay kasta sinagabada ti nalaus a leddaang ti kararuada gapu iti kinamanagbasolda, a nalaus ti panagsagaba ken panagdandanagda ta nasken a mapapanawda iti agnanayon."},{"vNo":"5 ","txt":"Ket napasamak a nagpakpakaasida iti amada iti adu nga aldaw tapno makapanda iti daga a Nephi."},{"vNo":"6 ","txt":"Ket napan nagdamag ni ari Mosiah iti Apo no palubosanna dagiti lallaki nga annakna a mapan mangikasaba iti balikasna kadagiti Lamanite."},{"vNo":"7 ","txt":"Ket kinuna ti Apo ken ni Mosiah: Palubosam ida a mapan, ta adunto ti mamati kadagiti balikasda, ket maaddaandanto iti agnanayon a biag; ket isalakankonto dagiti lallaki nga annakmo iti ima dagiti Lamanite."},{"vNo":"8 ","txt":"Ket napasamak nga impalubos ni Mosiah ti papanda ken panangaramidda iti dinawatda."},{"vNo":"9 ","txt":"Ket nagdaliasatda iti langalang iti papanda panangikasaba iti balikas kadagiti Lamanite; ket itdek ti pakaammo iti inaramidda kalpasanna."},{"vNo":"10 ","txt":"Ita awan ti asino man a pakaitalkan ni ari Mosiah iti pagarian, ta awan ti asino man kadagiti lallaki nga annakna ti umawat iti pagarian."},{"vNo":"11 ","txt":"Ngarud innalana dagiti kasuratan a naikitikit kadagiti pinanid a gambang, kasta met dagiti pinanid ni Nephi, ken amin a banag nga indulin ken tinaginayonna a kas imbilin ti Dios, kalpasan ti panangipatarusna ken kinayatna a maisurat dagiti kasuratan nga adda kadagiti pinanid a balitok a nasarakan dagiti tao ni Limhi, nga indatag kenkuana ni Limhi;"},{"vNo":"12 ","txt":"Ket inaramidna daytoy gapu iti nalaus a gagar dagiti taona; ta saan a marukod ti tarigagayda a mangammo iti maipanggep kadagidiay tao a napapatay."},{"vNo":"13 ","txt":"Ket ita impatarusna ida babaen dagidiay dua a bato a naimuntar iti dua nga iking ti bai."},{"vNo":"14 ","txt":"Ita naisagana dagitoy a banag manipud pay idi punganay, ket naipaima iti tunggal kaputotan, iti panggep a panangyulog kadagiti pagsasao;"},{"vNo":"15 ","txt":"Ket naidulin ken nataginayonda babaen ti ima ti Apo, ta nasken a mangduktal iti tunggal nabiag no asino ti mangtagikua iti daga ti kinamanagbasol ken makarimon nga aramid dagiti taona;"},{"vNo":"16 ","txt":"Ket asino man a yan dagitoy a banag maawagan iti mammadto, a naipasurot iti wagas dagiti nagkauna a panawen."},{"vNo":"17 ","txt":"Ita kalpasan ti panangipatarus ni Mosiah kadagitoy a kasuratan, adtoy, intedna ti pakaammuan kadagiti tao a napapatay, manipud iti panawen a pannakapapatayda nga agsubli iti pannakaipasdek ti dakkel a torre, iti panawen a panangkiro ti Apo iti pagsasao dagiti tao ket nasayyasayyada iti ganggannaet iti amin a daga, wen, ken uray pay a manipud iti dayta a panawen nga agsubli iti pannakaparsua ni Adan."},{"vNo":"18 ","txt":"Ita pinarnuay daytoy a pakaammo ti nalaus a panagleddaang dagiti tao ni Mosiah, wen, napnoda iti ladingit; nupay kasta naikkanda iti nawada a pannakaammo, ket iti dayta nagrag-oda."},{"vNo":"19 ","txt":"Ket maisuratto daytoy a pakaammo kalpasanna; ta adtoy, nasken unay a maammuan ti amin a tao dagiti banag a naisurat iti daytoy a pakaammo."},{"vNo":"20 ","txt":"Ket ita, kas nasaokon kadakayo, a kalpasan ti panangaramid ni ari Mosiah kadagitoy a banag, innalana dagiti pinanid a gambang, ken amin dagiti banag nga indulinna, ket intalekna ida ken ni Alma, nga anak ni Alma; wen, amin dagiti kasuratan, kasta met dagiti agyul-ulog, ket intalekna ida kenkuana, ket imbilinna kenkuana a nasken nga idulin ken taginayonenna ida, kasta met nga idulinna ti kasuratan dagiti tao, nga impaimana iti tunggal kaputotan, a kas met iti pannakaipaimada manipud iti panawen nga ipapanaw ni Lehi iti Jerusalem."}]}