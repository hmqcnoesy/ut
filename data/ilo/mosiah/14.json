{"heading":"Agsao ni Isaias a mainugot iti Mesias—Maikari ti pannakaabi ken panagsagabana—Aramidenna ti kararuana a daton iti basol ken mangibabaet kadagiti managbasol—Idilig iti Isaias 53. Agarup 148 s.c.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Mosiah 14","verses":[{"vNo":"1 ","txt":"Wen, di kadi met kinuna ni Isaias: Asino ti namati iti padamagtayo, ken asino ti pakaipakitaan ti ima ti Apo"},{"vNo":"2 ","txt":"Ta dumakkelto iti sidongna a kas iti naganus a mula, ken kas iti ramut a napag-ut iti namaga a daga; awanan iti buya wenno kayaw, ket no kitaentayo awanan iti ngayed tapno esmantayo."},{"vNo":"3 ","txt":"Naumsi ken saan nga inawat dagiti tao; naliday a lalaki, ken asideg iti leddaang; ditayo tinaliaw; naumsi ket ditayo rinaem."},{"vNo":"4 ","txt":"Awan duadua nga inibturanna ti leddaangtayo, ken imbaklayna ti ladingittayo; imbilangtayo pay laeng a dinangran, sinaplit ti Dios, ket nagsagaba."},{"vNo":"5 ","txt":"Ngem nasugatan gapu iti basbasoltayo, nadunor gapu iti kinamanagbasoltayo; adda kenkuana ti pannusa ti talinaaytayo; maagsantayo iti pannaplitna."},{"vNo":"6 ","txt":"Datayo amin, kas karnero, nasayyasayya; inaramid ti tunggal maysa kadatayo ti kayatna; ket naimatangan ti Apo ti kinamanagbasoltayo amin."},{"vNo":"7 ","txt":"Nairurumen, ket nagsagaba, ngem dina latta inungap ti ngiwatna; naipan a kasla kordero iti agparparti, ket kas iti umel a karnero iti sango ti mamukis kenkuana dina ngarud inungap ti ngiwatna."},{"vNo":"8 ","txt":"Nairuar iti pagbaludan ken iti pangukoman; ket asino ti mangipakdaar iti kaputotanna? Ta naisina iti daga dagiti sibibiag; ta nadangran gapu iti basbasol dagiti taok."},{"vNo":"9 ","txt":"Ket inaramidna ti tanemna iti yan dagiti nadangkes, ken ti baknang iti ipapatayna; agsipud ta awan ti inaramidna a dakes, wenno panangallilaw iti ngiwatna."},{"vNo":"10 ","txt":"Naay-ayo latta ti Apo a mangsugat kenkuana; pinagladingitna; inton aramidem ti kararuana a daton iti basol makitananto ti bin-ina, nayonannanto dagiti aldawna, ket apitennanto ti pannakaay-ayo ti Apo."},{"vNo":"11 ","txt":"Makitananto ti panagtutuok ti kararuana, ket mapnekto; babaen ti pannakaammona adunto ti kalintegan dagiti nalinteg a katulongak; ta ibaklaynanto ti kinamanagbasolda."},{"vNo":"12 ","txt":"Ngarud ibinglayakto iti paset ti dakkel, ket bingayennanto dagiti samsam kadagiti napigsa; gapu ta imbukbokna ti kararuana iti patay; ket naibilang kadagiti managbasol; ken imbaklayna ti basbasol ti adu, ket imbabaetna dagiti managbasol."}]}