{"heading":"Agkararag ni Enos iti naimpusuan ket magun-odna ti pannakapakawan dagiti basolna—Sumnek iti panunotna ti timek ti Apo, a mangikarkari iti pannakaisalakan dagiti Lamanite iti masanguanan nga aldaw—Ikagumaan dagiti Nephite nga ibangon manen dagiti Lamanite—Agrag-o ni Enos iti Mannubbotna. Agarup 420 s.c.","prevAbbr":"jacob","prevNo":7,"nextAbbr":"jarom","nextNo":1,"chapterTitle":"Enos","verses":[{"vNo":"1 ","txt":"ADTOY, napasamak a siak, ni Enos, siaammoak a nalinteg a tao ti amak—gapu ta insuronak iti pagsasaona, kasta met ti pannaripato ken pammagbaga ti Apo—ket maidaydayaw koma ti nagan ti Diosko gapu iti daytoy—"},{"vNo":"2 ","txt":"Ket ibagak kadakayo ti pannakisinnupangetko iti Dios, sakbay a naawatko ti pammakawan dagiti basolko."},{"vNo":"3 ","txt":"Adtoy, napanak naganup iti kabakiran; ket naimula iti pusok dagiti balikas a masansan a mangngegko iti amak maipapan iti agnanayon a biag, ken ti ragsak dagiti santo, a simlep iti pusok."},{"vNo":"4 ","txt":"Ket nabisinan ti kararuak; ket nagparintumengak iti sango ti Namarsua kaniak, ket immawagak kenkuana iti napasnek a panagkararag ken panangipakumbaba iti bukodko a kararua; ket immawagak kenkuana iti unos dayta nga aldaw; wen, ket idi dimteng ti rabii ipukpukkawko pay laeng ti timekko tapno dumanon iti langit."},{"vNo":"5 ","txt":"Ket adda timek nga immay kaniak, a kinunana: Enos, napakawanen dagiti basolmo, ket mabendisionanka."},{"vNo":"6 ","txt":"Ket siak, ni Enos, ammok a saan nga agulbod ti Dios; gapuna, napukaw ti manidsidir a basolko."},{"vNo":"7 ","txt":"Ket kinunak: Kasano ti pannakaaramidna, Apo"},{"vNo":"8 ","txt":"Ket kinunana kaniak; Gapu iti pammatim ken ni Cristo, a dimo pay nangngegan ken nakita. Ket adu a tawen ti naglabas sakbay nga imparangarangna ti bagina iti lasag; gapuna, mapanka, ta inaramidna a naan-anay ti pammatim."},{"vNo":"9 ","txt":"Ita, napasamak nga idi nangngegko dagitoy a balikas nangrugi a nariknak ti tarigagay nga agpaay iti pagsayaatan dagiti kabsatko, dagiti Nephite; gapuna, impaayko ti sibubukel a kararuak iti Dios gapu kadakuada."},{"vNo":"10 ","txt":"Ket idi nakipinnettengak iti espiritu, adtoy, immay manen iti panunotko ti timek ti Apo, a kinunana: Sarungkarakto dagiti kabsatmo a maibatay iti kinaregtada a mangtungpal kadagiti bilinko. Intedko kadakuada daytoy a daga, ket nasantuan daytoy a daga; ket saanko nga ilunod malaksid laeng no gapu iti kinadakes; gapuna, sarungkarakto dagiti kabsatmo kas iti imbagak; ket ti panaglabsingda ti puon ti ladingit a sumeksek iti uloda."},{"vNo":"11 ","txt":"Ket kalpasanna, siak, ni Enos, nangngegak dagitoy a balikas, timmibker ti pammatik iti Apo; ket nagkararagak kenkuana iti napnuan pakaasi nga agpaay kadagiti kabsatko, dagiti Lamanite."},{"vNo":"12 ","txt":"Ket napasamak a kalpasan ti panagkararag ken panagbannogko iti amin a kinaregta, kinuna kaniak ti Apo: Itedkonto kenka dagiti tarigagaymo gapu iti pammatim."},{"vNo":"13 ","txt":"Ket ita adtoy, daytoy ti banag a tinarigagayak kenkuana—a no mabalin koma, a dagiti taok, dagiti Nephite, masulisogda nga aglabsing, ken madadaelda iti uray ania a wagas, ket saan koma a madadael dagiti Lamanite, a taginayonen ti Apo a Dios ti kasuratan dagiti taok, dagiti Nephite; a maibatay iti pannakabalin ti nasantuan a takiagna, ta maidatagto koma iti masakbayan nga aldaw kadagiti Lamanite, ta, mabalin, nga isudanto ti maisalakan—"},{"vNo":"14 ","txt":"Gapu ta iti agdama awan ti nagmaayan ti panagrigrigatmi iti pannakaisubli kadakuada ti pudno a pammati. Ket insapatada gapu iti gurada, a no mabalin, dadaelendakami ken dagiti kasuratanmi, ken kasta met amin a kannawidan dagiti ammami."},{"vNo":"15 ","txt":"Gapuna, iti pannakaammok a nataginayon ti Apo a Dios dagiti kasuratanmi, sinansanko ti immawag kenkuana, ta kinunana kaniak: Awatemto ti ania man a banag a dawatem, a patiem a maawatmo iti nagan ni Cristo."},{"vNo":"16 ","txt":"Ket addaanak iti pammati, ket impakaasik iti Dios a taginayonenna koma dagiti kasuratan; ket intulagna kaniak nga isunto ti mangidanon kadagitoy kadagiti Lamanite iti ammona a rumbeng a panawen."},{"vNo":"17 ","txt":"Ket siak, ni Enos, ammok a mapasamakto babaen ti katulagan nga inaramidna; gapuna a naginana ti kararuak."},{"vNo":"18 ","txt":"Ket kinuna kaniak ti Apo: Kinalikaguman met kaniak dagiti ammayo daytoy a banag; ket mapasamakto kadakuada babaen ti pammatida; gapu ta mayarig iti pammatim ti pammatida."},{"vNo":"19 ","txt":"Ket napasamak a siak, ni Enos, napanak kadagiti tao ni Nephi, nga agipadpadto kadagiti banag nga umay, ken mangipaneknek kadagiti banag a nangngeg ken naimatangak."},{"vNo":"20 ","txt":"Ket paneknekak a nagregta dagiti tao ni Nephi nga isubli ti pudno a pammati dagiti Lamanite iti Dios. Ngem awan ti nagmaayan dagiti bannogmi; saan a mapekka ti gurada, ket naiturongda iti sigud a kinadakesda ket nagbalinda a naatap, ken narungsot, ken tattao a mawaw iti dara, napnuan iti panagdaydayaw kadagiti didiosen ken kinarugit; agbibiag kadagiti atap nga ayup; agnanaed kadagiti tolda, ken agallaalla iti langalang a nakabarikes iti lalat ken nakiskisan dagiti uloda; ket nalaingda iti bai, ken iti pana, ken iti wasay. Ket adu kadakuada ti saan a nangan malaksid iti saan a naluto a karne; ket kanayonda nga ikalikagum ti mangdadael kadakami."},{"vNo":"21 ","txt":"Ket napasamak a nagsukay dagiti tao ni Nephi iti daga, ket nagpatanorda iti amin a kita ti bukel, ken bunga, ken pangen ti ayup, ken pangen ti amin a kita ti baka, kalding, ken naatap a kalding, ken adu pay a kabalio."},{"vNo":"22 ","txt":"Ket adu a propeta ti adda kadakami. Ket nasukir nga umili dagiti tao, narigatda a makaaw-awat."},{"vNo":"23 ","txt":"Ket awan ti adda sadiay malaksid ti kinadursok, panangikasaba ken panangipadto iti gubgubat, panagririri, ken pannakadadael, ken kanayon a panangipalagip kadakuada iti patay, ken ti pagpatinggaan ti agnanayon, ken ti panangukom ken pannakabalin ti Dios, ken amin dagitoy a banag—kanayon a mangriing kadakuada tapno agbutengda iti Apo. Kunak nga awan ti nagkurangan dagitoy a banag, ta nakalawlawag ti pannakaisaritana, ket matengngelda nga agturong iti napardas a pannakadadael. Ket isuratko ti maipapan kadakuada iti kastoy a wagas."},{"vNo":"24 ","txt":"Ket naimatangak ti gubgubat dagiti Nephite ken Lamanite iti panaglabas dagiti aldawko."},{"vNo":"25 ","txt":"Ket napasamak a lumaklakayakon, ket napalabas ti sangagasut-ken-pitopulo-ket-siam a tawen manipud iti panawen nga ipapanaw ti amami a ni Lehi iti Jerusalem."},{"vNo":"26 ","txt":"Ket nakitak a nasken a mapanakton iti tanem iti saan a mabayag, a naibaonak babaen ti pannakabalin ti Dios a masapul a mangasaba ken mangipadto kadagitoy a tao, ken mangipalawag iti balikas babaen ti kinapudno nga adda ken ni Cristo. Ket inaramatko ti amin nga aldawko a nangipalawag, ket nagrag-oak iti daytoy, a nalablabes pay ngem ti lubong."},{"vNo":"27 ","txt":"Ket mapanakton iti lugar a paginanaak, a yan ti Mannubbotko; gapu ta ammok nga aginanaakto kenkuana. Ket agrag-oakto iti aldaw nga itdenna iti kinataok ti saan a pannakatay, ken agtakderakto iti sango; ket makitakto a siraragsak ti rupana, ket kunananto kaniak: Umayka kaniak, sika a nagasat, adda lugar a naisagana nga agpaay kenka iti mansion ti Amak. Amen."}]}