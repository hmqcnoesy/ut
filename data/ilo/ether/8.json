{"heading":"Adda riribuk ken panagsusupanget iti pagarian—Mangbukel ni Akish iti tulag a nalimed a kinnunsabo a mangpapatay iti ari—Kukua ti sairo ti nalimed a kinnunsabo ket agbanag iti pannakadadael dagiti pagilian—Maballaagan dagiti kabaruanan a Gentil a maibusor iti nalimed a kinnunsabo nga agpanggepto a mangagaw iti wayawaya iti amin a daga, il-ili, ken pagilian.","prevAbbr":"ether","nextAbbr":"ether","prevNo":7,"nextNo":9,"chapterTitle":"Ether 8","prevTitle":"Ether 7","nextTitle":"Ether 9","verses":[{"vNo":1,"txt":"Ket napasamak a naaddaan iti anak nga Omer, ket sinukatan ni Omer a nagturay.  Ket naaddaan ni Omer iti anak a ni Jared; ket naaddaan ni Jared iti annak a lallaki ken babbai."},{"vNo":2,"txt":"Ket sinukir ni Jared ti amana, ket immay nagnaed iti daga a Heth.  Ket napasamak nga adu a tao ti pinatpatiray-okanna, gapu kadagiti makaar-arit a balikasna, agingga a nagun-odna ti kagudua ti pagarian."},{"vNo":3,"txt":"Ket idi magun-odna ti kagudua ti pagarian nakidangadang iti amana, ket innalana a balud ti amana, ket pinagpaayna a sibabalud;"},{"vNo":4,"txt":"Ket ita, kadagiti aldaw a panagturay ni Omer adda iti pagbaludan iti kagudua dagiti aldawna.  Ket napasamak a naaddaan iti annak a lallaki ken babbai, a pakaibilangan da Esrom ken Coriantumr;"},{"vNo":5,"txt":"Ket nalaus ti pungtotda gapu kadagiti aramid ni Jared a kabsatda, iti kasta nangummongda iti buyot ket nakidangadangda ken ni Jared.  Ket napasamak a nakidangadangda iti rabii."},{"vNo":6,"txt":"Ket napasamak nga idi napapatayda ti buyot ni Jared papatayenda koma metten; ket nagpakaasi kadakuada a dida patpatayen, ket isukona ti pagarian iti amana.  Ket napasamak nga intedda kenkuana ti biagna."},{"vNo":7,"txt":"Ket ita nagbalin a nalaus ti ladingit ni Jared gapu iti pannakapukaw ti pagarianna, ta impapusona ti pagarian ken amin a dayaw iti lubong."},{"vNo":8,"txt":"Ita iti nalaus a laing ti babai nga anak ni Jared, ket nakitana ti ladingit ti amana, napanunotna ti mangaramid iti plano a pakaisublianna iti pagarian iti amana."},{"vNo":9,"txt":"Ita nalaus ti pintas ti babai nga anak ni Jared.  Ket napasamak a kinasaritana ti amana, a kinunana kenkuana:  Ania unay ti pagladladingitan ti amak?  Dina kadi nabasa dagiti sinurat nga inkuyog dagiti ammatayo nga imballasiw iti nalawa a taaw?  Adtoy, awan kadi ti kasuratan maipanggep kadakuada a nataengan, nga isuda babaen ti nalimed a planoda nagun-odda dagiti pagarian ken dakkel a dayaw"},{"vNo":10,"txt":"Ket ita, ngarud, palubosannak koma ti amak a mapan iti yan ni Akish, ti lalaki nga anak ni Kimnor; ket adtoy, napintasak, ket agsalaak iti sangona, ket gargariek, tapno tarigagayannak nga agbalin nga asawana; gapuna no tarigagayannaka a mangted kaniak nga asawana, kunamto:  Itedko no idatagmo kaniak ti ulo ti amak, nga ari."},{"vNo":11,"txt":"Ket ita gayyem ni Akish ni Omer; gapuna, idi maibaon ni Jared ken ni Akish, nagsala ti babai nga anak ni Jared iti sangona tapno gargarienna, iti kasta tinarigagayanna nga agbalin nga asawana.  Ket napasamak a kinunana ken ni Jared:  Itedmo nga asawaek."},{"vNo":12,"txt":"Ket kinuna ni Jared kenkuana:  Itedko kenka, no idatagmo kaniak ti ulo ti amak, nga ari."},{"vNo":13,"txt":"Ket napasamak nga inurnong ni Akish iti sango ti balay ni Jared amin dagiti kabagianna, ket kinunana kadakuada:  Ikariyo kadi nga agtalinaedkayo a napudno kaniak iti banag a tarigagayak kadakayo"},{"vNo":14,"txt":"Ket napasamak a nagkarida amin kenkuana, babaen ti Dios iti langit, ken kasta met dagiti langit, ken kasta met iti daga, ken kadagiti uloda, nga asino man a sumuppiat iti tulong a tarigagayan ni Akish mapukawna ti ulona; ket asino man a mangibutaktak ti ania man a banag nga ibaga kadakuada ni Akish, mapukawna met ti biagna."},{"vNo":15,"txt":"Ket napasamak a kasta ti napagnanaminganda kada Akish.  Ket pinagsapata ida ni Akish iti naited kadakuada idi un-unana a nagsapul met iti bileg, a nagallaallatiw manipud ken ni Cain, a narungsot a mammapatay manipud idi punganay."},{"vNo":16,"txt":"Ket naparegtada babaen ti bileg ti sairo a mangaramid iti sapata kadagiti tao, a mamagtalinaed kadakuada iti kasipngetan, a tumulong a mangsapul iti bileg a manggun-od iti bileg, ken narungsot a mamapatay, ken agsamsam, ken agulbod, ken agaramid iti amin a kita ti kinadangkes ken kinamannakiabig."},{"vNo":17,"txt":"Ket ti babai nga anak ni Jared ti nangimula iti pusona a mangtunton kadagitoy a banag iti un-unana; ket immula ni Jared iti puso ni Akish; gapuna, inaramid ni Akish kadagiti kabagian ken gagayyemna, a nangiturong kadakuada iti napintas a karkari a mangaramid iti tunggal banag a tarigagayanna."},{"vNo":18,"txt":"Ket napasamak a nangbukelda iti nalimed a kinnunsabo, a kas iti un-unana; dayta kinnunsabo a kakaruan a makadurmen ken kadangkesan iti amin, iti imatang ti Dios;"},{"vNo":19,"txt":"Ta saan nga agaramid ti Apo iti nalimed a kinnunsabo, wenno agaramid iti pakaibukbokan ti tao iti darana, ngem ipawilna amin dagitoy a banag, manipud pay idi punganay ti tao."},{"vNo":20,"txt":"Ket ita siak, ni Moroni, diak isurat dagiti wagas ti sapata ken kinnunsaboda, ta naipakaammo kaniak nga addada kadagiti amin a tao, ket addada kadagiti Lamanite."},{"vNo":21,"txt":"Ket isuda ti nakaigapuan ti pannakadadael dagitoy a tao a sarsaritaek ita, ken kasta met ti pannakadadael dagiti tao ni Nephi."},{"vNo":22,"txt":"Ket ania man a pagilian a mangitandudo iti dayta a nalimed a kinnunsabo, a mamataud iti bileg ken rang-ay, agingga a maiwarasda iti pagilian, adtoy, madadaeldanto; ta saan nga ipalubos ti Apo a ti dara dagiti santona, nga ibukbokda, agnanayonto nga um-umkis kenkuana manipud iti daga nga agdawat iti panagibales ngem dinanto met ida ibales."},{"vNo":23,"txt":"Gapuna, O dakayo a Gentil, nakem ti Dios a maipakita kadakayo dagitoy a banag tapno iti dayta mabalinyo nga ibabawi dagiti basolyo, ket dina ipalubos a rumimbaw kadakayo daytoy kinnunsabo a makapapatay, a nabangon tapno makagun-od iti bileg ken rang-ay—ken ti aramid, wen, uray pay ti aramid a makadadael umay kadakayo, wen, uray pay ti espada ti linteg ti Agnanayon a Dios agdisso kadakayo, para iti pakapadisianyo ken pakadadaelanyo no ipalubosyo a maaramid dagitoy a banag."},{"vNo":24,"txt":"Gapuna, imbilin kadakayo ti Apo, nga inton makitayo a dumteng kadakayo dagitoy a banag a nasken nga agriingkayonto iti rikna ti nakaam-amak a kasasaadyo, gapu iti daytoy nalimed a kinnunsabo nga addanto kadakayo; wenno ay-ayto pay, gapu iti dara dagiti napapatay; ta umkisda manipud iti tapok para iti panagibales iti dayta, ken kasta met kadagiti nangbukel iti daytoy."},{"vNo":25,"txt":"Ta mapasamakto nga asino man a mangbangon iti daytoy kayatnanto a padisien ti wayawaya dagiti amin a daga, il-ili, ken pagilian; ket mapasamakna ti pannakadadael ti amin a tao, ta binukel ti sairo, nga ama ti amin a kinaulbod; nga isu met la dayta ulbod a nangallilaw kadagiti immuna a nagannak kadatayo, wen, isu met la dayta ulbod a nangsugsog iti tao nga agaramid iti narungsot a pammapatay manipud idi punganay; a nangpatangken iti puspuso dagiti tao ket pinapatayda dagiti propeta, ken binatoda ida, ken pinapanawda ida manipud idi punganay."},{"vNo":26,"txt":"Gapuna, siak, ni Moroni, nabilinak a mangisurat kadagitoy a banag tapno mapapanaw ti dakes, ken tapno dumteng ti panawen nga awanton ti bileg ni Satanas iti puspuso dagiti annak ti tattao, ngem maallukoyda ketdi nga agaramid iti nasayaat nga awan ressatna, tapno dumtengda iti ubbog ti amin a kinalinteg ket maisalakanda."}]}