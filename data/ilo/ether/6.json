{"heading":"Iturong ti angin dagiti bilog a Jaredite iti naikari a daga—Dayawen dagiti tao ti Apo gapu iti kinaimbagna—Madutokan ni Orihah nga arida—Pumusay da Jared ken ti kabsatna.","prevAbbr":"ether","nextAbbr":"ether","prevNo":5,"nextNo":7,"chapterTitle":"Ether 6","prevTitle":"Ether 5","nextTitle":"Ether 7","verses":[{"vNo":1,"txt":"Ket ita siak, ni Moroni, ituloyko ti mangted iti kasuratan ni Jared ken ti kabsatna."},{"vNo":2,"txt":"Ta napasamak kalpasan ti panangisagana ti Apo kadagiti bato nga intugot ti kabsat ni Jared iti bantay, simmalog ti kabsat ni Jared iti bantay, ket inkabilna dagiti bato iti sasakayan a naisagana, a saggaysa ti tunggal murdongda; ket adtoy, nangtedda iti lawag kadagiti sasakayan."},{"vNo":3,"txt":"Ket kasta ti panamaglawag ti Apo kadagiti bato iti kasipngetan, a mangted iti silaw kadagiti lallaki, babbai, ken ubbing, tapno saanda nga agballasiw iti nalawa a dandanum iti kasipngetan."},{"vNo":4,"txt":"Ket napasamak nga idi maisaganada amin a kita ti taraon, tapno iti kasta makapagpautda iti danum, ken kasta met ti taraon dagiti arban ken pastorda, ken ania man a narungsot a nabiag wenno ayup wenno tumatayab nga itugotda—ket napasamak nga idi naaramiddan amin dagitoy a banag nagluganda kadagiti sasakayan wenno bilogda, ket inturongda iti baybay, nga intalekda ti bagbagida iti Apo a Diosda."},{"vNo":5,"txt":"Ket napasamak nga imbilin ti Apo a Dios a nasken nga adda narungsot nga angin a maipuyot iti rabaw ti danum, nga agturong iti naikari a daga; ket kasta ti panangipuruak ti angin kadakuada kadagiti dalluyon ti baybay."},{"vNo":6,"txt":"Ket napasamak a namin-adu a darasda a nairareb iti tukot ti baybay, gapu kadagiti bantay a dalluyon a naiburak kadakuada, ken kasta met dagiti dadakkel ken nakaam-amak a bagyo a pinaltuad ti rungsot ti angin."},{"vNo":7,"txt":"Ket napasamak nga idi mairarebda iti tukot awan ti danum a makadangran kadakuada, ta napintek ti sasakayanda a kas iti malukong, ken kasta met a napintekda a kas iti daong ni Noe; ngarud idi nalikmotda iti dandanum immararawda iti Apo, ket pinatapawna manen ida."},{"vNo":8,"txt":"Ket napasamak a saan a nagsardeng ti angin a nangipugso nga agturong iti naikari a daga idi addada iti dandanum; ket kasta ti panangyabog kadakuada ti angin."},{"vNo":9,"txt":"Ket nagkantada iti panagdayawda iti Apo; wen, nagkanta ti kabsat ni Jared iti panagdayaw iti Apo, ket nagyaman ken nagdaydayaw iti Apo iti nagmalem; ket idi dumteng ti rabii, saanda a nagsardeng a nagdaydayaw iti Apo."},{"vNo":10,"txt":"Ket kasta ti pannakayabogda; ket awan ti nakaam-amak nga ayup ti baybay a nakaburak kadakuada, wenno baliena a nakadadael kadakuada; ket nagtultuloy nga adda silawda, addada man iti rabaw wenno iti uneg ti danum."},{"vNo":11,"txt":"Ket kasta ti pannakayabogda, iti tallo-gasut-ken-uppat-a-pulo-ket-uppat nga aldaw iti danum."},{"vNo":12,"txt":"Ket simmangladda iti kadaratan ti naikari a daga.  Ket idi maibaddekda dagiti sakada iti igid ti baybay ti naikari a daga nagpaklebda iti rabaw ti daga, ket impakumbabada ti bagbagida iti Apo, ket nagarubos ti luada iti ragsakda iti Apo, gapu iti kaadu ti naumbi a kaasina kadakuada."},{"vNo":13,"txt":"Ket napasamak a napanda iti rabaw ti daga, ket rinugianda a sinukay ti daga."},{"vNo":14,"txt":"Ket adda uppat a lallaki nga annak ni Jared; ket naawaganda iti Jacom, ken Gilgah, ken Mahah, ken Orihah."},{"vNo":15,"txt":"Ket naaddaan met ti kabsat ni Jared iti annak a lallaki ken babbai."},{"vNo":16,"txt":"Ket nagdagup iti duapulo-ket-dua a kararua dagiti gayyem da Jared ken ti kabsatna; ket naaddaanda met iti annak a lallaki ken babbai sakbay nga immayda iti naikari a daga; ket ngarud nangin-inutda nga immadu."},{"vNo":17,"txt":"Ket naisuroda a magna a sipapakumbaba iti sango ti Apo; ken naisuroda met idiay ngato."},{"vNo":18,"txt":"Ket napasamak a nangrugida a nagwaras iti rabaw ti daga, ken immaduda ket sinukayda ti daga; ket pimmigsada iti daga."},{"vNo":19,"txt":"Ket nangrugi a limmakay ti kabsat ni Jared, ket nakitana nga iti saan a mabayag sumalogton iti tanem; gapuna kinunana ken ni Jared:  Ummongenta a sangsangkamaysa dagiti taota tapno mabilangta ida, tapno maammuanta kadakuada ti tarigagayda kadata sakbay a sumalogta iti tanemta."},{"vNo":20,"txt":"Ket kas maibatay naguummong a sangsangkamaysa dagiti tao.  Ita duapulo-ket-dua a kararua ti bilang dagiti annak a lallaki ken babbai ti kabsat ni Jared; ket sangapulo-ket-dua ti bilang dagiti annak a lallaki ken babbai ni Jared, isu nga addaan iti uppat nga annak a lallaki."},{"vNo":21,"txt":"Ket napasamak a binilangda dagiti taoda; ket kalpasan ti panangbilangda kadakuada, tinarigagayanda kadakuada dagiti banag a kayatda nga aramiden sakbay a sumalogda iti tanemda."},{"vNo":22,"txt":"Ket napasamak a tinarigagayan dagiti tao kadakuada a nasken a mangtudingda iti maysa kadagiti lallaki nga annakda nga agbalin nga arida."},{"vNo":23,"txt":"Ket ita adtoy, nadagsen daytoy kadakuada.  Ket kinuna kadakuada ti kabsat ni Jared:  Awan duadua a mangiturong daytoy iti pannakabalud."},{"vNo":24,"txt":"Ngem kinuna ni Jared iti kabsatna:  Bay-am ida a maaddaan iti ari.  Ket kinunana ngarud kadakuada:  Mangpilikayo kadagiti annaktayo a lallaki ti agbalin nga ari, uray asino ti kayatyo."},{"vNo":25,"txt":"Ket napasamak a pinilida ti inauna nga anak ti kabsat ni Jared; ket Pagag ti naganna.  Ket napasamak a nagkedked ket saan nga isu ti agbalin nga arida.  Ket kinayat dagiti tao a piliten ti amana, ngem saan nga immannugot ti amana; ket binilinna ida a dida piliten ti asino man nga agbalin nga arida."},{"vNo":26,"txt":"Ket napasamak a pinilida ti amin a lallaki a kakabsat ni Pagag, ngem dida kinayat."},{"vNo":27,"txt":"Ket napasamak a kasta met dagiti lallaki nga annak ni Jared, uray pay isuda amin malaksid ti maysa; ket ni Orihah ti natudingan nga ari dagiti tao."},{"vNo":28,"txt":"Ket nangrugi nga agturay, ket nangrugi a rimmang-ay dagiti tao; ket nagbalinda nga aglaplapusanan ti kinabaknangda."},{"vNo":29,"txt":"Ket napasamak a natay ni Jared, ken kasta met ti kabsatna."},{"vNo":30,"txt":"Ket napasamak a nagna a sipapakumbaba ni Orihah iti sango ti Apo, ken linaglagipna ti kinaindaklan dagiti banag nga inaramid ti Apo iti amana, ken kasta met nga insurona kadagiti taona dagiti naindaklan a banag nga inaramid ti Apo kadagiti ammada."}]}