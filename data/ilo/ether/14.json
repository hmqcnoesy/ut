{"heading":"Mangyeg iti lunod iti daga ti basbasol dagiti tao—Makigubat ni Coriantumr ken ni Gilead, sa ken ni Lib, sa ken ni Shiz—Aplagan ti dara ken nadawel a pammapatay ti daga.","prevAbbr":"ether","prevNo":13,"nextAbbr":"ether","nextNo":15,"chapterTitle":"Ether 14","verses":[{"vNo":"1 ","txt":"Ket ita nangrugi ti nakaro a lunod iti amin a daga gapu iti basbasol dagiti tao, a, no idisso ti tao ti ramitna wenno ti espadana iti pagikkanna, wenno iti lugar a pagiduldulinanna, adtoy, iti kabigatanna, saannan a masapulan, ket kasta ti kakaro ti lunod iti daga."},{"vNo":"2 ","txt":"Gapuna pisien ti tunggal lalaki ti kukuana, babaen dagiti imana, ket saan nga agpabulod wenno bumulod; ket tunggal lalaki petpetan ti kanawan nga imana ti putan ti espadana, iti panangikalakagna iti kukuana ken ti biagna ken kadagiti assawa ken annakna."},{"vNo":"3 ","txt":"Ket ita, kalpasan ti dua a tawen, ken kalpasan ti ipapatay ni Shared, adtoy, limtuad ti kabsat ni Shared ket nakidangadang ken ni Coriantumr, a nangabakan kenkuana ni Coriantumr ken nangkamatanna kenkuana iti langalang ti Akish."},{"vNo":"4 ","txt":"Ket napasamak a kinadangadang ti kabsat ni Shared iti langalang ti Akish; ket nagbalin a nakaro ti dangadang, ket rinibu ti napasag iti espada."},{"vNo":"5 ","txt":"Ket napasamak nga inalikubkob ni Coriantumr ti langalang; ket rimmuar ti kabsat ni Shared iti langalang iti rabii, ket pinapatayna ti sumagmamano iti buyot ni Coriantumr, bayat ti pannakabartekda."},{"vNo":"6 ","txt":"Ket nakadanon iti daga a Moron, ket nagtugaw iti trono ni Coriantumr."},{"vNo":"7 ","txt":"Ket napasamak a nagnaed ni Coriantumr iti langalang a kaduana ti buyotna iti uneg ti dua a tawen, a nakaawatanna iti dakkel a pigsa ti buyotna."},{"vNo":"8 ","txt":"Ita ti kabsat ni Shared, a Gilead ti naganna, immawat met iti dakkel a pigsa ti buyotna, gapu iti nalimed a kinnunsabo."},{"vNo":"9 ","txt":"Ket napasamak a pinapatay ti nangato a saserdotena bayat ti panagtugawna iti tronona."},{"vNo":"10 ","txt":"Ket napasamak a maysa kadagiti nalimed a kinnunsabo ti nangpapatay kenkuana a sidadawel iti nalimed a dalan, ket nagun-odna ti pagarian; ket Lib ti naganna; ket dakkel ti panagbagbagina a tao ni Lib, kadakkelan iti asino man a lalaki kadagiti amin a tao."},{"vNo":"11 ","txt":"Ket napasamak nga iti umuna a tawen ni Lib, dimteng ni Coriantumr iti daga a Moron, ket nakidangadang ken ni Lib."},{"vNo":"12 ","txt":"Ket napasamak a nakiranget ken ni Lib, a nangtagbatan ni Lib iti takiagna a nakasugatanna; nupay kasta, dinarup ti buyot ni Coriantumr ni Lib, a nagsanudanna iti nagbedngan iti igid ti baybay."},{"vNo":"13 ","txt":"Ket napasamak a kinamat ni Coriantumr; ket kinadangadang ni Lib iti igid ti baybay."},{"vNo":"14 ","txt":"Ket napasamak a dinangran ni Lib ti buyot ni Coriantumr, isu a naglibasda manen iti langalang ti Akish."},{"vNo":"15 ","txt":"Ket napasamak a kinamat ni Lib agingga a nakadanon iti patad ti Agosh. Ket inkuyog amin ni Coriantumr dagiti tao iti pananglibasna ken ni Lib iti dayta nga apagkapat ti daga a naglibasanna."},{"vNo":"16 ","txt":"Ket idi nakadanon iti patad ti Agosh nakidangadang ken ni Lib, ket tinagbatna agingga a natay; nupay kasta, sinarakusok ti kabsat ni Lib ni Coriantumr, ket kimmaro ti dangadang, a nanglibasan manen ni Coriantumr iti buyot ti kabsat ni Lib."},{"vNo":"17 ","txt":"Ita Shiz ti nagan ti kabsat ni Lib. Ket napasamak a kinamat ni Shiz ni Coriantumr, ket adu ti inabakna a siudad, ket pinapatayna uray dagiti babbai ken ubbing, ken pinuoranna dagiti siudad."},{"vNo":"18 ","txt":"Ket nagsaknap ti buteng ken ni Shiz iti amin a daga; wen, nagsaknap ti ikkis iti daga—Asino ti makadaer iti buyot ni Shiz? Adtoy, sinagadna ti daga iti sangona!"},{"vNo":"19 ","txt":"Ket napasamak a rinugian dagiti tao ti nagtitipon a kasla buybuyot, iti amin a rabaw ti daga."},{"vNo":"20 ","txt":"Ket nabingayda; timmipon ti dadduma iti buyot ni Shiz, ket timmipon ti dadduma iti buyot ni Coriantumr."},{"vNo":"21 ","txt":"Ket nakaro ken napaut ti gubat, ket atiddog ti buya ti panagayus ti dara ken panagpapatay a sidadawel, isu a naabbongan ti daga kadagiti bangkay."},{"vNo":"22 ","txt":"Ket nakaparpartak ken nakadardaras ti gubat isu nga awan ti nabati nga agitabon kadagiti natay, ngem intuloyda ti nagibukbok iti dara, ket nabati dagiti bangkay dagiti lallaki, babbai, ken ubbing a naidasay iti rabaw ti daga, tapno agbalinda a sidaen dagiti igges ti lasag."},{"vNo":"23 ","txt":"Ket nagadiwara ti angot iti rabaw ti daga, uray pay iti amin a rabaw ti daga; gapuna nariribukan dagiti tao iti aldaw ken rabii, gapu iti dayta nga angot."},{"vNo":"24 ","txt":"Nupay kasta, saan a nagsardeng ni Shiz a nangkamat ken ni Coriantumr; ta insapatana nga ibalesna ken ni Coriantumr ti dara ti kabsatna, a napapatay, ken iti balikas ti Apo a dimteng ken ni Ether a saan a mapasag ti espada ni Coriantumr."},{"vNo":"25 ","txt":"Ket kasta a makitatayo a sinarungkaran ti Apo ida iti amin a pungtotna, ket insagana ti kinadangkes ken makarimon nga aramidda ti dalanda iti agnanayon a pannakadadael."},{"vNo":"26 ","txt":"Ket napasamak a kinamat ni Shiz ni Coriantumr nga agpadaya, agingga iti beddeng iti igid ti baybay, ket sadiay kinadangadangna ni Shiz iti uneg ti tallo nga aldaw."},{"vNo":"27 ","txt":"Ket nakaam-amak ti pannakadadael dagiti buyot ni Shiz ket nangrugi a nagbuteng dagiti tao, ket rinugianda ti nanglibas kadagiti buyot ni Coriantumr; ket kimmamangda iti daga a Corihor, ket sinagadda amin nga agindeg, amin a di kumappon kadakuada."},{"vNo":"28 ","txt":"Ket binangonda dagiti toldada iti tanap ti Corihor; ket binangon ni Coriantumr ti toldada iti tanap ti Shurr. Ita asideg ti tanap ti Shurr iti turod ti Comnor; gapuna, inummong ni Coriantumr dagiti buyotna iti turod ti Comnor, ket pinuyotna ti trumpeta kadagiti buyot ni Shiz a pangawisna kadakuada a makidangadang."},{"vNo":"29 ","txt":"Ket napasamak nga immayda, ngem napasanudda manen; ket immayda iti maikadua a gundaway, ket napasanudda manen iti maikadua a gundaway. Ket napasamak nga immayda manen iti maikatlo a gundaway, ket kimmaro ti dangadang."},{"vNo":"30 ","txt":"Ket napasamak a tinagbat ni Shiz ni Coriantumr a nangipaayanna iti adu a sugat; ket ni Coriantumr, iti pannakaadasna iti dara, naidasay, ket naipanaw a kasla natayen."},{"vNo":"31 ","txt":"Ita iti pannakaibus ti lallaki, babbai ken ubbing iti agsumbangir nakaro unay a nangibilinan ni Shiz kadagiti taona a saandan a kamaten dagiti buyot ni Coriantumr; gapuna, nagsublida iti kampoda."}]}