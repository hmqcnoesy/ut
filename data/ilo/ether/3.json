{"heading":"Makita ti kabsat ni Jared ti ramay ti Apo iti panangsagidna kadagiti sangapulo-ket-innem—Ipakita ni Cristo ti bagina nga espiritu iti kabsat ni Jared—Saan a mayadayo iti belo dagiti addaan iti naan-anay a pannakaammo—Mapaadda dagiti agipatpatarus a mangipakaammo iti kasuratan a Jaredite.","prevAbbr":"ether","prevNo":2,"nextAbbr":"ether","nextNo":4,"chapterTitle":"Ether 3","verses":[{"vNo":"1 ","txt":"Ket napasamak a napan ti kabsat ni Jared (ita walo ti bilang dagiti sasakayan a naisagana) iti bantay, a ninagananda iti bantay Shelem, gapu iti nalabes a kinatayagna, ken nangsukog manipud iti bato iti sangapulo-ket-innem a babassit a bato; ket puraw ken natarnawda, a kas iti aganninaw a sarming; ket intugotna ida iti tuktok ti bantay, ket immararaw manen iti Apo, a kinunana:"},{"vNo":"2 ","txt":"O Apo, kinunam a nasken a malakubkami kadagiti layus. Ita adtoy, O Apo, ket dimo koma kaunget ti adipenmo gapu iti pagkuranganna kenka; ta ammomi a nasantuanka ken agnaedka iti langit, ken saankami a maikari kenka; gapu iti pannakatnag nagtultuloy a nagbalin a dakes ti kasasaadmi; nupay kasta, O Apo, inikkannakami iti bilin a nasken nga umawagkami kenka, a manipud kenka umawatkami iti maibatay iti tarigagayanmi."},{"vNo":"3 ","txt":"Adtoy, O Apo, sinaplitnakami gapu iti kinamanagbasolmi, ken pinapanawnakami, ket kadagitoy adu a tawen addakami iti kabakiran; nupay kasta, naasika kadakami. O Apo, kitaennak koma a siaasi, ket iwaksim ti pungtotmo kadagitoy a tattaom, ket dimo ipalubos nga agballasiwda iti daytoy narungsot a taaw iti kasipngetan; ngem adtoy dagitoy banag a sinukogko manipud iti bato."},{"vNo":"4 ","txt":"Ket ammok, O Apo, nga adda kenka ti amin a pannakabalin, ket maaramidmo ti amin a kayatmo a pagimbagan ti tao; ngarud sagidem dagitoy a bato, O Apo, iti ramaymo, ket isaganam ida tapno agrimatda iti kasipngetan; ket agrimatda kadakami iti sasakayan nga insaganami, tapno adda silawmi bayat ti ibaballasiwmi iti baybay."},{"vNo":"5 ","txt":"Adtoy, O Apo, maaramidmo daytoy. Ammomi a kabaelam nga ipakita ti naindaklan a bilegmo, a kasla bassit iti pannakaawat dagiti tao."},{"vNo":"6 ","txt":"Ket napasamak nga idi maisao ti kabsat ni Jared dagitoy a balikas, adtoy, intag-ay ti Apo ti imana ket sinagidna dagiti bato a saggaysa iti ramayna. Ket naikkat ti belo kadagiti mata ti kabsat ni Jared, ket nakitana ti ramay ti Apo; ket kasla iti ramay ti tao, kas iti lasag ken dara; ket nadalupo ti kabsat ni Jared iti sango ti Apo, ta nadaleb iti buteng."},{"vNo":"7 ","txt":"Ket nakita ti Apo a nadalupo ti kabsat ni Jared iti daga; ket kinuna ti Apo kenkuana: Bumangonka, apay a nadalupoka"},{"vNo":"8 ","txt":"Ket kinunana iti Apo: Nakitak ti ramay ti Apo, ket nagbutengak amangan la ketdi no dangrannak; ta diak ammo a nagtagilasag ken adda dara ti Apo."},{"vNo":"9 ","txt":"Ket kinuna ti Apo kenkuana: Gapu iti pammatim nakitam nga addaanak iti lasag ken dara; ket awan pay ti asino man a tao nga immasideg kaniak nga addaan iti aglaplapusanan a pammati a kas kenka; ta no saan dimo koma nakita ti ramayko. Adda kadin nakitam a nalablabes ngem iti daytoy"},{"vNo":"10 ","txt":"Ket insungbatna: Saan; Apo, agpakitaka kaniak."},{"vNo":"11 ","txt":"Ket kinuna ti Apo kenkuana: Mamatika kadi kadagiti balikas nga ibagak"},{"vNo":"12 ","txt":"Ket kinunana: Wen, Apo, ammok nga agsasaoka iti pudno, ta sika ti Dios ti kinapudno, ket saanka a makapaglibak."},{"vNo":"13 ","txt":"Ket idi maisaona dagitoy a balikas, adtoy, nagpakita ti Apo kenkuana, ket kinunana: Gapu ta ammom dagitoy a banag masubbotka iti pannakatnag; ngarud maisublika iti imatangko; ngarud agpakitaak kenka."},{"vNo":"14 ","txt":"Adtoy, siak ti naisagana manipud iti pamuon ti lubong a mangsubbot kadagiti taok. Adtoy, siak ni Jesucristo. Siak ti Ama ken ti Anak. Siak ti pagtaudan ti biag ti amin a tao, ken iti agnanayon, kasta met dagiti mamati iti naganko; ket agbalinda a lallaki ken babbai nga annakko."},{"vNo":"15 ","txt":"Ket saanak pay a nagpakita iti tao a pinarsuak, ta awan pay ti tao a namati kaniak a kas kenka. Makitam a naparsuaka a kalanglangak? Wen, kasta met a naparsua amin a tao manipud pay idi punganay a kalanglangak."},{"vNo":"16 ","txt":"Adtoy, daytoy a bagi, a makitkitam, ti bagi ti espirituk; ket pinarsuak ti tao a kalanglanga ti bagi ti espirituk; ket uray no agpakitaak kenka iti espiritu agpakitaak kadagiti taok iti lasag."},{"vNo":"17 ","txt":"Ket ita, kas nasaok, siak ni Moroni, saanko a maaramid ti naan-anay a pakaammuan dagitoy a banag a naisurat, ngarud umdasen nga ibagak a nagpakita ni Jesus iti daytoy a tao iti espiritu, a kas iti wagas ken kalanglanga ti isu met la a bagi nga impakitana kadagiti Nephite."},{"vNo":"18 ","txt":"Ket insurona a kas iti panangisurona kadagiti Nephite; ket amin daytoy, tapno maammuan daytoy a tao nga isu ti Dios, gapu kadagiti adu a naindaklan nga aramid nga impakita kenkuana ti Apo."},{"vNo":"19 ","txt":"Ket gapu iti pannakaammo daytoy a tao saan a nalapdan a kumita iti belo; ket nakitana ti ramay ni Jesus, nga, idi makitana, nadalupo iti butengna; ta ammona a ramay ti Apo; ket napukaw ti pammatina, ta ammona, nga awanan duadua."},{"vNo":"20 ","txt":"Gapuna, iti pannakagun-odna iti naan-anay a pannakaammo iti Dios, awanen ti mailimed kenkuana iti belo; ngarud, nakitana ni Jesus; ket isu ti nangisuro kenkuana."},{"vNo":"21 ","txt":"Ket napasamak a kinuna ti Apo iti kabsat ni Jared: Adtoy, dimo ipalubos nga agwaras iti lubong dagitoy banag a nakita ken nangngegam, agingga a dumteng ti panawen a panangigloriak iti naganko iti lasag; gapuna, ipategmo dagiti banag a nakita ken nangngegmo, ket awan ti tao a pangipakitaam."},{"vNo":"22 ","txt":"Ket adtoy, inton umayka kaniak, isuratmonto ida ken italimengmo, tapno awan ti makaipatarus kadakuada; ta isuratmonto ida iti pagsasao a dida mabasa."},{"vNo":"23 ","txt":"Ket adtoy, itedko kenka dagitoy dua a bato, ket italimengmonto met ida iti yan dagiti banag nga isuratmo."},{"vNo":"24 ","txt":"Ta adtoy, kinirokon ti pagsasao nga isuratmo; gapuna ibilinkonto iti naituding a panawenko nga isilnagto dagitoy a bato kadagiti mata dagiti tao dagitoy banag nga isuratmo."},{"vNo":"25 ","txt":"Ket idi maisao ti Apo dagitoy a balikas, impakitana iti kabsat ni Jared amin a nabiag iti daga, ken amin dagiti agnaedto; ket dina pinengdan ida iti imatangna, uray pay iti igid ti daga."},{"vNo":"26 ","txt":"Ta naibaganan kenkuana iti napalabas a panawen, a no mamati kenkuana a maipakitana kenkuana amin a banag—maipakitanto kenkuana; ngarud saan a mapengdan ti Apo kenkuana ti ania man, ta ammona a maipakita ti Apo kenkuana ti amin a banag."},{"vNo":"27 ","txt":"Ket kinuna ti Apo kenkuana: Isuratmo dagitoy a banag ket saluadam; ket ipakitakto ida iti naituding a panawenko kadagiti annak ti tattao."},{"vNo":"28 ","txt":"Ket napasamak a binilin ti Apo nga italimengna dagiti dua a bato a naawatna, ket dina ida ipakpakita, agingga nga ipakita ida ti Apo kadagiti annak ti tattao."}]}