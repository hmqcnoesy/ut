{"heading":"Ilibak ni Sherem ni Cristo, makisinnuppiat ken ni Jacob, agsapul iti tanda, ken masaplit iti Dios—Masao amin dagiti propeta ni Cristo ken ti pannubbotna—Binusbos dagiti Nephite dagiti aldawda a kas agallaalla, nayanakda iti panagrigrigat, ken kagurgura dagiti Lamanite.  Agarup 544–421 s.c.","prevAbbr":"jacob","nextAbbr":"enos","prevNo":6,"nextNo":1,"chapterTitle":"Jacob 7","prevTitle":"Jacob 6","nextTitle":"Enos ","verses":[{"vNo":1,"txt":"Ket ita napasamak kalpasan ti panaglabas ti sumagmamano a tawen, adda timpuar a lalaki kadagiti tao ni Nephi, nga agnagan iti Sherem."},{"vNo":2,"txt":"Ket napasamak a rinugianna ti mangasaba kadagiti tao, ken mangipakdaar kadakuada nga awan ti Cristo.  Ken adu a banag ti inkasabana a makapatiray-ok kadagiti tao; ket inaramidna daytoy tapno marimbawanna ti doktrina ni Cristo."},{"vNo":3,"txt":"Ket nagtrabaho a sireregta tapno mayadayona ti puspuso dagiti tao, gapu ta nayadayona ti adu a puso; ket isu a makaammo a siak, ni Jacob, addaan iti pammati a dumtengto ni Cristo, tinarigagayanna ti adu a gundaway nga umay kaniak."},{"vNo":4,"txt":"Ket masirib, ket addaan iti naan-anay a pannakaammo iti pagsasao dagiti tao; gapuna, adu ti ammona a pangpatiray-ok, ken dakkel ti kabaelanna nga agsarita, kas maibatay iti bileg ti sairo."},{"vNo":5,"txt":"Ket addaan iti namnama a maisinanak iti pammatik, iti laksid ti adu a paltiing ken adu a banag a nakitak maipanggep kadagitoy a banag; ta pudno a nakakitaak kadagiti anghel, ket inwanwandak.  Ken kasta met, nangngegko ti timek ti Apo a nagsao kaniak iti tunggal balikas, manen ken manen; gapuna, saanak a maisin."},{"vNo":6,"txt":"Ket napasamak nga immasideg kaniak, ket itoy a kinasirib nagsao kaniak, a kinunana:  Kabsat a Jacob, nabayagen a tinartarigagayak a makasaoka; ta nangngegko ken kasta met nga ammok nga adayon ti nadanonmo, a mangikasaba iti aw-awagam iti ebanghelio, wenno ti doktrina ni Cristo."},{"vNo":7,"txt":"Ket adun a tao ti nayadayom tapno balusingsingenda ti pudno a pagayatan ti Dios, ken tungpalenda ti paglintegan ni Moises nga isu ti pudno a dalan; ket baliktadenda ti paglintegan ni Moises iti panagtamed iti tao a kunam nga umay ginasut a tawen manipud ita.  Ket ita adtoy, siak, ni Sherem, ipakaammok kenka a sinasalawasaw daytoy; ta awan ti tao a makaammo iti kakasta a banag; ta saanna a maibaga dagiti banag nga umay.  Ket kastoy a wagas ti panangsuppiat kaniak ni Sherem."},{"vNo":8,"txt":"Ngem adtoy, imbukbok ti Apo a Dios ti Espirituna iti kaunggak, ket iti kasta indaydayawko ti amin a balikasna."},{"vNo":9,"txt":"Ket kinunak kenkuana:  Paglibakam kadi ti Cristo nga umayto?  Ket kinunana:  No addanto Cristo, diakto ilibak; ngem ammok nga awan ti Cristo, wenno adda idin, wenno addanto."},{"vNo":10,"txt":"Ket kinunak kenkuana:  Mamatika kadi iti nasantuan a kasuratan?  Ket kinunana, Wen."},{"vNo":11,"txt":"Ket kinunak kenkuana:  Dimo ngarud maawatan ida; ta pudno nga ipaneknekda ni Cristo.  Adtoy, kunak kenka nga awan kadagiti propeta ti nangisurat, wenno nangipadto, malaksid no naibaga kadakuada maipanggep itoy a Cristo."},{"vNo":12,"txt":"Ket saan laeng a daytoy—naipakitan kaniak, ta nangngegan ken nakitakon; kasta met a naipakita kaniak babaen ti pannakabalin ti Espiritu Santo; gapuna, ammok a no awan ti maaramid a pannubbot mapukaw amin a sangkataw-an."},{"vNo":13,"txt":"Ket napasamak a kinunana kaniak:  Mangipakitaka kaniak iti tanda ti pannakabalin ti Espiritu Santo, iti ammom unay."},{"vNo":14,"txt":"Ket kinunak kenkuana:  Asinoak a mangibaga iti Dios a mangipakita kenka iti tanda ti banag nga ammom a pudno?  Iti laksid dayta paglibakam met, gapu ta adda kenka ti sairo.  Nupay kasta, saan a ti pagayatak ti matungpal; ngem no saplitennaka ti Dios, dayta koma ti tanda kenka nga addaan iti bileg, nga agpadpada iti langit ken iti daga; kasta met, a dumtengto ni Cristo.  Ket ti pagayatam, O Apo, ti maaramid, saan a ti pagayatak."},{"vNo":15,"txt":"Ket napasamak nga idi siak, ni Jacob, naisaokon dagitoy a balikas, naited kenkuana ti bileg ti Apo, iti kasta a nadalupo iti daga.  Ket napasamak a nataraken iti las-ud ti adu nga aldaw."},{"vNo":16,"txt":"Ket napasamak a kinunana kadagiti tao:  Agtitiponkayo amin inton bigat, ta matayakton; gapuna, kayatko a kasarita amin dagiti tao sakbay a matayak."},{"vNo":17,"txt":"Ket napasamak a nagtitipon ti ummong iti kabigatanna; ket nagsao kadakuada a silalawag ket imbabawina dagiti banag nga insurona kadakuada, ken impudnona ni Cristo, ken ti bileg ti Espiritu Santo, ken dagiti agserserbi nga anghel."},{"vNo":18,"txt":"Ket silalawag a nagsao kadakuada, a naallilaw iti bileg ti sairo.  Ket sinasaona ti impierno, ken ti agnanayon, ken ti awan patinggana a pannakadusa."},{"vNo":19,"txt":"Ket kinunana:  Mabutengak amangan ta nakaaramidak iti saan a mapakawan a basol, ta nagulbodak iti Dios; ta diak inawat ni Cristo, ket imbagak a mamatiak iti nasantuan a kasuratan; a pudno nga isuda ti mamaneknek kenkuana.  Ket gapu ta nagulbodak iti Dios mabutengak unay amangan ta nakaam-amak ti kasok; ngem agpudnoak iti Dios."},{"vNo":20,"txt":"Ket napasamak nga idi maibagana dagitoy a balikas saanen a makasao, ket insukona ti biagna."},{"vNo":21,"txt":"Ket idi mapaneknekan ti ummong ti panangisaona kadagitoy a banag sakbay ti panangisukona iti biagna, nasdaawda unay; ket iti kasta bimmaba kadakuada ti bileg ti Dios, ket dida nabaelan ket nadalupoda iti daga."},{"vNo":22,"txt":"Ita, makaay-ayo kaniak daytoy a banag, siak a Jacob, ta indawatko iti Amak nga adda iti langit; ta dinengngegna ti ararawko ken sinungbatanna ti kararagko."},{"vNo":23,"txt":"Ket napasamak a naisubli manen ti kappia ken ti ayat ti Dios kadagiti tao; ket inadalda ti nasantuan a kasuratan, ket saandan a dinengngeg ti balikas daytoy nadangkes a tao."},{"vNo":24,"txt":"Ket napasamak nga adu a wagas ti naaramid tapno maala ken maisubli dagiti Lamanite iti pannakaammo iti kinapudno; ngem awan ti nagmamaayan ti amin, ta naragsakanda iti gubgubat ken panagayus ti dara, ket awan ti inggana ti gurada kadakami, a kakabsatda.  Ket tinarigagayanda ti bileg dagiti imada iti agtultuloy a panangdadaelda kadakami."},{"vNo":25,"txt":"Gapuna, kinaranget ida dagiti tao ni Nephi babaen ti imada, ken iti amin a kabaelanda, nga agtalekda iti Dios ken pamuon ti pannakaisalakanda; gapuna, nabaelanda ket ngarud, a pinarmek dagiti kabusorda."},{"vNo":26,"txt":"Ket napasamak a siak, ni Jacob, nangin-inut a limmakay; ket ti pakasaritaan dagitoy a tao naitalimeng iti sabali a pinanid ni Nephi, gapuna, gibusakon daytoy a pakasaritaan, ipakdaarko a naisuratko babaen ti amin a pannakaammok, iti panagkunak a limmabasen ti panawen kadatayo, kasta met a limmabasen ti biagtayo a kas man la tagtagainep kadatayo, datayo a naliday ken naulimek a tao, managallaalla, napapanaw iti Jerusalem, nayanak iti panagrigrigat iti langalang, ken kinagurgura dagiti kakabsattayo, a namarnuay iti gubgubat ken panagsusupanget; gapuna, naldaangtayo kadagiti aldawtayo."},{"vNo":27,"txt":"Ket siak, ni Jacob, nakitak nga asidegen ti ipapanko iti tanemko; gapuna, kinunak iti anakko a ni Enos:  Alaem dagitoy a pinanid.  Ket imbagak kenkuana dagiti banag nga imbilin kaniak ni kabsatko a Nephi, ket inkarina a tungpalenna dagiti bilin.  Ket inggibusko ti panagsuratko kadagitoy a pinanid, iti babassit a panagsurat; ket agpakadaakon iti agbasbasa, a mangnamnama nga adunto kadagiti kakabsatko ti makabasa kadagiti balikasko.  Kakabsat, kastan."}]}