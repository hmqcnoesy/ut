{"heading":"Mapasublinto ti Apo ti Israel kadagiti maudi nga aldaw—Sa mapuoranto ti lubong—Nasken a sumurot dagiti tao ken ni Cristo tapno mailiklikda iti dan-aw ti apuy ken asupre.  Agarup 544–421 s.c.","prevAbbr":"jacob","nextAbbr":"jacob","prevNo":5,"nextNo":7,"chapterTitle":"Jacob 6","prevTitle":"Jacob 5","nextTitle":"Jacob 7","verses":[{"vNo":1,"txt":"Ket ita, adtoy, kakabsatko, kas nasaok kadakayon a mangipadtoak, adtoy, daytoy ti padtok—a dagiti banag nga ibaga daytoy propeta a Zenos, maipanggep iti balay ti Israel, nga inyarigna a kas iti mula a kayo-ti-olibo, mapasamakto."},{"vNo":2,"txt":"Ket iti aldaw a panangitag-ayna manen iti imana iti maikadua a gundaway tapno mapasublina dagiti taona, isunto ti aldaw, wen, isunton ti maudi a gundaway, a sumurotto dagiti katulongan ti Apo iti bilegna, a mangtaraken ken mangpukis iti bangkagna; ket kalpasanna umayton ti panungpalan."},{"vNo":3,"txt":"Ket anian a naggasat dagiti nagtrabaho a sireregta iti bangkagna; ken anian a pannakailunod dagiti maipuruakto iti lugar a naituding kadakuada!  Ket mapuoranto ti lubong."},{"vNo":4,"txt":"Ket anian a kinamanangngaasi ti Dios kadatayo, ta malagipna ti balay ti Israel, dagiti man ramut wenno dagiti sanga; ket intanggayana dagiti imana iti agmalem; ket isuda dagiti nasukir ken mannuppiat a tattao; ngem kas iti kaadunto ti di mangpatangken iti pusona ti maisalakan iti pagarian ti Dios."},{"vNo":5,"txt":"Gapuna, patpatgek a kakabsatko, dawatek kadakayo a sipaparbeng a nasken nga agbabawikayo, ket umasidegkayo a sipupuso, ket makikaysakayo iti Dios a kas iti pannakikaysana kadakayo.  Ket bayat ti pannakaitanggaya ti naasi a takiagna kadakayo iti lawag ti aldaw, diyo koma patangkenen dagiti pusoyo."},{"vNo":6,"txt":"Wen, ita nga aldaw, no mangngegyo ti timekna, diyo patangkenen dagiti pusoyo; ta apay a mataykayo"},{"vNo":7,"txt":"Ta adtoy, kalpasan ti pannakatarakenyo iti napintas a balikas ti Dios iti agmalem, mangtedkayo kadi iti dakes a bunga, tapno mapukankayonto ken maipuruak iti apuy"},{"vNo":8,"txt":"Adtoy, supringenyo kadi dagitoy a balikas?  Supringenyo kadi dagiti balikas dagiti propeta; ken supringenyo kadi amin a balikas a nasao maipanggep ken ni Cristo, kalpasan ti adun a nasao maipanggep kenkuana; ket diyo awaten dagiti napintas a balikas ni Cristo, ken ti bileg ti Dios, ken ti sagut ti Espiritu Santo, ket pagsardengenyo ti Nasantuan nga Espiritu, ket laisenyo ti naindaklan a plano ti pannakasubbot, a naisaganan a para kadakayo"},{"vNo":9,"txt":"Diyo kadi ammo a no aramidenyo dagitoy a banag, a ti bileg ti pannubbot ken panagungar, nga adda ken ni Cristo, iturongnakayto nga agtakder a nakababain ken sidsidiren  ti nakaam-amak a basol iti pangukoman ti Dios"},{"vNo":10,"txt":"Ken maibatay iti bileg ti linteg, ta saan a matallikudan ti linteg, mapankayto iti dayta a dan-aw ti apuy ken asupre, a saan a masebseban ti gil-ayabna, ket agnanayonto nga awan patinggana nga agpangato ti asukna, nga awan patinggana a panagtutuok ti dan-aw ti apuy ken asupre."},{"vNo":11,"txt":"O ngarud, patpatgek a kakabsatko, agbabawikayo, ket sumrekkayo iti nailet a ruangan, ket ituloyyo ti magna iti dana nga akikid, agingga a magun-odyo ti agnanayon a biag."},{"vNo":12,"txt":"O agalibtakkayo; ania pay ti masaok"},{"vNo":13,"txt":"Kamaudiananna, agpakadaakon, agingga nga agkikitatayto manen iti makaay-ayo a pangukoman ti Dios, pangukoman a pakasaktanto dagiti nadangkes iti nakaam-amak a buteng ken aligagaw.  Amen."}]}