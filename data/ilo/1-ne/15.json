{"heading":"Umawatto dagiti bukel ni Lehi iti ebanghelio manipud kadagiti Gentil iti ud-udina nga aldaw—Mayarig ti panaguummong ti Israel iti kayo ti olibo a maisilponto manen dagiti sangana—Ibuksilan ni Nephi ti parmata iti kayo ti biag ken nagsao maipanggep iti linteg ti Dios ti pannakailasin dagiti nadangkes kadagiti nalinteg.  Agarup 600–592 s.c.","prevAbbr":"1-ne","nextAbbr":"1-ne","prevNo":14,"nextNo":16,"chapterTitle":"1 Nephi 15","prevTitle":"1 Nephi 14","nextTitle":"1 Nephi 16","verses":[{"vNo":1,"txt":"Ket napasamak a kalpasan a siak, ni Nephi, inturayan ti espiritu, ket nakitak amin dagitoy a banag, nagsubliak iti tolda ti amak."},{"vNo":2,"txt":"Ket napasamak a naimatangak dagiti kakabsatko, ket pagpipinnapilitanda ti maipanggep kadagiti banag nga imbaga ti amak kadakuada."},{"vNo":3,"txt":"Ta talaga nga adu a banag ti imbagana kadakuada, a narigat a maawatan, malaksid no agsaludsod ti tao iti Apo; ket gapu ta natangken ti panagpuspusoda, ngarud dida kimmita iti Apo a kas rebbengenda."},{"vNo":4,"txt":"Ket ita siak, ni Nephi, nagladingit gapu iti kinatangken ti panagpuspusoda, kasta met, a gapu kadagiti banag a nakitak, ken naammuak a nasken a di maliklikan a mapasamak gapu iti nalabes a kinadangkes dagiti annak ti tattao."},{"vNo":5,"txt":"Ket napasamak a naabakak gapu iti panagsagabak, gapu ta imbilangko a nakarkaro ngem iti amin ti bukodko a panagsagaba, gapu iti pannakadadael dagiti taok, ta naimatangak ti pannakatnagda."},{"vNo":6,"txt":"Ket napasamak a kalpasan ti pannakapasublik iti pigsak nagsaoak kadagiti kakabsatko, a tinarigagayak a maammuan kadakuada ti gapu ti panagsisinnuppiatda."},{"vNo":7,"txt":"Ket kinunada:  Adtoy, dimi maawatan dagiti balikas nga imbaga ti amatayo maipanggep kadagiti napaypayso a sanga ti kayo ti olibo, ken ti maipanggep kadagiti Gentil."},{"vNo":8,"txt":"Ket kinunak kadakuada:  Nagsaludsodkayo kadin iti Apo"},{"vNo":9,"txt":"Ket kinunada kaniak:  Saan pay; ta awan ti kasta nga imbaga kadakami ti Apo."},{"vNo":10,"txt":"Adtoy, kinunak kadakuada:  Apay a diyo intalimeng dagiti bilin ti Apo?  Apay a mapukawkayonto, gapu iti kinatangken ti panagpuspusoyo"},{"vNo":11,"txt":"Diyo kadin malagip dagiti banag nga imbaga ti Apo?—No diyo patangkenen dagiti puspusoyo, ket agsaludsodkayo kaniak a sipapammati, a mamatikayo a maawatyo, iti kinaregta a mangitalimeng kadagiti bilinko, sigurado a maipakaammo dagitoy a banag kadakayo."},{"vNo":12,"txt":"Adtoy, kunak kadakayo, a naidilig ti balay ti Israel iti kayo ti olibo, babaen ti Espiritu ti Apo nga adda iti amatayo; ken adtoy saantayo kadi a naisina iti balay ti Israel, ken saan kadi a sanganatayo ti balay ti Israel"},{"vNo":13,"txt":"Ket ita, ti banag a kayat a sawen ti amatayo maipanggep iti pannakaisilpo dagiti napaypayso a sanga babaen ti kinaan-anay dagiti Gentil, ket, kadagitinto ud-udina nga aldaw, inton dagiti bukeltayo mapukpukawanen iti pammati, wen, iti uneg ti adu a tawen, ken adunto ti agpakita a kaputotan kalpasan ti Mesias kadagiti annak ti tattao, isunton ti pannakaited ti pakabuklan nga ebanghelio ti Mesias kadagiti Gentil, ket yallatiwto dagiti Gentil kadagiti natda iti bukeltayo—"},{"vNo":14,"txt":"Ket itinto dayta nga aldaw ti pakaammuan dagiti natda a bukeltayo nga addada iti balay ti Israel, ken isuda dagiti natulagan a tao ti Apo; ken sadanto maammuan ken dumteng iti pannakaammo iti nagtaudanda, ken kasta met iti pannakaammo iti ebanghelio ti Mannubbotda, nga impaayna kadagiti ammada; gapuna, dumtengto ti pannakaammoda iti Mannubbotda ken dagiti tudtuduen ti doktrinana, tapno ammoda no kasano ti yaasidegda kenkuana ket maisalakanda."},{"vNo":15,"txt":"Ket kalpasanna, didanto kadi agrag-o iti dayta nga aldaw ken agdaydayaw iti agnanayon a Diosda, ti sarikedked ken pakaisalakananda?  Wen, iti dayta nga aldaw, didanto kadi umawat iti pigsa ken pannaraon manipud iti pudno a lanut?  Wen, didanto kadi sumurot iti pudno a sakup ti Dios"},{"vNo":16,"txt":"Adtoy, kunak kadakayo, Wen; malaglagipdanto manen kadagiti adda iti balay ti Israel; maisilpodanto, gapu iti kinapaypaysoda a sanga ti kayo ti olibo, iti pudno a kayo ti olibo."},{"vNo":17,"txt":"Ket daytoy ti kayat a sawen ti amatayo; ket kayatna a sawen a saanto a mapasamak agingga iti kalpasan ti panangwarawara kadakuada dagiti Gentil; ken kayatna a sawen a mapasamakto iti wagas dagiti Gentil, a mabalin nga ipakitanto ti Apo ti bilegna kadagiti Gentil, ta iti talaga a gapu a supringento dagiti Hudio, wenno iti balay ti Israel."},{"vNo":18,"txt":"Gapuna, saan la a dagiti bukeltayo ti nagsaritaan ti amatayo, ngem iti pay amin nga adda iti balay ti Israel, nga itudtudona ti katulagan a nasken a matungpal iti ud-udina nga aldaw; a katulagan nga inaramid ti Apo iti amatayo a ni Abraham, a kinunana:  Iti bukelyonto ti pakaparaburan dagiti amin nga agkakabsat iti daga."},{"vNo":19,"txt":"Ket napasamak a siak, ni Nephi, adu ti imbagak kadakuada maipanggep kadagitoy a banag; wen, imbagak kadakuada ti maipanggep iti pannakaisubli dagiti Hudio kadagiti ud-udina nga aldaw."},{"vNo":20,"txt":"Ket inyasaasko kadakuada dagiti balikas ni Isaias, a nagsao maipanggep iti pannakaisubli dagiti Hudio, wenno iti balay ti Israel; ket kalpasan ti pannakaisublida saandanton a mailaok, wenno mawarawara manen.  Ket napasamak nga adu ti imbagak kadagiti kakabsatko, isu a nagtalnada ken nagpakumbabada iti Apo."},{"vNo":21,"txt":"Ket napasamak a nagsaoda manen kaniak, a kinunada:  Ania ti kaipapanan daytoy banag a nakita ti amatayo iti tagtagainep?  Ania ti kaipapanan ti kayo a nakitana"},{"vNo":22,"txt":"Ket kinunak kadakuada:  Isu ti mangibagi iti kayo ti biag."},{"vNo":23,"txt":"Ket kinunada kaniak:  Ania ti kaipapanan ti landok a pagkaptan a nakita ti amatayo, a kimmamang iti kayo"},{"vNo":24,"txt":"Ket kinunak kadakuada nga isu ti balikas ti Dios; ket asino man a mangipangag iti balikas ti Dios, ken kumpet a naimbag itoy, saandanto a maungaw; wenno dinto ida rimbawan dagiti sulisog ken dagiti naranggas a pana dagiti kabusor tapno mabulsek, a mangiturong kadakuada iti pannakadadael."},{"vNo":25,"txt":"Gapuna, siak, ni Nephi, inggunamgunamko kadakuada nga imdenganda ti balikas ti Apo; wen, inggunamgunamko kadakuada iti amin a kabaelan ti kararuak, ken amin a paglaingan nga adda kaniak, tapno imdenganda ti balikas ti Dios ken laglagipenda a salimetmetan dagiti bilinna iti agnanayon iti amin a banag."},{"vNo":26,"txt":"Ket kinunada kaniak:  Ania ti kaipapanan ti karayan ti danum a nakita ti amatayo"},{"vNo":27,"txt":"Ket kinunak kadakuada a kinarugit ti danum a nakita ti amak; ket adu a sabsabali a banag ti inagsep ti panunotna isu a dina naimatangan ti kinarugit ti danum."},{"vNo":28,"txt":"Ket kinunak kadakuada a nakaam-amak a dan-aw, a nangisina kadagiti nadangkes manipud iti kayo ti biag, ken manipud pay kadagiti santo ti Dios."},{"vNo":29,"txt":"Ket kinunak kadakuada a daytoy ti mangibagi iti nakaam-amak nga impierno, nga imbaga kaniak ti anghel a naisagana nga agpaay kadagiti nadangkes."},{"vNo":30,"txt":"Ket kinunak kadakuada a nakita pay ti amatayo nga inlasin met ti linteg ti Dios dagiti nadangkes kadagiti nalinteg; ket kaarngi ti raniagna ti raniag ti gil-ayab, a nagpangato iti Dios iti agnanayon, ken awan ti patinggana."},{"vNo":31,"txt":"Ket kinunada kaniak:  Kayat kadi a sawen daytoy ti panagtuok ti bagi kadagiti aldaw ti pammadas, wenno kayatna kadi a sawen ti maudi a kasasaad ti kararua kalpasan ti ipapatay ti naindagaan a bagi, wenno imbagana kadi dagiti banag a naindagaan"},{"vNo":32,"txt":"Ket napasamak a kinunak kadakuada nga ibagian daytoy dagiti banag a naindagaan ken naespirituan; ta dumtengto ti aldaw a nasken a maukomdanto kadagiti aramidda, wen, uray pay dagiti aramid nga inaramid ti naindagaan a bagi kadagiti aldaw a pannakapadasda."},{"vNo":33,"txt":"Gapuna, no nasken a matayda iti kinadangkesda, nasken a mapapanawda met, a kas kadagiti banag a naespirituan, a maibatay iti kinalinteg; gapuna, nasken a maisaklangda iti sango ti Dios, tapno maukom kadagiti aramidda; ket no nagaramidda iti rinurugit agtalinaedda a narugit; ket no narugitda nasken a dida makapagnaed iti pagarian ti Dios; ta no kasta, narugit met ngarud ti pagarian ti Dios."},{"vNo":34,"txt":"Ngem adtoy, kunak kadakayo, saan a narugit ti pagarian ti Dios, ket awan ti narugit a banag a makastrek iti pagarian ti Dios; gapuna saan a nasken nga adda lugar a narugit a maisagana nga agpaay iti narugit."},{"vNo":35,"txt":"Ket adda naisagana a lugar, wen, a kas iti dayta nakaam-amak nga impierno a nasaokon, ket ti sairo ti nangisagana itoy; gapuna panagnaed iti pagarian ti Dios ti maudi a pagsaadan dagiti kararua ti tattao, wenno mapapanaw gapu iti dayta linteg a nasaokon."},{"vNo":36,"txt":"Gapuna, saan a maawat dagiti nadangkes kadagiti nalinteg, kasta met iti dayta kayo ti biag, a bungana ti kapatgan ken kangrunaan a makaay-ayo iti amin a sabsabali a bunga; wen, ket daytoy ti kaindaklanan iti amin a sagut ti Dios.  Ket dayta ti imbagak kadagiti kakabsatko.  Amen."}]}