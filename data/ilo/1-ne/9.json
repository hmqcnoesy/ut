{"heading":"Agaramid ni Nephi iti dua nga asmang a kasuratan—Maawagan dagitoy iti pinanid ni Nephi—Aglaon dagiti daddadakkel a pinanid iti nailubongan a pakasaritaan; ad-adda a dagiti sagrado a banag ti laonen dagiti babbabassit.  Agarup 600–592 s.c.","prevAbbr":"1-ne","nextAbbr":"1-ne","prevNo":8,"nextNo":10,"chapterTitle":"1 Nephi 9","prevTitle":"1 Nephi 8","nextTitle":"1 Nephi 10","verses":[{"vNo":1,"txt":"Ket nakita amin ti amak dagitoy a banag, ken nangngeg, ken insaona, bayat ti panagnaedna iti tolda iti tanap ti Lemuel, ken kasta met ti adu pay a naindaklan a banag, a saan a maisurat kadagitoy a pinanid."},{"vNo":2,"txt":"Ket ita, iti panagsaok maipapan kadagitoy a pinanid, adtoy saan la a dagiti pinanid a nangilanadak iti amin a pakaammuan kadagiti taok; ta naitedkon ken ni Nephi dagiti pinanid a nangilanadak iti amin a pakaammuan kadagiti taok; gapuna, naawaganda iti pinanid ni Nephi, a naipasurot iti naganko; ket naawagan met dagitoy a pinanid iti pinanid ni Nephi."},{"vNo":3,"txt":"Nupay kasta, nakaawatak iti bilin ti Apo a nasken nga aramatek dagitoy a pinanid, iti naisangayan a panggep a nasken nga adda maikitikit a pakaammuan iti naespirituan a panagserbi dagiti taok."},{"vNo":4,"txt":"Nasken met a maikitikit kadagiti sabali a pinanid ti pakaammuan iti panagturay dagiti ari, ken dagiti gubat ken panagsusupanget dagiti taok; gapuna agpaay dagitoy a pinanid iti ad-adu a paset ti naespirituan a panagserbi; ken agpaay dagiti dadduma a pinanid iti ad-adu a paset ti panagturay dagiti ari ken dagiti gubat ken panagsusupanget dagiti taok."},{"vNo":5,"txt":"Gapuna, binilinnak ti Apo a mangaramat kadagitoy a pinanid iti nainsiriban a panggepna, ti panggep a diak ammo."},{"vNo":6,"txt":"Ngem ammo ti Apo ti amin a banag manipud iti punganay; gapuna, nangisagana iti pamuspusan iti pannakaileppas dagiti amin nga aramidna kadagiti annak ti tattao; ta adtoy, adda amin kenkuana ti bileg iti pannakaipatungpal dagiti amin nga aramidna.  Ket kasta ti naaramid.  Amen."}]}