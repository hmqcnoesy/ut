{"heading":"Agreklamo ni Saria a maibusor ken ni Lehi—Agpadpadada a maragsakan iti panagsubli dagiti annakda a lallaki—Nagidatonda—Linaon dagiti pinanid a gambang dagiti surat ni Moises ken dagiti propeta—Paneknekan dagiti pinanid a naggapu ni Lehi iti kaputotan ni Jose—Ipadto ni Lehi ti maipapan iti bukelna ken ti pannakataginayon dagiti pinanid. Agarup 600–592 s.c.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 Nephi 5","verses":[{"vNo":"1 ","txt":"Ket napasamak a kalpasan ti isasangpetmi iti langalang a yan ti amami, adtoy, napnuan iti ragsak, kasta met ti inak, a ni Saria, ta pudno a nagladingit gapu kadakami."},{"vNo":"2 ","txt":"Agsipud ta impagarupna a nataykamin iti langalang; ket dinayengdenganna met ti amak, nga imbagana kenkuana a managparmata a tao; a kinunana: Adtoy, sika ti nangyadayo kadakami manipud iti tinawidtayo a daga, ket awanen dagiti annakko, ket mataytayo iti langalang."},{"vNo":"3 ","txt":"Ket kastoy ti indayengdeng ti inak iti amak."},{"vNo":"4 ","txt":"Ket napasamak a nakisarita ti amak kenkuana, a kinunana: Ammok a managparmataak a tao; ta no saanko a nakita dagiti banag ti Dios iti parmata saanko koma a naammuan ti kinaimbag ti Dios, ngem nagyanak koma idiay Jerusalem, ket natayak a kas kadagiti kabsatko."},{"vNo":"5 ","txt":"Ngem adtoy, nagun-odko ti naikari a daga, ket kadagitoy a banag agragsakak; wen, ken ammok nga isalakan ti Apo dagiti annakko manipud iti ima ni Laban, ket itugotyo manen ida kadatayo ditoy langalang."},{"vNo":"6 ","txt":"Ket kastoy ti panangliwliwa ti amak, a ni Lehi, iti inak, a ni Saria, maipapan kadakami, bayat ti panagdaliasatmi iti langalang nga agturong iti daga ti Jerusalem, tapno gun-odenmi ti kasuratan dagiti Hudio."},{"vNo":"7 ","txt":"Ket idi nagsublikami iti tolda ti amak, adtoy, naan-anay ti ragsakda, ket naliwliwa ti inak."},{"vNo":"8 ","txt":"Ket nagsao, a kinunana: Ammok itan a sitatalged a binilin ti Apo ti asawak nga agturong iti langalang; wen, ken ammok met a sitatalged nga inaywanan ti Apo dagiti annakko a lallaki, ket insalakanna ida manipud kadagiti ima ni Laban, ken inikkanna ida iti pannakabalin tapno matungpalda dagiti banag nga imbilin ti Apo kadakuada. Ket kastoy ti panagsaritana."},{"vNo":"9 ","txt":"Ket napasamak a nalaus ti ragsakda, ket nangtedda iti sakripisio ken napuoran a daton iti Apo; ket nagyamanda iti Dios ti Israel."},{"vNo":"10 ","txt":"Ket kalpasanna, innala ti amak a ni Lehi ti kasuratan a naikitikit kadagiti pinanid a gambang, ket inamirisna ida manipud iti rugi."},{"vNo":"11 ","txt":"Ket naduktalanna a linaonda dagiti lima a libro ni Moises, a nangted iti pakaammuan iti pannakaparsua ti lubong, ken kasta met kada Adan ken Eva, nga immuna a nagannak kadatayo;"},{"vNo":"12 ","txt":"Ken kasta met ti kasuratan dagiti Hudio manipud idi punganay, agingga iti panangrugi ti panagturay ni Sedekias nga ari ti Juda;"},{"vNo":"13 ","txt":"Ken kasta met dagiti padto dagiti nasantuan a propeta, manipud idi punganay, agingga iti panangrugi ti panagturay ni Sedekias; ken kasta met dagiti adu a padto a nagaon iti ngiwat ni Jeremias."},{"vNo":"14 ","txt":"Ket napasamak a nasarakan met ti amak, ni Lehi, kadagiti pinanid a gambang ti puon dagiti ammana; ket iti kasta naammuanna a kapupuonna ni Jose; wen, uray ni Jose nga anak ni Jacob, a nailako iti Egipto, ken naisalakan babaen iti ima ti Apo, tapno isu ti mangispal iti amana, a ni Jacob, ken dagiti amin a kabbalayna manipud iti bisin."},{"vNo":"15 ","txt":"Ket nayadayoda iti pannakaadipen ken nagtalawda iti daga ti Egipto, babaen met laeng iti dayta a Dios a nangisalakan kadakuada."},{"vNo":"16 ","txt":"Ket kastoy ti pannakasarak ti amak, ni Lehi, iti puon dagiti ammana. Ken kasta met a kapupuon ni Laban ken ni Jose, gapuna isuda nga agama ti nangidulin kadagiti kasuratan."},{"vNo":"17 ","txt":"Ket idin ta nakita ti amak amin dagitoy a banag, nalapunos iti Espiritu, ket rinugianna ti nagipadto maipapan iti bukelna—"},{"vNo":"18 ","txt":"A masapul a maipakaammo dagitoy a pinanid a gambang iti amin a pagilian, kakabsat, pagsasao, ken tattao iti bukelna."},{"vNo":"19 ","txt":"Gapuna, kinunana a saan koma a mapukaw dagitoy pinanid a gambang; ken saanto a palidemen ida ti panawen. Ket adu ti impadtona maipapan iti bukelna."},{"vNo":"20 ","txt":"Ket napasamak a tungtungpalenmi nga agama agingga ita dagiti bilin ti Apo kadakami."},{"vNo":"21 ","txt":"Ket nagun-odmi dagiti kasuratan nga imbilin ti Apo kadakami, ket inamirismi ida ket naammuanmi a makaay-ayoda; wen, napateg unay dagitoy kadakami, gapu ta mataginayonmi dagiti bilin ti Apo nga agpaay kadagiti annakmi."},{"vNo":"22 ","txt":"Gapuna, nakem ti Apo a masapul nga itugotmi ida, bayat ti panagdaliasatmi iti langalang nga agturong iti naikari a daga."}]}