{"heading":"Irugi ni Nephi ti kasuratan dagiti kailianna—Makita ni Lehi iti parmata ti adigi nga apuy ken binasana manipud iti libro ti padto—Agdaydayaw iti Dios, ipadtona ti yaay ti Mesias, ken ipadtona ti pannakadadael ti Jerusalem—Parigaten dagiti Hudio.  Agarup 600 s.c.","sectionHeading":"Iti pakaammuan ni Lehi, ken ti asawana a ni Saria ken dagiti uppat a lallaki nga annakna, a mainaganan, (manipud iti inauna) Laman, Lemuel, Sam, ken Nephi.  Patigmaanan ti Apo ni Lehi a pumanaw iti ili ti Jerusalem, gapu ta impadtona kadagiti umili ti maipapan kadagiti kinamanagbasolda ket gapu iti daytoy kayatda a gudasen ti biagna.  Umabut iti tallo nga aldaw ti panagdaliasatna iti langalang a kaduana ti kaamaanna.  Kuyugen ni Nephi dagiti kabsatna ket agsublida iti ili ti Jerusalem tapno alaenda ti kasuratan dagiti Hudio.  Dagiti pakaammuan iti panagsagabada.  Alaenda dagiti annak a babbai ni Ismael tapno agbalinda nga asawada.  Alaenda dagiti kaamaanda ket agturongda iti langalang.  Dagiti panagitured ken panagsagabada iti langalang.  Iti dalan ti panagdaliasatda.  Madanonda dagiti dadakkel a danum.  Sumalungasing kenkuana dagiti kabsat ni Nephi.  Tubngarenna ida ket mangaramid iti bapor.  Nagananda ti lugar iti Bountiful.  Ballasiwenda dagiti dadakkel a danum nga agturong iti naikari a daga, ken dadduma pay.  Babaen daytoy ti panangipakaammo ni Nephi; wenno iti sabali a pannao, siak, ni Nephi, insuratko daytoy a kasuratan.","prevAbbr":"explanation","nextAbbr":"1-ne","prevNo":1,"nextNo":2,"chapterTitle":"1 Nephi 1","prevTitle":"Ababa a Panangilawlawag maipapan iti Libro ni Mormon ","nextTitle":"1 Nephi 2","verses":[{"vNo":1,"txt":"SIAK, ni Nephi, nayanakak kadagiti naimbag a nagannak, ket ngarud naisuro kaniak ti amin a sursuro ti amak; ket adu dagiti nakitak a panagsagaba iti panaglabas dagiti aldawko, nupay kasta, naikkanak iti dakkel a panagayat ti Apo iti amin nga aldawko; wen, naaddaan iti dakkel a pannakaammo iti kinaimbag ken kinadatdatlag ti Dios, ngarud mangaramidak iti kasuratan dagiti pasamak kadagiti aldawko."},{"vNo":2,"txt":"Wen, aramidek ti kasuratan iti pagsasao ti amak, a pakabuklan ti sursuro dagiti Hudio ken ti pagsasao dagiti taga-Egipto."},{"vNo":3,"txt":"Ket ammok a pudno ti kasuratan nga aramidek; ket aramidek iti imak; ket aramidek babaen ti pannakaammok."},{"vNo":4,"txt":"Gapu ta napasamak iti panangrugi ti tawen a panagturay ni Sedekias, ari ti Juda (nagnaed ti amak, ni Lehi, iti Jerusalem iti amin nga aldawna); ket iti dayta met laeng a tawen adu ti immay a propeta, a nangipadto kadagiti tao a masapul nga agbabawida, wenno masapul a madadael ti dakkel a siudad ti Jerusalem."},{"vNo":5,"txt":"Ket iti kasta, napasamak a ti amak, ni Lehi, iti panagtultuloyna a nagkararag iti Apo, wen, uray iti amin a pusona, a maipaay kadagiti kailianna."},{"vNo":6,"txt":"Ket napasamak nga idi nagkararag iti Apo, adda nagparang a kasla adigi nga apuy a nagdisso iti bato iti sangona; ket nakakita ken nakangngeg iti adu; ket gapu kadagiti banag a nakita ken nangngegna nagkintayeg ken nagtigerger iti kasta unay."},{"vNo":7,"txt":"Ket napasamak a nagsubli iti balayna iti Jerusalem; ket inyiddana iti kamana, gapu iti kaadda ti Espiritu kenkuana ken dagiti banag a nakitana."},{"vNo":8,"txt":"Ket gapu iti kaadda ti Espiritu kenkuana, inyagus ti parmata, ket nakitana ti panaglukat ti langit, ket impagarupna a nakitana ti Dios a situtugaw iti tronona, a linikmut ti saan a mabilang nga ummong dagiti anghel iti langa a panagkankanta ken panagdaydayaw iti Diosda."},{"vNo":9,"txt":"Ket napasamak a nakakita iti Maysa a bumabbaba manipud iti let-ang ti langit, ket nakitana nga artapan ti kinaraniagna ti kinaraniag ti init iti tengnga ti aldaw."},{"vNo":10,"txt":"Ket nakakita pay ti sangapulo-ket-dua a sumursurot kenkuana, ket artapan ti lawagda dagiti bituen iti law-ang."},{"vNo":11,"txt":"Ket bimmaba ken nagturongda iti rabaw ti daga; ket immay ti immuna ket nagtakder iti sango ti amak, ket nangted iti libro, ket imbilinna kenkuana a basaenna."},{"vNo":12,"txt":"Ket napasamak nga idi basaenna, napno iti Espiritu ti Apo."},{"vNo":13,"txt":"Ket nagbasa, a kinunana: Asi pay, asi pay, ti Jerusalem, gapu ta nakitak dagiti makarimon nga aramidmo!  Wen, ket adu a banag ti binasa ti amak maipapan iti Jerusalem—a masapul a madadael, ken dagiti umili idiay; adu ti masapul a mapukaw iti espada, ket adu ti masapul a maibalud iti Babilonia."},{"vNo":14,"txt":"Ket napasamak nga idi ti amak nakabasa ken nakakita iti adu ken nakaskasdaaw a banag, nangipukkaw iti adu a banag maipapan iti Apo; kas iti:  Naindaklan ken datdatlag dagitoy aramidmo, O Apo Dios a Mannakabalin amin!  Tumukno iti langit ti tronom, ket adda iti amin nga agindeg iti daga ti pannakabalin, ken kinaimbag, ken kinamanangngaasim, ken, gapu ta  manangngaasika, saanmo nga ipalubos a mapukaw dagiti umay kenka!"},{"vNo":15,"txt":"Ket kastoy a panagsao ti panangdayaw ti amak iti Diosna; ta nagrag-o ti kararuana ket napno ti pusona, gapu kadagiti banag a nakitana, wen, dagitoy impakita ti Apo kenkuana."},{"vNo":16,"txt":"Ket ita siak, ni Nephi, saanko nga aramiden ti naan-anay a pakaammuan kadagiti banag a naisurat ti amak, gapu ta adu ti naisuratna a banag a nakitana iti parmata ken iti tagainepna; ken adu met dagiti naisuratna a banag nga impadtona ken imbagana kadagiti annakna, ket iti daytoy saanko nga aramiden ti naan-anay a pakaammuan."},{"vNo":17,"txt":"Ngem mangaramidak iti pakaammuan ti mapaspasamak kadagiti aldawko.  Adtoy, yababak ti kasuratan ti amak, kadagiti pinanid nga inaramid dagiti imak; gapu iti daytoy, kalpasan ti panangyababak iti kasuratan ti amak, mangaramidak iti pakaammuan ti bukodko a biag."},{"vNo":18,"txt":"Gapuna, kayatko a maammuanyo, a kalpasan ti panangipakita ti Apo ti adu a nakaskasdaaw a banag iti amak, ni Lehi, wen, maipapan iti pannakadadael ti Jerusalem, adtoy napan kadagiti tao, ket rinugianna ti nangipadto ken nangipalawag kadakuada maipapan kadagiti banag nga agpada a nakita ken nangngegna."},{"vNo":19,"txt":"Ket napasamak nga inuy-uyaw dagiti Hudio gapu kadagiti banag a pinaneknekanna kadakuada; gapu ta pudno a pinaneknekanna ti kinadangkesda ken dagiti makarimon nga aramidda; ken pinaneknekanna a dagiti banag a nakita ken nangngegna, ken kasta met dagiti banag a nabasana iti libro, iparangarangda a silalawag ti yaay ti Mesias, ken ti pannakasubbot ti lubong."},{"vNo":20,"txt":"Ket kinapungtot dagiti Hudio idi nangngegda kenkuana dagitoy a banag; wen, kas met kadagiti propeta idi ugma, a pinagtalawda, ken binato, ken pinatayda; ken impangtada met ti biagna, tapno gudasenda.  Ngem adtoy, siak, ni Nephi, ti mangipamatmat kadakayo a ti panangngaasi ti Apo adda kadagiti amin a pinilina, gapu iti pammatida, a nangpakired kadakuada agingga iti pannakabalin ti pannakayawatda."}]}