{"heading":"Maileppas ti bapor—Maagapad ti pannakayanak da Jacob ken Jose—Aglayag ti grupo nga agturong iti naikari a daga—Agkaykaysa dagiti annak ni Ismael ken dagiti assawada iti panagragragsak ken yaalsada—Mairaked ni Nephi, ket mapasanud ti bapor gapu iti napigsa a bagyo—Maruk-atan ni Nephi, ket agtalna ti bagyo babaen ti kararagna—Makadanon dagiti tao iti naikari a daga.  Agarup 591–589 s.c.","prevAbbr":"1-ne","nextAbbr":"1-ne","prevNo":17,"nextNo":19,"chapterTitle":"1 Nephi 18","prevTitle":"1 Nephi 17","nextTitle":"1 Nephi 19","verses":[{"vNo":1,"txt":"Ket napasamak a nagdayawda iti Apo, ket nakikuyogda kaniak; ket nagaramidkami iti tarikayo a naidumduma ti kinapintekna.  Ket inulit-ulit ti Apo nga impakita kaniak no kasano ti panangaramidko kadagiti tarikayo ti bapor."},{"vNo":2,"txt":"Ita siak, ni Nephi, saanko nga inaramid dagiti tarikayo iti pamuspusan nga inadal dagiti tao, ket saanko met a binangon ti bapor iti pagayatan ti tao, ngem iti pamuspusan nga impakita ti Apo kaniak; gapuna, saan nga iti pamuspusan ti tao."},{"vNo":3,"txt":"Ket siak, ni Nephi, masansan a mapanak iti bantay, ket kanayon nga agkararagak iti Apo; gapuna adu ti impakita ti Apo kaniak a naindaklan a banag."},{"vNo":4,"txt":"Ket napasamak a kalpasan ti panangileppasko iti bapor, a kas iti sao ti Apo, nakita dagiti kabsatko a napintek, ket naipangpangruna ti pulido ti pannakaaramidna; gapuna, nagpakumbabada manen iti Apo."},{"vNo":5,"txt":"Ket napasamak a nangngeg ti amak ti timek ti Apo, a masapul nga agriingkami ket mapankami iti bapor."},{"vNo":6,"txt":"Ket napasamak nga iti kabigatanna, kalpasan ti panangisaganami iti amin a banag, adu a bunga ken karne a naggapu iti langalang, ken nalabon a tagapulot ti uyukan, ken kasapulan a kas iti imbilin ti Apo kadakami, limmugankami iti bapor, agraman ti amin nga awit ken bukbukelmi, ken ania man a banag nga intugotmi, ket maitutop ti awit ti tunggal maysa iti tawenna; gapuna, naglugankami amin iti bapor, a kaduami dagiti assawa ken annakmi."},{"vNo":7,"txt":"Ket ita, naaddaan ti amak iti dua nga annak a lallaki iti langalang, ket nanaganan ti inauna iti Jacob ket Jose ti inaudi."},{"vNo":8,"txt":"Ket napasamak nga idi nakalugankamin amin iti bapor, ket naalamin amin dagiti balon ken banag a naibilin, naglayagkami iti taaw nga agturong iti naikari a daga."},{"vNo":9,"txt":"Ket kalpasan ti panaglayagmi babaen ti tulong ti angin iti adu nga aldaw, adtoy, rinugian dagiti kabsatko ken dagiti lallaki nga annak ni Ismael ken dagiti assawada ti nagraragsak, iti kasta inrugida ti nagsasala, ken nagkakanta, ken nagsasao iti nakarasrasaw, wen, nalipatandan no ania a pannakabalin ti nangisadsad kadakuada ditoy; wen, naisungsongda iti nalabes a kinadursok."},{"vNo":10,"txt":"Ket siak ni, Nephi, nangrugiak nga agbuteng amangan no makapungtot ti Apo kadakami, ket saplitannakami gapu iti basolmi, ket alun-onennakami ti liweng a paset ti baybay; gapuna, siak, ni Nephi, rinugiak ti makisao kadakuada a sitatanang; ngem adtoy nagpungtotda kaniak, a kinunada:  Dimi ipalubos a ti inaudi a kabsatmi ti mangituray kadakami."},{"vNo":11,"txt":"Ket napasamak a tinengngel ken pinungodak da Laman ken Lemuel iti tali, ket kasta unay ti kinasabrakda kaniak; nupay kasta impalubos ti Apo tapno ipakitana ti pannakabalinna, ti pannakatungpal dagiti balikas nga insawangna a maipapan kadagiti nadangkes."},{"vNo":12,"txt":"Ket napasamak a kalpasan ti panangpungoda kaniak tapno saanak a makagunay, nagsardeng a nagandar ti kompas nga insagana ti Apo."},{"vNo":13,"txt":"Gapuna, saanda nga ammo no sadino ti pangituronganda iti bapor, ket dimteng ti napigsa a bagyo, wen, napigsa ken nakabutbuteng a bagyo, ket naipasanudkami iti danum iti tallo nga aldaw; ket nangrugi ti napalalo a panagbutengda amangan no malmesda iti taaw; nupay kasta saandak a rinuk-atan."},{"vNo":14,"txt":"Ket iti maikapat nga aldaw, a pannakaipasanudmi, rimmungsot ti bagyo."},{"vNo":15,"txt":"Ket napasamak a dandanin alun-onennakami ti kaadalman a paset ti baybay.  Ket kalpasan ti pannakaipasanudmi iti las-ud ti uppat nga aldaw, nangrugi a naamiris dagiti kabsatko ti panangukom ti Dios kadakuada, ket masapul a mapukawda malaksid no agbabawida kadagiti basolda; gapuna, immayda kaniak, ket winarwarda ti pungok, ket adtoy, limteg ti pungupunguak; kasta met dagiti palaypalayko, ket nakasaksakit."},{"vNo":16,"txt":"Nupay kasta, nagtalekak iti Diosko, ket nagdaydayawak kenkuana iti nagmalem; ket saanak a nagdayamudom iti Apo gapu iti panagsagsagabak."},{"vNo":17,"txt":"Ita adu a banag ti naibaga ti amak, ni Lehi, kadakuada, ken kadagiti pay lallaki nga annak ni Ismael; ngem, adtoy, inyebkasda ti adu a panangipangtada iti siasino man a mangisakit kaniak; ket kimmapsut dagiti nagannak kaniak, a nataenganen ken nagitured iti adu a leddaang gapu kadagiti annakda, wen, agingga a naidalitda iti sakit."},{"vNo":18,"txt":"Gapu iti ladingit ken adu a leddaangda, ken gapu iti basol dagiti kabsatko, immasideg ti kanito a panangsabatda iti Diosda; wen, dandanin maigamer iti tapok dagiti ubanda; wen, asidegen ti ipapanda a sileleddaang iti nadanum a tanem."},{"vNo":19,"txt":"Ket gapu iti kinaubing da Jacob ken Jose, ken kasapulanda ti adu a taraon, nagladingitda iti panagsagaba ti inada; ken kasta met ti asawak nga aglulua ken agkarkararag, ken kasta met dagiti annakko, saanda a napalukneng ti puso dagiti kabsatko tapno ruk-atandak."},{"vNo":20,"txt":"Ket awan iti uray ania malaksid ti pannakabalin ti Dios, a nangipangta kadakuada iti pannakadadaelda, ti mabalin a mangpalukneng iti pusoda; gapuna, idi maimatanganda a dandanin ti pannakaalun-onda iti kaadalman a paset ti baybay, nagbabawida kadagiti banag a naaramidda, iti kasta, rinuk-atandak."},{"vNo":21,"txt":"Ket napasamak a kalpasan ti panangruk-atda kaniak, adtoy, innalak ti kompas, ket nagandar iti ania man a kinalikagumak.  Ket napasamak a nagkararagak iti Apo; ket kalpasan ti panagkararagko nagsardeng ti angin, ken nagsardeng ti bagyo, ket nagari ti linak."},{"vNo":22,"txt":"Ket napasamak a siak, ni Nephi, inturongko ti bapor, ket naglayagkami manen nga agturong iti naikari a daga."},{"vNo":23,"txt":"Ket napasamak a kalpasan ti panaglayagmi iti las-ud ti adu nga aldaw nakagtengkami iti naikari a daga; ket simmangladkami iti daga, ket impatakdermi dagiti toldami; ket ninagananmi iti naikari a daga."},{"vNo":24,"txt":"Ket napasamak a rinugianmi a sukayen ti daga, ket rinugianmi ti agmula iti bukbukel; wen, intukitmi amin a bukbukel iti daga, nga intugotmi manipud iti daga ti Jerusalem.  Ket napasamak a kasta unay ti kinalangtoda; gapuna, nalabon ti paraburmi."},{"vNo":25,"txt":"Ket napasamak a naduktalanmi iti naikari a daga, bayat ti panagdaliasatmi iti langalang, nga adda dagiti nadumaduma nga ayup iti bakir, babbai ken lallaki a baka, asno ken kabalio, naamo ken naatap a kalding, ken amin a kita ti naatap a dinguen, nga agpaay iti tao.  Ken nasarakanmi ti amin a kita ti minas, balitok ken pirak, ken kobre."}]}