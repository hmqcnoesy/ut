{"heading":"Agsubli dagiti lallaki nga annak ni Lehi idiay Jerusalem a manggun-od iti pinanid a gambang—Saan a kayat ni Laban nga ited dagiti pinanid—Bagbagaan ken ay-aywen ni Nephi dagiti kabsatna—Takawen ni Laban dagiti gamengda ken panggepenna a papatayen ida—Dangran da Laman ken Lemuel da Nephi ken Sam ngem babalawen ida ti maysa nga anghel.  Agarup 600–592 s.c.","prevAbbr":"1-ne","nextAbbr":"1-ne","prevNo":2,"nextNo":4,"chapterTitle":"1 Nephi 3","prevTitle":"1 Nephi 2","nextTitle":"1 Nephi 4","verses":[{"vNo":1,"txt":"Ket napasamak a siak, ni Nephi, kalpasan ti pannakisarsaritak iti Apo, nagsubliak iti tolda ti amak."},{"vNo":2,"txt":"Ket napasamak a nakisarita kaniak, a kinunana: Adtoy nagtagainepak ket iti tagainepko, imbaga kaniak ti Apo a bilinenka ken dagiti kabsatmo nga agsubli idiay Jerusalem."},{"vNo":3,"txt":"Ket adtoy, adda ken ni Laban ti kasuratan maipapan kadagiti Hudio ken kasta met ti puon dagiti ammak, ket naikitikitda kadagiti pinanid a gambang."},{"vNo":4,"txt":"Gapuna, imbilin kaniak ti Apo a mapankayo nga agkakabsat iti balay ni Laban, ket birokenyo dagiti kasuratan, ken itugotyo ida ditoy langalang."},{"vNo":5,"txt":"Ket ita, adtoy agdaydayamudom dagiti kabsatmo, a kunkunada a narigat a banag ti ipaaramidko kadakuada; ngem adtoy saan a siak ti agpaaramid kadakuada, ngem isu ti bilin ti Apo."},{"vNo":6,"txt":"Gapuna a mapanka, anakko, ayonannaka ti Apo, agsipud ta saanka a nagdayamudom."},{"vNo":7,"txt":"Ket napasamak a siak, ni Nephi, kinunak iti amak:  mapanak ket aramidek dagiti banag nga imbilin ti Apo, ta ammok a saan nga ited ti Apo ti bilin kadagiti annak ti tao, malaksid no naisagananan ti wagas nga agpaay kadakuada a mangtungpal kadagiti banag nga imbilinna."},{"vNo":8,"txt":"Ket napasamak a naragsakan unay ti amak idi nangngegna dagitoy a balikas, agsipud ta ammona a siak ti binendisionan ti Apo."},{"vNo":9,"txt":"Ket siak, ni Nephi, linasatmi kadagiti kabsatko ti langalang, inkuyogmi dagiti toldami, a mapan iti daga ti  Jerusalem."},{"vNo":10,"txt":"Ket napasamak nga idi nakadanonkami iti daga ti Jerusalem, nagiinnumankami, siak ken dagiti kabsatko."},{"vNo":11,"txt":"Ket nagbibinnunotankami—tapno maikeddeng no siasino kadakami ti mapan iti balay ni Laban.  Ket napasamak a ni Laman ti napili; ket napan ni Laman iti balay ni Laban, ket nakisao kenkuana bayat ti panagtugtugawna iti balayna."},{"vNo":12,"txt":"Ket kinalikagumanna nga alaen ken ni Laban dagiti kasuratan a naikitikit kadagiti pinanid a gambang, a naglaon iti kasuratan maipapan iti puon ti amak."},{"vNo":13,"txt":"Ket adtoy, napasamak a nagpungtot ni Laban, ket binugtakna; ket saanna nga impalubos a maala ti kasuratan.  Gapuna, kinunana kenkuana:  Adtoy maysaka a mannanakaw, ket patayenka."},{"vNo":14,"txt":"Ngem nagtaray ni Laman, ket nasaritana kadakami dagiti banag nga inaramid ni Laban.  Ket nagladingitkami, ket kayaten dagiti kabsatko ti agsubli iti amak iti langalang."},{"vNo":15,"txt":"Ngem adtoy a kinunak kadakuada: Agingga a sibibiag ti Apo, ken sibibiagtayo, nasken a saantayo nga agsubli iti amatayo iti langalang agingga a matungpaltayo ti imbilin ti Apo kadatayo."},{"vNo":16,"txt":"Gapuna, masapul nga agtulnogtayo a mangtungpal kadagiti bilin ti Apo; ngarud nasken a mapantayo iti daga a tinawid ti amatayo, ta adtoy imbatina idiay ti balitok ken pirak, ken amin a kita ti kinabaknang.  Ket naaramidna amin dagitoy gapu kadagiti bilin ti Apo."},{"vNo":17,"txt":"Agsipud ta ammona a masapul a madadael ti Jerusalem, gapu iti kinadangkes dagiti tao."},{"vNo":18,"txt":"Ta adtoy, saanda a namati kadagiti balikas dagiti propeta.  Gapuna, no agnaed ti amak iti dayta a daga kalpasan ti naibilin nga ipapanawna adtoy, mapukawto met.  Gapuna, masapul a pumanaw iti dayta a daga."},{"vNo":19,"txt":"Ket adtoy, panunot ti Dios a masapul nga alaenmi dagitoy a kasuratan, tapno mataginayonmi nga agpaay kadagiti annakmi ti pagsasao dagiti ammami;"},{"vNo":20,"txt":"Ken kasta met a tapno mataginayonmi kadakuada dagiti balikas a nagaon iti ngiwat dagiti amin a nasantuan a propeta, a naited kadakuada babaen ti Espiritu ken pannakabalin ti Dios, manipud iti panangrugi ti lubong, uray pay kadagitoy a panawen."},{"vNo":21,"txt":"Ket napasamak a naallukoyko dagiti kabsatko nga agtungpal a sipupudno kadagiti bilin ti Dios babaen ti kastoy a wagas ti pannakisarita."},{"vNo":22,"txt":"Ket napasamak a napankami iti daga a tawidmi, ket pinagtitiponmi dagiti balitokmi, ken dagiti pirakmi, ken dagiti gamengmi."},{"vNo":23,"txt":"Ket kalpasan a napagtitiponmi dagitoy, napankami manen iti balay ni Laban."},{"vNo":24,"txt":"Ket napasamak a napankami ken ni Laban, ket tinarigagayanmi nga itedna kadakami dagiti kasuratan a naikitikit kadagiti pinanid a gambang, ta isukatmi dagiti balitokmi, ken dagiti pirakmi, ken amin a gamengmi."},{"vNo":25,"txt":"Ket napasamak nga idi nakita ni Laban dagiti gamengmi, a nalabes ti kaaduna, naggartem iti kasta unay ket pinaruarnakami ket imbaonna dagiti adipenna a mangpatay kadakami, tapno maalana dagiti gamengmi."},{"vNo":26,"txt":"Ket napasamak a tinarayanmi dagiti babaonen ni Laban, ket kapilitan a pinanawanmi dagiti gamengmi, ket nagtinnagda kadagiti ima ni Laban."},{"vNo":27,"txt":"Ket napasamak a nagtaraykami iti langalang, ket saandakami a nakamakam dagiti adipen ni Laban, gapu ta naglemmengkami iti rukib ti bato."},{"vNo":28,"txt":"Ket napasamak a kinaguranak ni Laman, ken kasta met ti amak; ket kasta met ni Lemuel, agsipud ta dimngeg kadagiti sasao ni Laman.  Gapuna pinagsasawandakami da Laman ken Lemuel, nga in-inaudi a kakabsatda a lallaki, ket sinaplitdakami pay iti panaplit."},{"vNo":29,"txt":"Ket napasamak a bayat ti panangsaplitda kadakami, adtoy, immay ti anghel ti Apo ket nagtakder iti sanguananda, ket kinunana:  Apay a saplitenyo ti inaudi a kabsatyo iti panaplit?  Diyo, aya, ammo a ti Apo ti nangpili kenkuana a mangituray kadakayo, ket gapu daytoy iti basbasolyo?  Adtoy, mapankayonto manen idiay Jerusalem, ket ti Apo ti mangyawat ken ni Laban kadakayo."},{"vNo":30,"txt":"Ket kalpasan ti pannakisao ti anghel kadakami, pimmanawen."},{"vNo":31,"txt":"Ket kalpasan ti ipapanaw ti anghel, nangrugi manen a nagdayamudom da Laman ken Lemuel, a kunkunada:  Kasano a mabalin a yawat ti Apo ni Laban iti imatayo?  Adtoy, nabileg a tao, ken kabaelanna ti mangbilin iti limapulo, wen, mabalinna met ti pumatay iti limapulo; ket apay ketdin a dina maaramid kadatayo"}]}