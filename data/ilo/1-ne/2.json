{"heading":"Ipan ni Lehi ti kaamaanna iti langalang nga abay ti Nalabaga a Baybay—Panawanda dagiti gamengda—Mangidaton iti sakripisio ni Lehi iti Apo ken isurona dagiti annakna a mangtungpal kadagiti bilin—Agdayamudom da Laman ken Lemuel a maibusor iti amada—Agtulnog ni Nephi ket napnuan pammati iti panagkararagna; makisao ti Apo kenkuana, ket isu ti mapili a mangidaulo kadagiti kakabsatna. Agarup 600 s.c.","prevAbbr":"1-ne","prevNo":1,"nextAbbr":"1-ne","nextNo":3,"chapterTitle":"1 Nephi 2","verses":[{"vNo":"1 ","txt":"Ket adtoy, napasamak a nakisao ti Apo iti amak, wen, uray pay iti tagainep, ket kinunana kenkuana: Nagasatka Lehi, gapu kadagiti banag nga inaramidmo; ken gapu ta napudnoka ket impalawagmo kadagiti tao dagiti banag nga imbilinko kenka, adtoy, panggepda a kettelen ti biagmo."},{"vNo":"2 ","txt":"Ket napasamak a binilin ti Apo ti amak, uray iti tagainep, a masapul nga alaenna ti kaamaanna ket mapanda iti langalang."},{"vNo":"3 ","txt":"Ket napasamak a nagtulnog kadagiti sao ti Apo, ket inaramidna ti imbilin ti Apo kenkuana."},{"vNo":"4 ","txt":"Ket napasamak a napan iti langalang. Ket pinanawanna ti balayna, ken dagiti tinawidna a daga, ken ti balitokna, ken ti pirakna, ken dagiti napateg a banag kenkuana, ket awan ti intugotna, no saan laeng a ti kaamaanna, ken dagiti taraon, ken tolda, ket nagturongda iti langalang."},{"vNo":"5 ","txt":"Ket bimmaba iti beddeng iti asideg ti igid ti Nalabaga a Baybay; ket nagdaliasat iti langalang iti beddeng nga as-asideg iti Nalabaga a Baybay; a kaduana ti kaamaanna, a buklen ti inak, ni Saria, ken dagiti inauna a kakabsatko, da Laman, Lemuel, ken Sam."},{"vNo":"6 ","txt":"Ket napasamak nga idi nakadaliasat iti tallo nga aldaw iti langalang, impatakderna ti toldana iti tanap iti abay ti agay-ayus a karayan."},{"vNo":"7 ","txt":"Ket napasamak a nangipatakder iti altar a bato, ken nangaramid iti datonna iti Apo, ken nangiruknoy iti panagyaman iti Apo a Diostayo."},{"vNo":"8 ","txt":"Ket napasamak a ninagananna ti karayan iti Laman, ket nagayus iti Nalabaga a Baybay; ket adda ti tanap iti beddeng nga asideg ti ngiwatna."},{"vNo":"9 ","txt":"Ket idi naimatangan ti amak nga agayus ti danum ti karayan iti lukong ti Nalabaga a Baybay, imbagana ken ni Laman, a kinunana: O sapay koma ta sika ti agbalin a kas iti daytoy a karayan, nga agtultuloy a pagayusan ti ubbog ti amin a kinalinteg!"},{"vNo":"10 ","txt":"Ket imbagana met ken ni Lemuel: O sapay koma ta agbalinka a kas iti daytoy a tanap, a nakired ken natibker, ken saan a maisin iti panagtungpal kadagiti bilin ti Apo!"},{"vNo":"11 ","txt":"Ita kinunana daytoy gapu iti kinasukir da Laman ken Lemuel; gapu ta adtoy adu a banag ti indaydayamudomda a maibusor iti amada, agsipud ta managparmata a tao, ken isu ti nangilungalong iti iruruarda iti Jerusalem, tapno panawanda ti daga a tinawidda, ken ti balitokda, ken ti pirakda, ken dagiti napateg a banag kadakuada, tapno mapukawda laeng iti langalang. Ket kinunada nga inaramidna daytoy agsipud iti minamaag nga arapaap ti pusona."},{"vNo":"12 ","txt":"Ket nagdayamudom da Laman ken Lemuel, nga in-inauna, iti maibusor iti amada. Ket nagdayamudomda gapu ta saanda nga ammo ti pannakilangen ti Dios a namarsua kadakuada."},{"vNo":"13 ","txt":"Ken awan ti pammatida a mabalin a madadael ti Jerusalem, dayta naindaklan a siudad, a kas nasao dagiti propeta. Ket mayarigda kadagiti Hudio nga adda iti Jerusalem, a nangpanggep a mangkettel iti biag ti amak."},{"vNo":"14 ","txt":"Ket napasamak a nagsao ti amak kadakuada iti tanap ti Lemuel, nga addaan iti pannakabalin, gapu ta napnuan iti Espiritu, agingga a nagarigenggenda iti sangona. Ket imbagana kadakuada, a saanda a padasen ti agsao iti maibusor kenkuana; gapuna, nagtungpalda kas iti bilinna."},{"vNo":"15 ","txt":"Ket nagnaed ti amak iti tolda."},{"vNo":"16 ","txt":"Ket napasamak a siak, ni Nephi, gapu ta ubingak unay, nupay dakkel ti pammagik, ken addaan iti nasged a tarigagay a mangammo kadagiti kinadatdatlag ti Dios, gapuna, immawagak iti Apo; ket adtoy sinarungkarannak, ket pinaluknengna ti pusok a namatiak iti amin nga insawang ti amak; gapuna, saanak a simmuppiat kenkuana a kas kadagiti kakabsatko."},{"vNo":"17 ","txt":"Ket nakisaoak ken ni Sam, a nangipakaammo kenkuana kadagiti banag nga imparangarang ti Apo kaniak babaen ti Nasantuan nga Espiritu. Ket napasamak a namati iti saok."},{"vNo":"18 ","txt":"Ngem, adtoy, saan a dimngeg da Laman ken Lemuel kadagiti saok; ket naglidayak gapu iti kinatangken dagiti pusoda, isu nga inkararagak ida iti Apo."},{"vNo":"19 ","txt":"Ket napasamak a nakisarita kaniak ti Apo, a kinunana: Nagasatka, Nephi, gapu iti pammatim, ta sinaraknak a sireregta, nga addaan iti napakumbaba a puso."},{"vNo":"20 ","txt":"Ket agsipud ta tungtungpalem dagiti bilinko, rumang-aykanto, ken maiturongkanto iti naikari a daga; wen, uray iti daga nga insaganak nga agpaay kenka; wen, iti daga a napili kadagiti amin a daga."},{"vNo":"21 ","txt":"Ket gapu ta sumuppiatto kenka dagiti kabsatmo, mailaksiddanto iti imatang ti Apo."},{"vNo":"22 ","txt":"Ket gapu ta sika ti managtungpal kadagiti bilinko, sika ti agbalin nga agturay ken mangisuro kadagiti kabsatmo."},{"vNo":"23 ","txt":"Ket adtoy, iti dayta nga aldaw nga isusuppiatda kaniak, ilunodkonto ida uray iti nasakit a lunod, ket awanto ti bilegda kadagiti bukelmo malaksid no suppiatendakto met."},{"vNo":"24 ","txt":"Ket no suppiatendakto, isudanto ti saplit kadagiti bukelmo, a mangkibur kadakuada iti wagas a nakallalagip."}]}