{"heading":"Agaramid ni Nephi iti pinanid a minas ket isuratna ti pakasaritaan dagiti taona—Umay ti Dios ti Israel innem a gasut a tawen manipud iti panawen nga ipapanaw ni Lehi iti Jerusalem—Ibaga ni Nephi dagiti panagitured ken pannakailansana—Maumsi ken mawarawaranto dagiti Hudio agingga iti ud-udina nga aldaw, inton agsublida iti Apo. Agarup 588–570 s.c.","prevAbbr":"1-ne","prevNo":18,"nextAbbr":"1-ne","nextNo":20,"chapterTitle":"1 Nephi 19","verses":[{"vNo":"1 ","txt":"Ket napasamak a binilinnak ti Apo, gapuna a nagaramidak iti pinanid a minas a pangikitikitak iti pakaammo dagiti taok. Ket inkitikitko kadagiti pinanid nga inaramidko ti pakaammo ti amak, kasta met ti panagdaliasatmi iti langalang, ken dagiti pammadto ti amak; kasta met nga inkitikitko ti adu a bukodko a pammadto kadagitoy."},{"vNo":"2 ","txt":"Ket diak ammo kadagita a panawen a panangaramidko kadagitoy a bilinennak ti Apo a mangaramid kadagitoy a pinanid; gapuna, maikitikit kadagiti umuna a pinanid a nasaokon ti pakaammo ti amak, ken ti puon dagiti ammana, ken ti ad-adu a paset dagiti padasmi iti langalang; gapuna, dagiti banag a naaramid sakbay nga inaramidko dagitoy a pinanid, pudno, kangrunaanna a maagapad dagiti umuna a pinanid."},{"vNo":"3 ","txt":"Ket kalpasan ti panangaramidko kadagitoy a pinanid babaen ti bilin, siak, ni Nephi, immawat iti bilin a dagiti naespirituan a panagserbi ken dagiti pammadto, dagiti nalawlawag ken napatpateg a pasetda, nasken a maisurat kadagitoy a pinanid; ken kasta met a nasken a maitalimeng dagiti banag a naisurat a pangiwanwan kadagiti taok, a rumbeng nga agtagikua iti daga, kasta met nga agpaay iti sabsabali a nainsiriban a pakasapulan, nga ammo ti Apo dagita a pakasapulan."},{"vNo":"4 ","txt":"Gapuna, siak, ni Nephi, nagaramid iti pakaammuan kadagiti sabsabali a pinanid, a mangted iti pakaammo, wenno mangted iti ad-adu a pakaammo kadagiti gubat ken panagsusupanget ken dagiti pannakadadael dagiti taok. Ket naaramidko daytoy, ket imbilinko kadagiti taok ti rumbeng nga aramidenda inton awanakon; a nasken a maipaima dagitoy a pinanid kadagiti sumarsaruno a kaputotan, wenno kadagiti sumarsaruno a propeta, agingga iti ad-adu pay a pammilin ti Apo."},{"vNo":"5 ","txt":"Ket maitedto ti pakaammuan ti panangaramidko kadagitoy a pinanid kalpasanna; sa kalpasanna, adtoy, intultuloyko a maibatay iti nasaokon; ket inaramidko daytoy tapno ad-adu ti sagrado a banag a maitalimeng iti pannakaammo dagiti taok."},{"vNo":"6 ","txt":"Nupay kasta, diak mangisurat iti ania man kadagiti pinanid malaksid iti namnamaek a sagrado. Ket ita, no agbiddutak, uray ta nagbiddut met dagidi immun-una; saan a gapu ta ikalilisko ti bagik gapu kadagiti sabali a tao, ngem gapu iti kinakapsut nga adda kaniak, iti lasag, ikalilisko ti bagik."},{"vNo":"7 ","txt":"Ta dagiti banag nga ibilang ti sumagmamano a tao nga addaan iti pateg, nga agpada iti bagi ken iti kararua, ipapan dagiti sabsabali nga awan ti kaes-eskanna ket ilupeklupekda. Wen, ilupeklupek dagiti tao uray pay ti Dios ti Israel; kunak, ilupeklupekda ngem kunak iti sabali a balikas—ipapanda nga awan ti kaes-eskanna, ket dida dumngeg kadagiti pammagbagana."},{"vNo":"8 ","txt":"Ket adtoy umayto, kas maibatay kadagiti balikas ti anghel, iti innem-a-gasut a tawen manipud iti panawen nga ipapanaw ti amak iti Jerusalem."},{"vNo":"9 ","txt":"Ket ukomento isuna ti lubong, gapu iti kinamanagbasolda, a maysa nga awan ti kaes-eskanna a banag; gapuna a dusaenda, ket iturednanto; ken saplitenda, ket iturednanto. Wen, tupraanda, ket iturednanto, gapu iti naayat a panangngaasina ken ti naunday a panagituredna nga agpaay kadagiti annak ti tattao."},{"vNo":"10 ","txt":"Ket ti Dios dagiti ammatayo, a napapanaw iti Egipto, a nawayawayaan iti pannakaadipen, ken kasta met nga impaknina ida iti langalang, wen, ti Dios ni Abraham, ken ni Isaac, ken ti Dios ni Jacob, insukona ti bagina, kas maibatay kadagiti balikas ti anghel, a kas tao, kadagiti ima dagiti nadangkes a tao, tapno maitag-ay, kas maibatay kadagiti balikas ni Zenock, ket mailansa iti krus, kas maibatay kadagiti balikas ni Neum, ket maitabon iti tanem, kas maibatay kadagiti balikas ni Zenos, a sinaona maipanggep kadagiti tallo nga aldaw ti sipnget, a maitedto a tanda ti ipapatayna kadagiti agtaeng kadagiti isla ti baybay, kangrunaanna a maited kadagiti adda iti balay ti Israel."},{"vNo":"11 ","txt":"Ta kastoy ti kinuna ti propeta: Awan duadua a sarungkaranto ti Apo a Dios ti amin a balay ti Israel iti dayta nga aldaw, sumagmamano babaen ti timekna, gapu iti kinalintegda, para iti nalaus a rag-o ken pannakaisalakanda, ken kadagiti sabsabali babaen dagiti gurruod ken kimat ti bilegna, babaen ti bagyo, babaen ti apuy, ken babaen ti asuk, ken alibungubong ti sipnget, ken babaen ti panagrengngat ti daga, ken babaen ti pannakaisang-at kadagiti bantay."},{"vNo":"12 ","txt":"Ket awan duadua a mapasamak amin dagitoy a banag, kinuna ti propeta a ni Zenos. Ket nasken a maburakburak dagiti batbato; ket gapu iti ung-ungor iti daga, adu kadagiti ari dagiti isla ti baybay ti magutugot babaen ti Espiritu ti Dios, a mangipukkaw: Nagitured ti Dios ti nakaparsuaan."},{"vNo":"13 ","txt":"Ket kadakuada nga adda iti Jerusalem, kinuna ti propeta, dangranto ida ti amin a tao, gapu ta inlansada iti krus ti Dios ti Israel, ket insiasida ti pusoda, sinupringda dagiti tanda ken datdatlag, ken ti bileg ken gloria ti Dios ti Israel."},{"vNo":"14 ","txt":"Ket gapu ta insiasida ti pusoda, kinuna ti propeta, ken inumsida ti Nasantuan ti Israel, agallaalladanto iti nainlasagan a bagida, ket mapukawda, ken agbalinda a pagiinnarasaasan ken pagsasaritaan, ket magurguradanto iti amin a pagilian."},{"vNo":"15 ","txt":"Nupay kasta, inton dumteng dayta nga aldaw, kinuna ti propeta, no saandanton nga isiasi ti pusoda a maibusor iti Nasantuan ti Israel, malagipnanto ti katulagan nga inaramidna kadagiti ammada."},{"vNo":"16 ","txt":"Wen, malagipnanton dagiti isla ti baybay; wen, ken amin dagiti tao nga adda iti balay ti Israel, ukkonekto, kinuna ti Apo, kas maibatay kadagiti balikas ti propeta a ni Zenos, manipud iti uppat a suli ti lubong."},{"vNo":"17 ","txt":"Wen, makitanto ti sangalubongan ti panangisalakan ti Apo, kinuna ti propeta; maparaburanto ti tunggal pagilian, kakabsat, pagsasao ken tattao."},{"vNo":"18 ","txt":"Ket siak, ni Nephi, insuratko dagitoy a banag kadagiti taok, ta mabalin a magutugotko ida a manglagip iti Apo a Mannubbotda."},{"vNo":"19 ","txt":"Gapuna, nagsaoak kadagiti amin iti balay ti Israel, no talaga met laeng a gun-odenda dagitoy a banag."},{"vNo":"20 ","txt":"Ta adtoy, adda dagiti aramidko iti espiritu, a mangupay kaniak a namagkutukot kadagiti susuopko, kadagiti adda iti Jerusalem; ta no saan a naasi ti Apo, a nangipakita kaniak ti maipanggep kadakuada, a kas kadagiti nagkauna a propetana, napukawak met koma."},{"vNo":"21 ","txt":"Ket awan duadua nga impakitana kadagiti nagkauna a propeta ti amin a banag maipanggep kadakuada; ken kasta met nga adu ti impakitana a maipanggep kadatayo; gapuna, nasken nga ammotayo ti maipanggep kadakuada ta naisuratda kadagiti pinanid a gambang."},{"vNo":"22 ","txt":"Ita napasamak a siak, ni Nephi, insurok dagitoy a banag kadagiti kakabsatko; ken napasamak nga adu a banag ti imbasak kadakuada, a naikitikit kadagiti pinanid a gambang, tapno maammuanda ti maipanggep iti inar-aramid ti Apo kadagiti sabali a daga, kadagiti nagkauna a tao."},{"vNo":"23 ","txt":"Ket adu a banag ti imbasak kadakuada a naisurat kadagiti libro ni Moises; ngem tapno ad-adda a magutugotko ida a mamati iti Apo a Mannubbotda imbasak kadakuada dagiti sinurat ti propeta a ni Isaias; ta inaramatko amin a nasantuan a kasuratan kadatayo, tapno agbalinda koma a pakairanudan ken pagadalantayo."},{"vNo":"24 ","txt":"Gapuna nagsaoak kadakuada, a kinunak: Denggenyo dagiti balikas ti propeta, dakayo a natda iti balay ti Israel, ti sanga a naisina; denggenyo dagiti balikas ti propeta, a naisurat kadagiti amin a balay ti Israel, ken aramatenyo ida para iti bagbagiyo, tapno maaddaankayo iti namnama ken dagiti kakabsatyo a nakaisinaanyo; ta kastoy a wagas ti insurat ti propeta."}]}