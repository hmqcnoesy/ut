{"heading":"Agtipon dagiti bileg dagiti sumupsuppiat a Nephite ken dagiti Lamanite ket alaenda ti daga a Zarahemla—Dumteng ti pannakaabak dagiti Nephite gapu iti kinadangkesda—Bumassit ti Simbaan, ken kumapsut dagiti tao a kas kadagiti Lamanite Agarup 38–30 s.c.","prevAbbr":"hel","prevNo":3,"nextAbbr":"hel","nextNo":5,"chapterTitle":"Helaman 4","verses":[{"vNo":"1 ","txt":"Ket napasamak iti maika-limapulo-ket-uppat a tawen nga adu ti simmuppiat iti simbaan, ken adda met sinnupanget kadagiti tao, isu nga adu ti nagayus a dara."},{"vNo":"2 ","txt":"Ket napapatay dagiti nasukir ken napapanawda iti daga, ket napanda iti ari dagiti Lamanite."},{"vNo":"3 ","txt":"Ket napasamak nga inkarigatanda a sugsogan dagiti Lamanite a manggubat kadagiti Nephite; ngem adtoy, nalaus ti buteng dagiti Lamanite, isu a dida dimngeg kadagiti balikas dagiti sumupsuppiat."},{"vNo":"4 ","txt":"Ngem napasamak nga iti maika-limapulo-ket-innem a tawen a panagturay dagiti ukom, adda dagiti sumupsuppiat a Nephite a napan kadagiti Lamanite; ket nagballigida a nangsugsog kadagiti dadduma a gumura kadagiti Nephite; ket nagsaganada amin iti dayta a tawen a makigubat."},{"vNo":"5 ","txt":"Ket napanda nakidangadang kadagiti Nephite iti maika-limapulo-ket-pito a tawen, ket inrugida ti aramid ni patay; wen, isu nga iti maika-limapulo-ket-walo a tawen a panagturay dagiti ukom nagballigida a nangagaw iti daga a Zarahemla; wen, ken kasta met amin dagiti daga, uray pay ti daga iti asideg ti daga a Bountiful."},{"vNo":"6 ","txt":"Ket napagsanud dagiti Nephite ken dagiti buyot ni Moronihah agingga iti daga a Bountiful;"},{"vNo":"7 ","txt":"Ket sadiay natrinseraanda kadagiti Lamanite, manipud iti baybay iti laud, uray pay iti daya; ta maysa nga aldaw a pagnaen ti Nephite, iti nakaiban-uyatan ti trinserada ken nangidestinuanda kadagiti buyotda a mangsalaknib iti amianan a paset ti pagilianda."},{"vNo":"8 ","txt":"Ket kasta ti pannakagun-od dagiti sumupsuppiat kadagiti Nephite, babaen ti tulong dagiti di mabilang a buyot dagiti Lamanite, iti amin a sanikua dagiti Nephite nga adda iti daga iti abagatan. Ket napasamak amin dagitoy iti maika-limapulo-ket-walo ken siam a tawen a panagturay dagiti ukom."},{"vNo":"9 ","txt":"Ket napasamak iti maikanem-a-pulo a panagturay dagiti ukom, nagballigi ni Moronihah ken dagiti buyotna a nanggun-od iti adu a paset ti daga; wen, napasublida ti adu a siudad a natnag kadagiti ima dagiti Lamanite."},{"vNo":"10 ","txt":"Ket napasamak iti maikanem-a-pulo-ket-maysa a panagturay dagiti ukom ti panagballigida a nangpasubli iti kagudua ti amin a sanikuada."},{"vNo":"11 ","txt":"Ita daytoy dakkel a pukaw dagiti Nephite, ken ti kinadawel ti panagpapatayda, saan koma a napasamak no saan a gapu iti kinadangkesda ken ti kinarimon nga adda kadakuada; wen, ken dagiti pay nangibaga a kamengda ti simbaan ti Dios."},{"vNo":"12 ","txt":"Ket gapu dayta iti kinapalangguad ti puspusoda, gapu iti aglaplapusanan a kinabaknangda, wen, gapu iti panangilupitlupitda kadagiti marigrigat, ti panangyimutda iti taraonda kadagiti mabisin, ti panangyimutda iti lupotda kadagiti lamulamo, ken ti panangtungpada kadagiti napakumbaba a kabsatda, ti pananglaisda iti dayta sagrado, ti dida panamati iti espiritu ti panangipadto ken ti pammaltiing, nadawel a panagpapatay, panagsamsam, panagulbod, panagtakaw, pannakiabig, irurukuas iti nakaro a pannakisupanget, ken ipapanaw iti daga ti Nephi, kadagiti Lamanite—"},{"vNo":"13 ","txt":"Ket gapu itoy ti nalabes a kinadangkesda, ken ti panangipaspasindayagda iti pigsada, napanawanda iti bukodda a pigsa; ngarud saanda a rimmang-ay, ngem nagrigatda ken nadangranda, ken napapanawda iti sango dagiti Lamanite, agingga a napukawda amin ti panagtagikuada kadagiti dagada."},{"vNo":"14 ","txt":"Ngem adtoy, adu a banag ti inkasaba ni Moronihah kadagiti tao gapu iti kinamanagbasolda, ken kasta met kada Nephi ken Lehi, a lallaki nga annak ni Helaman, nagikasaba met iti adu a banag kadagiti tao, wen, ken adu a banag ti impadtoda kadakuada maipanggep iti kinamanagbasolda, ken no ania ti mapasamak kadakuada no saanda nga agbabawi kadagiti basolda."},{"vNo":"15 ","txt":"Ket napasamak a nagbabawida, ket isu nga idi nakapagbabawida nangrugida a rimmang-ay."},{"vNo":"16 ","txt":"Ta idi nakita ni Moronihah ti panagbabawida indauluanna ida a napan iti nadumaduma a lugar, ken nadumaduma a siudad, agingga a napasublida ti kagudua ti amin a dagada."},{"vNo":"17 ","txt":"Ket kasta ti panaggibus ti maikanem-a-pulo-ket-maysa a tawen a panagturay dagiti ukom."},{"vNo":"18 ","txt":"Ket napasamak iti maikanem-a-pulo-ket-dua a tawen a panagturay dagiti ukom, nga awanen ti magun-od ni Moronihah a sanikua kadagiti Lamanite."},{"vNo":"19 ","txt":"Ngarud binaybay-anda ti panggepda a manggun-od iti nabati kadagiti dagada, ta saan a mabilang dagiti Lamanite ket saan a mabalin a makagun-od pay dagiti Nephite iti bileg kadakuada; ngarud insagana amin ni Moronihah dagiti buyotna a mangasikaso kadagiti paset a naalana."},{"vNo":"20 ","txt":"Ket napasamak, a napalaus ti buteng dagiti Nephite gapu iti kaadu ti bilang dagiti Lamanite, amangan la ketdi no maabakda, ket maidasayda, ken mapapatay, ken madadael."},{"vNo":"21 ","txt":"Wen, nangrugi a nalagipda dagiti padto ni Alma, ken kasta met dagiti balikas ni Mosiah; ket nakitada a nasukirda a tattao, ken dida impateg dagiti bilin ti Dios;"},{"vNo":"22 ","txt":"Ket binaliwan ken inludekludekda dagiti paglintegan ni Mosiah, wenno ti imbilin ti Apo kenkuana nga itedna kadagiti tao; ket nakitada ti pannakadadael dagiti paglinteganda, ket nagbalinda a nadangkes a tattao, isu a nadangkesda a kas kadagiti Lamanite."},{"vNo":"23 ","txt":"Ket gapu iti kinamanagbasolda nangrugi a bimmassit ti simbaan; ket nangrugida a di mamati iti espiritu ti pammadto ken iti espiritu ti pammaltiing; ket kinita ida ti pangngeddeng ti Dios iti rupa."},{"vNo":"24 ","txt":"Ket nakitada a nagbalinda a nakapsut, a kas kadagiti kabsatda, a Lamanite, ket saanen a tinaginayon ida ti Espiritu ti Apo; wen, naikkaten kadakuada gapu ta saan nga agtaeng ti Espiritu ti Apo kadagiti saan a nasantuan a templo—"},{"vNo":"25 ","txt":"Ngarud insardeng ti Apo ti mangtaginayon kadakuada babaen ti nakaskasdaaw ken awan pumadpad a bilegna, ta natnagda iti kasasaad a di panamati ken nakaal-alingget a kinadangkes; ket nakitada nga ad-adu nga amang dagiti Lamanite ngem kadakuada, ket malaksid no makikappengda iti Apo a Diosda dida maliklikan ti pannakapukawda."},{"vNo":"26 ","txt":"Ta adtoy, nakitada a kas iti pigsada ti pigsa dagiti Lamanite, uray ti tao iti tao. Ket kasta ti pannakatnagda itoy nakain-inaka a pagbasolan; wen, kasta ti panagbalinda a nakapsut, gapu iti panagbasolda, iti uneg ti saan nga adu a tawen."}]}