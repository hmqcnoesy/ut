{"heading":"Ipadto ni Samuel ti silaw iti rabii ken ti baro a bituen iti pannakayanak ni Cristo—Subboten ni Cristo ti tao manipud iti nainlasagan ken naespirituan nga ipapatay—Mairaman ti pagilasinan ti ipapatayna ti tallo nga aldaw ti kinasipnget, panaggudua dagiti bato, ken dakkel a riribuk iti nakaparsuaan.  Agarup 6 s.c.","prevAbbr":"hel","nextAbbr":"hel","prevNo":13,"nextNo":15,"chapterTitle":"Helaman 14","prevTitle":"Helaman 13","nextTitle":"Helaman 15","verses":[{"vNo":1,"txt":"Ket ita napasamak a nangipadto ni Samuel, a Lamanite, iti adu pay a banag a saan a maisurat."},{"vNo":2,"txt":"Ket adtoy, kinunana kadakuada:  Adtoy, itedko kadakayo ti pagilasinan; ta lima pay a tawen ti umay, ket adtoy, umayton ti Anak ti Dios a mangsubbot kadakuada a mamatinto iti naganna."},{"vNo":3,"txt":"Ket adtoy, daytoy ti itedko a pagtandaananyo iti kanito a yaayna; ta adtoy, addanto naraniag a silsilaw iti langit, kasta met nga iti rabii sakbay nga umay awanto ti sipnget, kasta met nga agparangto iti tao a kas aldaw."},{"vNo":4,"txt":"Ngarud, addanto maysa nga aldaw ken rabii ken maysa nga aldaw, a kasla maysa nga aldaw nga awan ti rabiina; ket daytoy ti maipaay kadakayo a pagilasinan; gapu ta maammuanyonto ti ileleggak ti init ken kasta met ti ilelennekna; ngarud maammuanyonto a sitatalged nga addanto dua nga aldaw ken maysa a rabii; nupay kasta saanto nga agsipnget ti rabii; ket isunto ti rabii sakbay ti pannakayanakna."},{"vNo":5,"txt":"Ket adtoy, addanto lumgak a baro a bituen, maysa a saanyo pay a nakita; ket maysa pay daytoy a pagilasinanyo."},{"vNo":6,"txt":"Ket adtoy saan la a dagitoy, adunto ti pagilasinan ken datdatlag iti langit."},{"vNo":7,"txt":"Ket mapasamak a napalausto ti panagdayaw ken siddaawyo amin, ket matuangkayo iti daga."},{"vNo":8,"txt":"Ket mapasamakto a siasino man a mamati iti Anak ti Dios, maaddaanto iti agnanayon a biag."},{"vNo":9,"txt":"Ket adtoy, kastoy ti imbilin ti Apo kaniak, babaen ti anghelna, a masapul nga umayak ket ibagak daytoy a banag kadakayo; wen, imbilinna a masapul nga ipadtok dagitoy a banag kadakayo; wen, kinunana kaniak:  Ipaganetgetmo kadagitoy a tao, agbabawikayo ket isaganayo ti dalan ti Apo."},{"vNo":10,"txt":"Ket ita, agsipud ta maysaak a Lamanite, ket naibagak kadakayo dagiti balikas nga imbilin ti Apo kaniak, ken agsipud ta nadagsen dagitoy kadakayo, kinaguradak ket pinanggepdak a dadaelen, ken pinapanawdak iti ummongyo."},{"vNo":11,"txt":"Ket mangngegyonto dagiti balikasko, ta, gapu iti daytoy a panggep simmalpaak iti pader ti siudad, tapno mangngegyo ken maammuanyo dagiti pangngeddeng ti Dios nga agur-uray kadakayo gapu iti kinadakesyo, ken tapno maammuanyo ti kasasaad ti panagbabawi;"},{"vNo":12,"txt":"Ken tapno maammuanyo met ti yaay ni Jesucristo, ti Anak ti Dios, ti Ama ti langit ken ti daga, ti Namarsua iti isu amin a banag manipud idi punganay; ken tapno maammuanyo ti pagilasinan ti yaayna, iti panggep a mamatikayo koma iti naganna."},{"vNo":13,"txt":"Ket no mamatikayo iti naganna agbabawikayo iti basbasolyo, ket iti kasta mapakawankayo gapu iti kinaimbagna."},{"vNo":14,"txt":"Ket adtoy, manen, sabali pay a pagilasinan ti itedko kadakayo, wen, ti pagilasinan iti ipapatayna."},{"vNo":15,"txt":"Ta adtoy, nasken a matay tapno mapasamak ti pannakaisalakan; wen, nasken kenkuana ken rumbeng unay a matay, tapno matungpal ti panagungar dagiti natay, tapno iti kasta maidatag ti tao iti sanguanan ti Apo."},{"vNo":16,"txt":"Wen, adtoy, yeg daytoy nga ipapatay ti pannakatungpal ti panagungar, ken subbotenna ti amin a tao manipud iti immuna nga ipapatay—dayta naespirituan nga ipapatay; ti amin a tao, babaen ti pannakatnag ni Adan a pannakaisinana manipud iti imatang ti Apo, maibilang a patay, iti agpadpada a banag a nainlasagan ken banag a naespirituan."},{"vNo":17,"txt":"Ngem adtoy, subboten ti panagungar ni Cristo ti amin a tao, wen, ti amin a tao, ket isublina ida iti imatang ti Apo."},{"vNo":18,"txt":"Wen, ken yegna ti pannakatungpal ti wagas ti panagbabawi, tapno siasino man nga agbabawi saan a mapukaw ken maitappuak iti apuy; ngem siasino man a di agbabawi mapukaw ken maitappuak iti apuy ken mapasamak manen kadakuada ti naespirituan a pannakatay, wen, ti maikadua nga ipapatay, agsipud ta maisinada manen kadagiti banag a maipapan iti kinalinteg."},{"vNo":19,"txt":"Agbabawikayo ngarud, agbabawikayo, ta amangan no ti pannakaammoyo kadagitoy a banag ken saanyo a panangaramid kadagitoy ti pagsagabaanyonto iti pangngeddeng, ket maigarangugongkayonto iti daytoy maikadua nga ipapatay."},{"vNo":20,"txt":"Ngem adtoy, kas kinunak kadakayo maipapan iti sabali a tanda, ti pagilasinan ti ipapatayna, adtoy, iti dayta nga aldaw nga agsagabanto iti ipapatay agsipngetto ti init ket dinto mangted iti lawagna kadakayo; kasta met ti bulan ken dagiti bituen; ket awanto ti lawag iti rabaw daytoy a daga, uray iti kanito a lak-amenna ti patay, iti uneg ti tallo nga aldaw, agingga iti kanito nga agungar manen manipud iti patay."},{"vNo":21,"txt":"Wen, iti kanito a yawatna ti espiritu aggurruodto ken agkimat iti las-ud ti adu nga oras, ken agginggined ken agarigenggen ti daga; ken dagiti bato nga adda iti daytoy a daga, nga agpapada nga adda iti rabaw ken unegna, nga ammoyo iti daytoy a kanito a sibubukel, wenno iti ragupna maysa a natangken a banag, maburakto;"},{"vNo":22,"txt":"Wen, maguduanto, ket kalpasanna masarakandanto kadagiti rengngat ken nagbirri, ken naburburak iti sibubukel a daga, wen, iti rabaw ken iti uneg ti daga."},{"vNo":23,"txt":"Ket adtoy, addanto dakkel a bagyo, ken adunto ti agkusukos a bantay, a mayarig iti napatad a daga, ket adunto ti napatad a lugar ti agbalin a nangato a bantay a naidaddaduma ti tayagna."},{"vNo":24,"txt":"Ket adu a kalsada ti madadael, ken adu a siudad ti mabaybay-an."},{"vNo":25,"txt":"Ket adunto ti tanem a malukatan, ket rumuarto dagiti natay; ket adunto a santo ti agparang iti kaaduan."},{"vNo":26,"txt":"Ket adtoy, kastoy ti panangibaga ti anghel kaniak; ta kinunana nga aggurruodto ken agkimat iti las-ud ti adu nga oras."},{"vNo":27,"txt":"Ket kinunana kaniak a bayat ti kaadda ti gurruod ken kimat, ken ti bagyo, a masapul a mapasamak dagitoy, ket sakupen ti sipnget ti sibubukel a daga iti las-ud ti tallo nga aldaw."},{"vNo":28,"txt":"Ken kinuna kaniak ti anghel nga adunto ti makaimatang iti nain-indaklan a banag ngem dagitoy, tapno maipapati kadakuada ti panggep a mapasamak dagitoy a tanda ken dagitoy a pagsidsiddaawan iti sangalubongan, ta kayatna nga awan koma ti pambar a di mamati dagiti annak ti tao—"},{"vNo":29,"txt":"Ket daytoy ti panggep tapno siasino man a mamati mabalin a maisalakan, ken ti siasino man a saan a mamati, mabalin a maipataw kadakuada ti nainkalintegan a panangukom; ken kasta met a no makednganda isuda met laeng ti nangted iti bukodda a pangngeddeng no madusada."},{"vNo":30,"txt":"Ket ita laglagipenyo, laglagipenyo, kakabsatko, a siasino man a mapukaw, mapukaw gapu kenkuana; ket siasino man nga agaramid iti kinadakes, ar-aramidenna iti bagina; agsipud ta adtoy, siwawayakayo; mapalubosankayo nga agaramid iti agpaay iti bagbagiyo; ta adtoy, nangted ti Dios kadakayo iti pannakaammo ket pinagbalinnakayo a nawaya."},{"vNo":31,"txt":"Intedna kadakayo tapno maammuanyo ti nasayaat manipud iti dakes, ken intedna kadakayo tapno mapiliyo ti biag wenno patay; ken mabalinyo nga aramiden ti nasayaat ket maisublinto kadakayo dayta a nasayaat, wenno maisublinto kadakayo dayta a kinasayaat; wenno mabalinyo ti agaramid iti dakes, ket maisublinto kadakayo dayta a kinadakes."}]}