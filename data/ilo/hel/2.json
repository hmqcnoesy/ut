{"heading":"Agbalin a pangulo nga ukom ni Helaman, ti anak ni Helaman—Idauluan ni Gadianton ti bunggoy ni Kishkumen—Papatayen ti katulongan ni Helaman ni Kishkumen, ket agkamang iti langalang ti bunggoy ni Gadianton.  Agarup 50–49 s.c.","prevAbbr":"hel","nextAbbr":"hel","prevNo":1,"nextNo":3,"chapterTitle":"Helaman 2","prevTitle":"Helaman 1","nextTitle":"Helaman 3","verses":[{"vNo":1,"txt":"Ket napasamak iti maikapat-a-pulo-ket-dua a tawen a panagturay dagiti ukom, kalpasan ti panangipasdek manen ni Moronihah iti kappia iti nagbaetan dagiti Nephite ken dagiti Lamanite, adtoy awan ti uray no maysa a maipatugaw iti pangukoman; ngarud nangrugi manen dita ti panagsusupanget dagiti tao maipanggep iti agtugaw iti pangukoman."},{"vNo":2,"txt":"Ket napasamak a ni Helaman, a lalaki nga anak ni Helaman, natudingan nga agtugaw iti pangukoman, babaen ti timek dagiti tao."},{"vNo":3,"txt":"Ngem adtoy, naguray ni Kishkumen, a nangpapatay ken ni Pahoran, iti gundaway a mangdadael met ken ni Helaman; ket intandudo ti bunggoyna, a simrek iti katulagan nga awan ti asino man a makaammo iti kinadangkesna."},{"vNo":4,"txt":"Ta adda maysa a Gadianton, nga aglaplapusanan ti laingna iti amin a balikas, ken kasta met ti sikapna, a mangipatungpal iti nalimed nga aramid ti pammapatay ken panagtakaw; ngarud nagbalin a dadaulo ti bunggoy ni Kishkumen."},{"vNo":5,"txt":"Ngarud linamlamiongna ida, ken kasta met ni Kishkumen, a no ipatugawda iti pangukoman itdenna kadagiti kameng ti bunggoyna ti bileg ken panangituray kadagiti tao; ngarud kinalikaguman ni Kishkumen a dadaelen ni Helaman."},{"vNo":6,"txt":"Ket napasamak nga iti yaasidegna iti pangukoman tapno patayenna ni Helaman, adtoy maysa kadagiti katulongan ni Helaman, a nakapanawen iti rabii, ken naaddaan, babaen ti pananglimlimo, iti ammo kadagiti plano nga inwayang daytoy a bunggoy a mangdadael ken ni Helaman—"},{"vNo":7,"txt":"Ket napasamak a sinabatna ni Kishkumen, ket inikkanna daytoy iti tanda; ngarud imbaga kenkuana ni Kishkumen ti panggep ti tarigagayna, a tinarigagayanna nga iturongna iti pangukoman ta papatayenna ni Helaman."},{"vNo":8,"txt":"Ket idi naammuan ti katulongan ni Helaman ti adda iti puso ni Kishkumen, ken no kasano ti panggepna a mangpapatay, ken kasta met a ti panggep dagiti amin a kameng ti bunggoy ket pumatay, ken agtakaw, ken manggun-od iti bileg, (ket daytoy ti nalimed a planoda, ken kinnunsaboda) kinuna ti katulongan ni Helaman ken ni Kishkumen:  Mapantayo iti pangukoman."},{"vNo":9,"txt":"Ita nalaus ti pannakapagusto ni Kishkumen iti daytoy, ta impapanna a maipatungpalna ti panggepna; ngem adtoy, binagsol ti katulongan ni Helaman, bayat ti papanda iti pangukoman, ni Kishkumen a simmalbag iti pusona, a nakaudatalanna a di man la nakapagasug.  Ket nagtaray a napan nangibaga ken ni Helaman iti amin a nakita, ken nangngeg, ken inaramidna."},{"vNo":10,"txt":"Ket napasamak a nangibaon ni Helaman iti mangala itoy a bunggoy dagiti mannanakaw ken nalimed a mammapatay, tapno mapapatayda a maibatay iti paglintegan."},{"vNo":11,"txt":"Ngem adtoy, nagdanag ni Gadianton idi naduktalanna a saan a nagsubli ni Kishkumen amangan la ketdi ta nadadael; ngarud imbilinna iti bunggoyna a surotenda.  Ket rimmuarda iti daga, babaen ti nalimed a dalan, iti panagturongda iti langalang; ket kasta ti gapuna a saan a nasarakan ida dagiti imbaon ni Helaman."},{"vNo":12,"txt":"Ket ad-adu pay ti masao maipanggep itoy a Gadianton kalpasanna.  Ket kasta ti panaggibus ti maikapat-a-pulo-ket-dua a tawen a panangituray dagiti ukom kadagiti tao ni Nephi."},{"vNo":13,"txt":"Ket adtoy, makitam iti paggibusan daytoy a libro a pinaneknekan daytoy a Gadianton ti panangpadisi, wen, ti dandani pannakadadael amin dagiti tao ni Nephi."},{"vNo":14,"txt":"Adtoy diak kayat a sawen ti paggibusan ti libro ni Helaman, ngem kayatko a sawen ti paggibusan ti libro ni Nephi, a nangalaak iti amin a pakaammo nga insuratko."}]}