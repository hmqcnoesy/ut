{"heading":"Mangasaba dagiti nalinteg a Lamanite kadagiti nadangkes a Nephite—Agpada dagitoy a tattao a rumang-ay bayat ti panawen ti kappia ken kinalabon—Riribuken ni Lucifer, ti namataud iti basol, ti puso dagiti nadangkes ken iturongna dagiti mannanakaw ni Gadianton iti nadawel a pammapatay ken kinadangkesda—Sublaten dagiti mannanakaw ti gobierno a Nephite. Agarup 29–23 s.c.","prevAbbr":"hel","prevNo":5,"nextAbbr":"hel","nextNo":7,"chapterTitle":"Helaman 6","verses":[{"vNo":"1 ","txt":"Ket napasamak nga iti panaggibus ti maikanem-a-pulo-ket-dua a tawen a panagturay dagiti ukom, napasamak amin dagitoy a banag ket nagbalin dagiti Lamanite, ti ad-adu kadakuada, a nalinteg a tattao, nga uray la a rinimbawan pay ti kinalintegda dagiti Nephite, gapu iti kinatibkerda ken ti kinaganetgetda iti pammati."},{"vNo":"2 ","txt":"Ta adtoy, adu kadagiti Nephite ti napatangken ken saan a nakaibtur ken nagbalin a nadangkes, isu a dida inawat ti balikas ti Dios ken amin a panangaskasaba ken pammadto a dimteng kadakuada."},{"vNo":"3 ","txt":"Nupay kasta, nalaus ti rag-o dagiti tao ti simbaan gapu iti pannakapagkameng dagiti Lamanite, wen, gapu iti simbaan ti Dios, a naipatakder kadakuada. Ket kinasinningedda ti tunggal maysa, ket nagraragsakda, ket naaddaanda iti nalaus a rag-o."},{"vNo":"4 ","txt":"Ket napasamak nga adu kadagiti Lamanite ti napan iti daga a Zarahemla, ket inrakurakda kadagiti tao dagiti Nephite ti wagas ti pannakapasurotda, ket inggunamgunamda kadakuada ti pammati ken panagbabawi."},{"vNo":"5 ","txt":"Wen, ket adu ti nangasaba iti aglaplapusanan a bileg ken turay, iti panangiturongda kadakuada iti tukot ti kinapakumbaba, nga agbalin a napakumbaba a pasurot ti Dios ken ti Kordero."},{"vNo":"6 ","txt":"Ket napasamak nga adu kadagiti Lamanite ti napan iti daga iti amianan; ken kasta met a napan da Nephi ken Lehi iti daga iti amianan, a mangasaba kadagiti tao. Ket kasta ti panaggibus ti maikanem-a-pulo-ket-tallo a tawen."},{"vNo":"7 ","txt":"Ket adtoy, adda kappia iti amin a daga, isu a napan dagiti Nephite iti sadino man a paset ti daga a kayatda, iti man yan dagiti Nephite wenno dagiti Lamanite."},{"vNo":"8 ","txt":"Ket napasamak a napan met dagiti Lamanite iti sadino man a kayatda, iti man yan dagiti Lamanite wenno dagiti Nephite; ket kasta ti pannakaaramid ti nawaya a pannakipulapolda iti tunggal maysa, a gumatang ken aglako, ken rumang-ay, a mayalubog iti tarigagayda."},{"vNo":"9 ","txt":"Ket napasamak a nagbalinda a nakabakbaknang, agpada dagiti Lamanite ken dagiti Nephite; ket naaddaanda iti nakaad-adu a balitok, ken pirak, ken amin a kita ti napapateg a gameng, agpadpada iti daga iti abagatan ken iti daga iti amianan."},{"vNo":"10 ","txt":"Ita naawagan ti daga iti abagatan iti Lehi, ket Mulek iti daga iti amianan, a naipanagan iti anak ni Sedekias; ta intugot ti Apo ni Mulek iti daga iti amianan, ket ni Lehi iti daga ti abagatan."},{"vNo":"11 ","txt":"Ket adtoy, adda amin a kita ti balitok kadagitoy agpadpada a daga, ken pirak, ken napateg a minas a nadumaduma a kita; ken adda met dagiti managamiris nga agtartrabaho, a nagaramid iti amin a kita ti minas ket pinapinoda daytoy; ket kasta ti panagbalinda a nabaknang."},{"vNo":"12 ","txt":"Nakapaaduda iti bukbukel, agpadpada iti amianan ken iti abagatan; ket rimmang-ayda a di naglaplapusanan, agpadpada iti amianan ken iti abagatan. Ket immaduda ken pimmigsada iti daga. Ket nagpatanurda iti adu a dinguen ken arban, wen, adu nga urbon."},{"vNo":"13 ","txt":"Adtoy nagbannog ken nagabel dagiti babbaida, ket nagaramidda iti amin a kita ti abel, iti napino a seda ken nadumaduma a kita ti abel, a pangabbong iti kinalamulamoda. Ket kasta ti natalna nga ilalabas ti maikanem-a-pulo-ket-uppat a tawen."},{"vNo":"14 ","txt":"Ket iti maikanem-a-pulo-ket-lima a tawen naaddaanda met iti nalaus a rag-o ken talna, wen, adu a panangaskasaba ken adu a pammaltiing maipanggep iti dayta nga umay. Ket kasta ti ilalabas ti maikanem-a-pulo-ket-lima a tawen."},{"vNo":"15 ","txt":"Ket napasamak nga iti maikanem-a-pulo-ket-innem a tawen a panagturay dagiti ukom, adtoy, pinapatay ti di am-ammo nga ima ni Cezoram bayat ti panagtugawna iti pangukoman. Ket napasamak nga iti daydi met la a tawen, a ti anakna a lalaki, a pinusgan dagiti tao a sukatna, napapatay met iti nadawel. Ket kasta ti panaggibus ti maikanem-a-pulo-ket-innem a tawen."},{"vNo":"16 ","txt":"Ket iti panangrugi ti maikanem-a-pulo-ket-pito a tawen nangrugi manen a rimmangpaya ti nalaus a kinadangkes dagiti tao."},{"vNo":"17 ","txt":"Ta adtoy, napaut unay ti panangparabur ti Apo kadakuada iti kinabaknang ti lubong tapno saanda a masugsogan nga agpungtot, a makigubat, wenno agpaayus iti dara; ngarud rinugianda nga insaad ti puspusoda iti kinabaknangda; wen, rinugianda ti agsapul iti rumang-ayanda tapno marimbawanda ti tunggal maysa; ngarud rinugianda ti nagaramid iti nalimed a nadawel a panagpapatay, ken agtakaw ken agsamsam, tapno adda maganabda."},{"vNo":"18 ","txt":"Ket ita adtoy, bunggoy dagidiay nadawel a mammapatay ken managsamsam a binukel da Kishkumen ken Gadianton. Ket ita nasken a napasamak nga adu, uray kadagiti Nephite, iti bunggoy ni Gadianton. Ngem adtoy, ad-aduda nga amang kadagiti ad-adda a nadangkes a paset dagiti Lamanite. Ket naawaganda iti managsamsam ken nadawel a mammapatay ni Gadianton."},{"vNo":"19 ","txt":"Ket isuda dagiti nadawel a nangpapatay iti pangulo nga ukom a ni Cezoram, ken ti anakna a lalaki, bayat ti kaaddana iti pangukoman; ket adtoy, saanda a nasarakan."},{"vNo":"20 ","txt":"Ket ita napasamak nga idi naduktalan dagiti Lamanite nga adda nailaok kadakuada a mannanakaw nalaus ti sakit ti nakemda; ket inaramatda ti amin a kabaelanda a mangpukaw kadakuada iti rabaw ti daga."},{"vNo":"21 ","txt":"Ngem adtoy, sinugsogan ni Satanas ti puspuso ti ad-adu a bilang dagiti Nephite, isu a nakikaduada kadagidiay bunggoy dagiti mannanakaw, ket inkappengda iti katulaganda dagiti sapatada, a salakniban ken taginayonenda ti tunggal maysa iti ania man a pakarikutan a pakaipasungalngalanda, tapno saanda a maparigat iti nadawel a panagpapatayda, ken iti panagsamsamda, ken iti panagtakawda."},{"vNo":"22 ","txt":"Ket napasamak nga adda dagiti tandada, wen, dagiti nalimed a tandada, ken dagiti nalimed a balikasda; ket daytoy tapno mailasinda ti kabsatda a simrek iti katulagan, a saan a madangran ti kabsatna uray no ania a kita ti kinadangkes ti aramiden ti kabsatna, wenno dagidiay saan a kameng ti bunggoyna, a nangawat itoy a katulagan."},{"vNo":"23 ","txt":"Ket iti kasta makapapatayda a nadawel, ken makasamsam, ken makatakaw, ken makaaramid iti innabig ken amin a kita ti kinadangkes, a maibusor kadagiti paglintegan ti pagilianda ken kasta met kadagiti paglintegan ti Diosda."},{"vNo":"24 ","txt":"Ket asino man kadagiti kameng ti bunggoyda ti mangibutaktak iti lubong iti kinadangkesda ken kadagiti makarimon nga aramidda, maisaklang, saan a maibatay kadagiti paglintegan ti pagilianda, ngem maibatay kadagiti paglintegan ti kinadangkesda, nga inted da Gadianton ken Kishkumen."},{"vNo":"25 ","txt":"Ita adtoy, dagitoy ti nalimed a sapata ken katulagan nga imbilin ni Alma iti anakna a saan a mapan iti lubong, amangan la ketdi ta dagitoy ti mangiturong kadagiti tao iti pakadadaelanda."},{"vNo":"26 ","txt":"Ita adtoy, saan a nakadanon ken ni Gadianton dagidiay nalimed a sapata ken katulagan manipud kadagiti kasuratan a naited ken ni Helaman; ngem adtoy, naikabilda iti puso ni Gadianton babaen met la dayta parsua a nangsulisog kadagiti immuna a nagannak kadatayo a mangan iti maiparit a bunga—"},{"vNo":"27 ","txt":"Wen, dayta met la a parsua a nangbalabala ken ni Cain, a no papatayenna a sidadawel ti kabsatna a ni Abel saanto a maammuan ti lubong. Ket binalabalana ni Cain ken dagiti pasurotna manipud iti daydi a kanito."},{"vNo":"28 ","txt":"Ken kasta met a dayta met laeng a parsua ti nangimula iti puspuso dagiti tao a mangbangon iti torre a naan-anay ti kangatona a dumanon iti langit. Ken isu met la dayta a parsua ti nangidaulo kadagiti tao manipud iti dayta a torre nga agturong itoy a daga; a nangisaknap kadagiti aramid ti sipnget ken makarimon nga aramid iti intero a rabaw ti daga, agingga nga induronna dagiti tao iti naan-anay a pannakadadael, ken iti agnanayon nga impierno."},{"vNo":"29 ","txt":"Wen, dayta met laeng a parsua ti nangimula iti puso ni Gadianton a mangituloy iti aramid ti sipnget, ken ti nalimed a nadawel a pammapatay; ken inkuyogna manipud iti punganay ti tao agingga kadagitoy a panawen."},{"vNo":"30 ","txt":"Ket adtoy, isu ti nanipudan ti basol. Ken adtoy, intultuloyna dagiti aramidna iti sipnget ken nalimed a nadawel a pammapatay, ken impaimana dagiti balabalada, ken dagiti sapatada, ken dagiti katulaganda, ken dagiti planoda a nakaam-amak a kinadangkes, iti tunggal kaputotan a maibatay iti pannakatengngelna kadagiti puso dagiti annak ti tattao."},{"vNo":"31 ","txt":"Ket ita adtoy, nairut ti panangtengngelna kadagiti puso dagiti Nephite; wen, isu a nagbalinda a nadangkes unay; wen, ad-adu kadakuada ti nangtallikud iti kinalinteg, ket inludekludekda dagiti bilin ti Dios, ken nangbangonda kadagiti imahen babaen dagiti balitok ken pirakda."},{"vNo":"32 ","txt":"Ket napasamak a dimteng kadakuada amin dagitoy a basbasol iti uneg ti saan unay nga adu a tawen, iti kasta nga ad-adu a pasetna ti dimteng kadakuada iti maikanem-a-pulo-ket-pito, a tawen a panangituray dagiti ukom kadagiti tao ni Nephi."},{"vNo":"33 ","txt":"Ket immaduda iti basbasolda iti maikanem-a-pulo-ket-walo met, iti nalaus a ladingit ken leddaang dagiti nalinteg."},{"vNo":"34 ","txt":"Ket kasta a makitatayo a nangrugi dagiti Nephite a napukawan iti pammati, ket kimmaro iti kinadangkes ken makarimon nga aramid, idinto a nangrugi dagiti Lamanite nga immadu iti kasta unay iti pannakaammo iti Diosda; wen, nangrugi a sinurotda dagiti pagannurotan ken bilinna, ken magna iti kinapudno ken kinalinteg iti sangona."},{"vNo":"35 ","txt":"Ket kasta a makitatayo ti Espiritu ti Apo a nangrugi a simmina kadagiti Nephite, gapu iti kinadangkes ken kinatangken ti panagpuspusoda."},{"vNo":"36 ","txt":"Ket kasta a makitatayo a nangrugi nga imbukbok ti Apo ti Espirituna kadagiti Lamanite, gapu iti kinalukayda ken kinatallugodda a mamati kadagiti balikasna."},{"vNo":"37 ","txt":"Ket napasamak nga inanup dagiti Lamanite ti bunggoy dagiti mannanakaw ni Gadianton; ket inkasabada ti balikas ti Dios kadagiti ad-adda a nadangkes a kaduada, iti kasta awan duadua a nadadael kadagiti Lamanite daytoy a bunggoy dagiti mannanakaw."},{"vNo":"38 ","txt":"Ket napasamak iti sabali a bangir, a binangon ken tinulongan ida dagiti Nephite, nga inrugida kadagiti ad-adda a nadangkes kadakuada, agingga, a naisaknapda iti intero a daga dagiti Nephite, ken nasulisogda ti dakdakkel a bilang dagiti nalinteg agingga a bimmabada a namati kadagiti aramidda ken nangan kadagiti tinakawda, ken makikappon kadakuada kadagiti nalimed a nadawel a pammapatay ken kinnunsaboda."},{"vNo":"39 ","txt":"Ket kasta ti pannakagun-odda iti panagwaywayasda a mangiturong iti gobierno, iti kasta inludekludek ken dinangran ken pinigis ken tinallikudanda dagiti nakurapay ken naemma, ken napakumbaba a pasurot ti Dios."},{"vNo":"40 ","txt":"Ket kasta a makitatayo nga addada iti nakaam-amak a kasasaad, ken maluomen iti agnanayon a pannakadadael."},{"vNo":"41 ","txt":"Ket napasamak a kasta ti panaggibus ti maikanem-a-pulo-ket-walo a tawen a panangituray dagiti ukom kadagiti tao ni Nephi."}]}