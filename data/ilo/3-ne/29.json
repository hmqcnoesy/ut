{"heading":"Ti idadateng ti Libro ni Mormon ti pagilasinan a rinugianen ti Apo ti mangurnong iti Israel ken mangtungpal kadagiti katulaganna—Mailunodto dagiti mangtallikud kadagiti paltiing ken sagutna iti ud-udina nga aldaw.  Agarup k.p. 34–35.","prevAbbr":"3-ne","nextAbbr":"3-ne","prevNo":28,"nextNo":30,"chapterTitle":"3 Nephi 29","prevTitle":"3 Nephi 28","nextTitle":"3 Nephi 30","verses":[{"vNo":1,"txt":"Ket ita adtoy, kunak kadakayo nga inton makita ti Apo a maikanada, iti siribna, a dumteng dagitoy a sao kadagiti Gentil babaen ti balikasna, kalpasanna maammuanyo a mangrugin a maipatungpal ti katulagan nga inaramid ti Ama kadagiti annak ti Israel maipapan iti pannakaisublida iti daga a tinawidda."},{"vNo":2,"txt":"Ken mabalin a maammuanyo a dagiti balikas ti Apo, nga insao dagiti nasantuan a propeta, matungpalto amin; ket saan a masapul a kunaenyo nga itantan ti Apo ti yaayna kadagiti annak ti Israel."},{"vNo":3,"txt":"Ket saan a masapul a panunotenyo iti pusoyo nga ubbaw dagiti balikas a naisao, ta adtoy, laglagipen ti Apo ti katulagan nga inaramidna kadagiti taona iti balay ti Israel."},{"vNo":4,"txt":"Ket inton makitayo dagitoy a sao nga umay kadakayo, saanyon a mabalin nga itarayan dagiti aramid ti Apo, ta ti espada ti linteg adda iti makanawan nga imana; ket adtoy, iti dayta nga aldaw, no itarayanyo dagiti aramidna daytoyton ti mangkamat kadakayo."},{"vNo":5,"txt":"Ay-ay pay ti mangliklik kadagiti aramid ti Apo; wen, asi pay ti mangtallikudto ken ni Cristo ken dagiti aramidna."},{"vNo":6,"txt":"Wen, ay-ay pay ti mangtallikudto iti paltiing ti Apo, ken agkuna a saanen nga agtrabaho ti Apo babaen iti paltiing, wenno panangipadto, wenno babaen iti sagut, wenno babaen iti dila, wenno babaen iti panangagas, wenno babaen iti pannakabalin ti Espiritu Santo!"},{"vNo":7,"txt":"Wen, ken asi pay ti agkuna iti dayta nga aldaw, tapno makaala iti gunggona, nga awan ti milagro nga aramiden ni Jesucristo; ta ti siasino man a mangaramid iti kastoy agbalinto a kas iti lalaki nga anak ti manangdadael, kenkuana nga awanan asi, kas mayalubog iti balikas ni Cristo!"},{"vNo":8,"txt":"Wen, saanen a nasken nga agngayemngemkayo, wenno agpungtot, wenno mangay-ayam kadagiti Hudio, wenno siasino man a natda iti balay ti Israel; ta adtoy, laglagipen ti Apo ti tulagna kadakuada, ket tungpalenna ti inkarina kadakuada."},{"vNo":9,"txt":"Ngarud diyo panunoten a kabaelanyo a yakar ti kanawan nga ima ti Apo iti kanigid, tapno saanna nga ipatungpal ti panangeddeng iti pannakatungpal ti katulagan nga inaramidna iti balay ti Israel."}]}