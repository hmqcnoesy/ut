{"heading":"Ibilin ni Jesus: Dikayo mangeddeng; agdawatkayo iti Dios; agannadkayo kadagiti ulbod a propeta—Ikarina ti pannakaisalakan dagiti agtungpal iti pagayatan ti Ama—Idilig iti Mateo 7. Agarup k.p. 34.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nephi 14","verses":[{"vNo":"1 ","txt":"Ket napasamak nga idi naisawang ni Jesus dagitoy a balikas sinangona manen ti ummong, ket linukatanna manen ti ngiwatna kadakuada, a kinunana: Pudno, pudno, kunak kadakayo, Dikayo mangeddeng, tapno saankayo a makedngan."},{"vNo":"2 ","txt":"Ta iti panangeddengyo, makedngankayonto met; ket ti rukod a pangrukodyo, mairukodto manen kadakayo."},{"vNo":"3 ","txt":"Ket apay a kitaenyo ti puling ti kabsatyo, ngem diyo kitaen ti sigkat ti matayo"},{"vNo":"4 ","txt":"Wenno kasano ti panagkunayonto iti kabsatyo: Agurayka ta ikkatek ti pulingmo—ket adtoy, adda sigkat ti matayo"},{"vNo":"5 ","txt":"Sika nga aginsisingpet, umuna pay nga ikkatem ti sigkat ti matam; ket iti kasta nalawagto ti panagkitam a mangikkat iti sigkat ti mata ti kabsatmo."},{"vNo":"6 ","txt":"Diyo ited ti nasantuan kadagiti aso, ket diyo met idisso dagiti perlasyo iti sango dagiti baboy, amangan ta payatpayatenda, sadakayonto sublian a girsayen."},{"vNo":"7 ","txt":"Agdawatkayo, ket maikkankayto; agsapulkayo, ket makasarakkayto; agtuktokkayo, ket malukatankayto."},{"vNo":"8 ","txt":"Ta siasino man nga agdawat, umawat; ket ti agsapul, makasarak; ket isu nga agtuktok, malukatanto."},{"vNo":"9 ","txt":"Wenno asino kadakayo a tao, a, no dumawat ti anak iti tinapay, mangted iti bato"},{"vNo":"10 ","txt":"Wenno dumawat iti ikan, mangted kadi iti uleg"},{"vNo":"11 ","txt":"No ngarud, dakayo a dakes, ammoyo ti mangted iti nasayaat a sagut kadagiti annakyo, di ket ngatan nangnangruna pay a mangted ti Amayo nga adda sadi langit iti nasayaat a banag no dumawatkayo kenkuana"},{"vNo":"12 ","txt":"Ngarud, amin dagiti banag a kayatyonto nga aramiden dagiti tao kadakayo, kasta met ti aramidenyo kadakuada, ta daytoy ti linteg ken sinurat dagiti propeta."},{"vNo":"13 ","txt":"Sumrekkayo iti ruangan a nailet; ta akaba ti ruangan, ken nalawa a dalan ti mangiturong iti pakadadaelan, ket adu dagiti sumrek idiay;"},{"vNo":"14 ","txt":"Ta nailet ti ruangan ket akikid ti dalan nga agturong iti biag, ket bassit dagiti makasarak itoy."},{"vNo":"15 ","txt":"Agannadkayo kadagiti sinsinan a propeta, nga umay kadakayo a nakakawes a kasla karnero, ngem iti uneg loboda a narawet."},{"vNo":"16 ","txt":"Mailasinyonto ida kadagiti bungada. Adda kadi, ubas a maburas ti tao iti kalunay, wenno siitan a kayo nga agbunga iti igos"},{"vNo":"17 ","txt":"Kasta met a tunggal kayo a nasayaat, agbunga iti nasayaat; ngem ti kayo a rinuker agbunga iti dakes."},{"vNo":"18 ","txt":"Ti nasayaat a kayo saan a mabalin nga agbunga iti dakes, wenno ti rinuker a kayo agbunga iti nasayaat."},{"vNo":"19 ","txt":"Tunggal kayo a saan nga agbunga iti nasayaat mapukan, ket maisungrod iti apuy."},{"vNo":"20 ","txt":"Gapuna, mailasinyonto ida babaen iti bungada."},{"vNo":"21 ","txt":"Saan a tunggal maysa nga agkuna kaniak, Apo, Apo, sumrekto iti pagarian ti langit; ngem tinto mangaramid iti pagayatan ti Amak nga adda sadi langit."},{"vNo":"22 ","txt":"Adunto ti agkuna kaniak iti dayta nga aldaw: Apo, Apo, saankami kadi a nangipadto babaen ti naganmo, ket iti naganmo pinagtalawmi dagiti sairo, ket iti naganmo nagaramidkami iti adu a naisangsangayan"},{"vNo":"23 ","txt":"Ket kalpasanna ibagakto kadakuada: Iti kaano man dikayo naam-ammo; adaywandak, dakayo nga agar-aramid iti dakes."},{"vNo":"24 ","txt":"Ngarud, siasino man a dumngeg kadagitoy a sao ket aramidenna ida, ipariskonto iti maysa a tao a masirib, a nangbangon iti balayna iti bato—"},{"vNo":"25 ","txt":"Ket nagtinnag ti tudo, ket ti layus immay, ket nagangin, ket nagdissuoranda dayta a balay; ket saan a narba, ta nabangon iti bato."},{"vNo":"26 ","txt":"Ket amin a makangngeg kadagitoy a saok ket saanda ida nga aramiden, maiparisto iti maysa a tao a maag, a binangonna ti balayna iti kadaratan—"},{"vNo":"27 ","txt":"Ket nagtinnag ti tudo, ket immay ti layus, ket nagangin, ket nagdissuoranda dayta a balay; ket napuri, ket nalawa ti nakarebbaanna."}]}