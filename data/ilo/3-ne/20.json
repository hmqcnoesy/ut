{"heading":"Nakaskasdaaw ti panangisagana ni Jesus iti tinapay ken arak ket manen intakderna ti sakramento kadagiti tao—Maammuanto ti Apo a Diosda dagiti natda ni Jacob ket tawidendanto ti America—Propeta ni Jesus a kas ken ni Moises, ket annak dagiti propeta dagiti Nephite—Maummongto ti dadduma kadagiti tao ti Apo iti Jerusalem.  Agarup k.p. 34.","prevAbbr":"3-ne","nextAbbr":"3-ne","prevNo":19,"nextNo":21,"chapterTitle":"3 Nephi 20","prevTitle":"3 Nephi 19","nextTitle":"3 Nephi 21","verses":[{"vNo":1,"txt":"Ket napasamak nga imbilinna kadagiti ummong ti panagsardengda nga agkararag, ken kasta met dagiti disipulona.  Ket imbilinna kadakuada a saanda nga isardeng ti agkararag iti puspusoda."},{"vNo":2,"txt":"Ket binilinna ida a bumangon ken agtakderda kadagiti sakada.  Ket bimmangonda ket nagtakderda kadagiti sakada."},{"vNo":3,"txt":"Ket napasamak a nangpirsay manen iti tinapay ket binendisionanna, ket intedna kadagiti disipulona tapno kanenda."},{"vNo":4,"txt":"Ket idi nalpasda a nangan imbilinna kadakuada a pirsapirsayenda ti tinapay, ket itedda iti ummong."},{"vNo":5,"txt":"Ket idi naikkandan ti ummong inikkanda pay ida iti arak nga inumenda, ket binilinna ida nga ikkanda ti ummong."},{"vNo":6,"txt":"Ita, awanen ti tinapay, wenno arak, a maited dagiti disipulo, wenno ti ummong;"},{"vNo":7,"txt":"Ngem pudno nga inikkanna ida iti tinapay a kanenda, ken arak nga inumenda met."},{"vNo":8,"txt":"Ket kinunana kadakuada:  Asino man a mangan iti daytoy a tinapay kanenna ti bagik iti kararuana; ket ti uminum iti daytoy nga arak inumenna ti darak iti kararuana; ket saanto a mabisinan wenno mawaw ti kararuana, ngem mabsogto."},{"vNo":9,"txt":"Ita, idi nakapangan ken nakainum ti ummong, adtoy, napnoda iti Espiritu; ket sangsangkamaysada a nangidir-i, ket indaydayawda ni Jesus, a nakita ken nangngeganda."},{"vNo":10,"txt":"Ket napasamak nga idi nalpasda aminen a nagdayaw ken ni Jesus, kinunana kadakuada:  Adtoy, ita nalpaskon ti imbilin ti Ama kaniak maipapan kadagitoy a tao, a natda iti balay ti Israel."},{"vNo":11,"txt":"Malagipyo nga imbagak kadakayo, ket kinunak nga inton matungpal dagiti balikas ni Isaias—adtoy naisuratda, addada iti sangoyo, ngarud amirisenyo ida—"},{"vNo":12,"txt":"Ket pudno, pudno, kunak kadakayo, nga inton matungpalda isunton ti pannakatungpal ti katulagan nga inaramid ti Ama kadagiti taona, O balay ti Israel."},{"vNo":13,"txt":"Ket dagiti natda, a maiwarasto iti nadumaduma a paset iti rabaw ti daga, maummongda manipud iti daya ken laud, ken manipud iti abagatan ken manipud iti amianan; ket maam-ammodanto ti Apo a Diosda, a nangsubbot kadakuada."},{"vNo":14,"txt":"Ket imbilin kaniak ti Ama nga itedko kadakayo daytoy a daga, a tawidenyo."},{"vNo":15,"txt":"Ket kunak kadakayo, a no saanto nga agbabawi dagiti Gentil kalpasan a maawatda ti parabur, kalpasan ti panangiwarasda kadagiti taok—"},{"vNo":16,"txt":"Iti dayta, dakayonto a natda iti balay ni Jacob, mapankayo kadakuada; ket makilaokkayonto iti ragup ti kaaduan; ket maysakayonto kadakuada a kasla leon iti ragup dagiti ayup iti kabakiran, ken kas urbon ti leon iti ragup ti arban a karnero, a no mapan latta ilupeklupek ken girsagirsayenda iti sagbabassit, ket awan ti makaisalakan."},{"vNo":17,"txt":"Mailayatto dagiti imayo kadagiti kabalubalyo, ket mapukawto amin dagiti kabusoryo."},{"vNo":18,"txt":"Ket ummongekto dagiti taok nga agkaykaysa a kas iti tao a mangummong kadagiti binettekna iti datar."},{"vNo":19,"txt":"Ta aramidek dagiti taok a kinatulag ti Ama, wen, aramidek ti sarayo a landok, ken aramidek ti dapanyo a gambang.  Ket adunto ti girsagirsayenyo a tao; ket idatonko iti Apo ti naulloda, ken ti taraonda iti Apo iti sangalubongan.  Ket adtoy, siak ti mangaramid."},{"vNo":20,"txt":"Ket mapasamakto, kinuna ti Ama, a maibitinto ti espada ti lintegko iti ngatuenda iti dayta nga aldaw; ket agrusodto kadakuada malaksid no agbabawida, kinuna ti Ama, wen, uray kadagiti amin a pagilian dagiti Gentil."},{"vNo":21,"txt":"Ket mapasamakto nga urnosek dagiti taok, O balay ti Israel."},{"vNo":22,"txt":"Ket adtoy, dagitoy a tao ti urnosek ditoy daga, iti pannakaipatungpal ti katulagan nga inaramidko iti amayo a ni Jacob; ket isunto ti Baro a Jerusalem.  Ket addanto ti pannakabalin ti langit kadagitoy a tao; wen, addaakto met iti nagbabaetanyo."},{"vNo":23,"txt":"Adtoy, siak ti nasao ni Moises, nga agkuna:  Mangtudingto ti Apo a Diosyo iti propeta kadagiti kakabsatyo, a mayarig kaniak; denggenyonto ti amin a banag nga ibagana kadakayo.  Ket mapasamakto a maisina kadagiti tao ti tunggal kararua a saan a dumngeg iti dayta a propeta."},{"vNo":24,"txt":"Pudno kunak kadakayo, wen, ken amin a propeta manipud ken ni Samuel ken dagiti simmarsaruno, kas iti kaadu dagiti nagsaon, ti nagsaksi maipapan kaniak."},{"vNo":25,"txt":"Ket adtoy, dakayo ti annak dagiti propeta; ket addakayo iti balay ti Israel; ket addakayo iti katulagan nga inaramid ti Ama kadagiti ammayo, a kinunana ken ni Abraham:  Dagitinto bukelmo ti pakaparaburan dagiti amin nga agkakabagian iti daga."},{"vNo":26,"txt":"Immun-unaak a tinudingan ti Ama ngem kadakayo, ken imbaonnak a mangbendision kadakayo tapno mayaonkayo kadagiti basolyo; ket daytoy gapu ta annaknakayo iti katulagan."},{"vNo":27,"txt":"Ket kalpasan a mabendisionankayo, tungpalenen ti Ama ti katulagan nga inaramidna ken ni Abraham, a kinunana:  Dagitinto bukelmo ti pakaparaburan ti amin nga agkakabagian iti daga—iti panagburayok ti Espiritu Santo kadagiti Gentil babaen kaniak, a parabur kadagiti Gentil a mangaramidto kadakuada a kabilgan iti amin, iti pannakaiwaras dagiti taok, O balay ti Israel."},{"vNo":28,"txt":"Ket isudanto ti dagensen dagiti tao iti daytoy a daga.  Nupay kasta, inton maawatda ti pakabuklan ti ebangheliok, ket patangkenendanto ti pusoda a maibusor kaniak isublik ti kinadakes kadagiti uloda, kinuna ti Ama."},{"vNo":29,"txt":"Ket malagipkonto ti katulagan nga inaramidko kadagiti taok; ket intulagko kadakuada nga ummongekto ida iti umno a kanito, tapno itedko manen kadakuada ti daga dagiti ammada a tawidenda, nga isu ti daga ti Jerusalem, isu ti daga a naikari kadakuada iti agnanayon, kinuna ti Ama."},{"vNo":30,"txt":"Ket mapasamakto a dumteng ti kanito, a maikasaba ti pakabuklan ti ebangheliok kadakuada;"},{"vNo":31,"txt":"Ket mamatidanto kaniak, a siak ni Jesucristo, ti Anak ti Dios, ket agkararagdanto iti Ama babaen ti naganko."},{"vNo":32,"txt":"Ket ingatonto dagiti pagbambantayenda ti timekda, ket iti dayta a timek sangsangkamaysadanto nga agkanta; agsipud ta agkikinnitadanto."},{"vNo":33,"txt":"Kalpasanna ummongento manen ida ti Ama, ket itedna kadakuada ti Jerusalem a daga a tawidenda."},{"vNo":34,"txt":"Sa maragsakandanto unay—Agtutunoskayo nga agkanta, dakayo nabaybay-an a lugar ti Jerusalem; gapu ta liniwliwa ti Ama dagiti taona, nasubbotnan ti Jerusalem."},{"vNo":35,"txt":"Impakita ti Ama ti nasantuan a takiagna kadagiti amin a pagilian; ket makita ti amin a suli ti daga ti panangisalakan ti Ama; ket ti Ama ken Siak maymaysa."},{"vNo":36,"txt":"Ket iti kasta mapasamakto ti naisurat:  Agriingka, agriingka manen, ket urnongem ti pigsam, O Zion; isuotmo ti napintas a pagan-anaymo, O Jerusalem, nasantuan a siudad, gapu ta manipud ita saanen nga umay kenka ti saan a nakugit ken ti narugit."},{"vNo":37,"txt":"Iwagsakmo ti tapok ti bagim; tumakderka, agtugawka, O Jerusalem; rumuk-atka iti silo iti tengngedmo, O balud nga anak a babai ti Zion."},{"vNo":38,"txt":"Ta kastoy ti kinuna ti Apo:  Inlakoyo ti bagbagiyo iti awan kaes-eskanna, ket masubbotkayonto nga awan ti kuarta."},{"vNo":39,"txt":"Pudno, pudno, kunak kadakayo, nga ammonto dagiti taok ti naganko; wen, iti dayta nga aldaw ammodanto a siak ti nagsao."},{"vNo":40,"txt":"Ket kunadanto:  Anian a nagpintas dagiti saka iti bantay a mangyeg iti naimbag a damag kadakuada, a mangirakurak iti talna; a mangyeg iti naimbag a damag kadakuada a nasayaat, ken mangirakurak iti pannakaisalakan; nga agkuna iti Zion:  Agturay ti Diosmo!"},{"vNo":41,"txt":"Ket kalpasanna umawengto ti pukkaw:  Umadayokayo, umadayokayo, rummuarkayo manipud ita, diyo sagiden ti saan a nadalus; umadayokayo iti ikubna; nadaluskayo koma nga agig-iggem iti pagikkan ti Apo."},{"vNo":42,"txt":"Ta saankayo a rummuar a sipapardas, wenno mapan a tumayab; agsipud ta umun-unanto ti Apo ngem dakayo, ket ti Dios ti Israel addanto iti likudanyo."},{"vNo":43,"txt":"Adtoy, makikaduanto ti adipenko a siaannad; maitan-okto ken maidaydayaw ken nangatonto unay."},{"vNo":44,"txt":"Kas ti adu a nasdaaw kenka—nadadael ti rupana, a nakarkaro ngem iti uray asino a tao, ken nabisbisked ngem kadagiti annak ti tao."},{"vNo":45,"txt":"Isu a bisibisannanto ti adu a pagilian; agulimekto dagiti ari, ta makitadanto dagiti saan a naisarita kadakuada; ket utobendanto dagiti saanda a nangngeg."},{"vNo":46,"txt":"Pudno, pudno, kunak kadakayo, awan duadua a dumtengto amin dagitoy a banag, a kas iti imbilin ti Ama kaniak.  Kalpasanna, matungpalto daytoy katulagan nga intulag ti Ama kadagiti taona; ket agtaengto manen dagiti taok iti Jerusalem, ket isunto ti daga a tawidenda."}]}