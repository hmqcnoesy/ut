{"heading":"Anamongan ni Jesus dagiti balikas ni Isaias—Ibilinna kadagiti tao nga amirisenda dagiti propeta—Mainayon kadagiti kasuratanda dagiti balikas ni Samuel a Lamanite maipapan iti Panagungar.  Agarup k.p. 34.","prevAbbr":"3-ne","nextAbbr":"3-ne","prevNo":22,"nextNo":24,"chapterTitle":"3 Nephi 23","prevTitle":"3 Nephi 22","nextTitle":"3 Nephi 24","verses":[{"vNo":1,"txt":"Ket ita, adtoy, kunak kadakayo, a rumbeng nga amirisenyo dagitoy a banag.  Wen, ti bilin nga itedko kadakayo tapno amirisenyo dagitoy a banag a sireregta; agsipud ta napateg dagiti balikas ni Isaias."},{"vNo":2,"txt":"Ta awan duadua nga isu ti nagsao kadagiti amin a banag maipapan kadagiti taok nga adda iti balay ti Israel; ngarud kasapulan a makisao met kadagiti Gentil."},{"vNo":3,"txt":"Ken napasamaken ken mapasamakto amin dagiti banag a sawenna, uray pay ti maipanggep kadagiti balikas nga insawangna."},{"vNo":4,"txt":"Ngarud denggenyo dagiti balikasko; isuratyo dagiti banag nga imbagak kadakayo; ket mapandanto kadagiti Gentil babaen ti panawen ken ti pagayatan ti Ama."},{"vNo":5,"txt":"Ket siasino man a dumngeg kadagiti balikasko ket agbabawi ken mabuniagan, maisalakanto.  Amirisenyo dagiti propeta ta adu kadakuada ti mangpaneknek kadagitoy a banag."},{"vNo":6,"txt":"Ket ita napasamak nga idi naibagan ni Jesus dagitoy a balikas kinunana manen kadakuada, kalpasan ti panangipalawagna kadagiti nasantuan a kasuratan nga inawatda:  Adtoy, kayatko nga isuratyo ti dadduma a nasantuan a kasuratan, a saanyo pay a naisurat."},{"vNo":7,"txt":"Ket napasamak a kinunana ken ni Nephi:  Iruarmo ti kasuratan nga indulinmo."},{"vNo":8,"txt":"Ket idi naited ni Nephi ti kasuratan, ket indissona iti sangoda, kinitana ida ket kinunana:"},{"vNo":9,"txt":"Pudno kunak kadakayo, binilinko ti katulongak a ni Samuel, a Lamanite, a nasken a mangpaneknek kadagitoy a tao, nga iti aldaw nga igloria ti Ama ti naganna kaniak nga adu kadagiti santo ti rumbeng a bumangon manipud iti patay, ken rumbeng nga agparang kadagiti adu, ken masapul nga agpaay kadakuada.  Ket kinunana kadakuada:  Saan kadi a kasta"},{"vNo":10,"txt":"Ket simmungbat dagiti disipulona kenkuana ket kinunada:  Wen, Apo, nangipadto ni Samuel babaen iti balikasmo, ket natungpalda amin."},{"vNo":11,"txt":"Ket kinuna ni Jesus kadakuada:  Apay a saanyo nga insurat daytoy a banag, nga adu a santo ti nagungar ken nagparang iti adu ken nagpaay kadakuada"},{"vNo":12,"txt":"Ket napasamak a nalagip ni Nephi a saan a naisurat daytoy a banag."},{"vNo":13,"txt":"Ket napasamak nga imbilin ni Jesus a masapul a maisurat; ngarud naisurat a kas iti imbilinna."},{"vNo":14,"txt":"Ket ita napasamak nga idi naipalawagen ni Jesus ti nasantuan a kasuratan, nga insuratda, imbilinna kadakuada nga isuroda dagiti banag nga impalawagna."}]}