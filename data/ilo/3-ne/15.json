{"heading":"Ipakaammo ni Jesus a natungpal kenkuana ti paglintegan ni Moises—Dagiti Nephite ti sabali a karnero a nasaona iti Jerusalem—Saan nga ammo dagiti tao ti Apo iti Jerusalem dagiti naisina a karnero ti Israel gapu iti kinadakes.  Agarup k.p. 34.","prevAbbr":"3-ne","nextAbbr":"3-ne","prevNo":14,"nextNo":16,"chapterTitle":"3 Nephi 15","prevTitle":"3 Nephi 14","nextTitle":"3 Nephi 16","verses":[{"vNo":1,"txt":"Ket ita napasamak nga idi nalpas ni Jesus ti nagsao impalawlawna ti panagkitana iti ummong, ket kinunana kadakuada:  Adtoy, nangngegyo dagiti banag nga insurok sakbay nga immuliak iti Amak; ngarud, siasino man a manglagip kadagitoy a saok ket aramidenna ida, bitibitekto iti maudi nga aldaw."},{"vNo":2,"txt":"Ket napasamak nga idi naisawang ni Jesus dagitoy a sao, nasirmatana nga adda sumagmamano kadakuada a nasdaaw, ken nagamanga no ania ti aramidenna maipapan iti paglintegan ni Moises; agsipud ta saanda a naawatan ti makunkuna a naglabasen ti daan a banag, ket nagbalin a baro ti amin a banag."},{"vNo":3,"txt":"Ket kinunana kadakuada:  Saankayo a masdaaw iti imbagak kadakayo a napalabasen ti daan a banag, ket nagbalin a baro ti amin a banag."},{"vNo":4,"txt":"Adtoy kunak kadakayo a natungpalen ti paglintegan a naited ken ni Moises."},{"vNo":5,"txt":"Adtoy, siak ti nangted iti paglintegan, ken siak ti nakitulag kadagiti taok nga Israel; ngarud, natungpalen ti paglintegan kaniak, ta immayak a nangtungpal iti paglintegan; ngarud adda gibusna."},{"vNo":6,"txt":"Adtoy, saanko a dadaelen dagiti propeta, ta nupay adu ti saan a natungpal kaniak, pudno kunak kadakayo, matungpaldanto amin."},{"vNo":7,"txt":"Ket gapu ta imbagak kadakayo a napalabasen ti daan a banag, saanko a dadaelen dayta naibagan maipapan iti banag nga umayto."},{"vNo":8,"txt":"Ta adtoy, saan a natungpal amin ti naitulagko kadagiti taok; ngem naggibusen kaniak ti paglintegan a naited ken ni Moises."},{"vNo":9,"txt":"Adtoy, Siak ti paglintegan, ken ti silaw.  Kitaendak, ken agituredkayo agingga iti panungpalan, ket agbiagkayto; ta itedko ti agnanayon a biag iti agitured agingga iti panungpalan."},{"vNo":10,"txt":"Adtoy, naitedko kadakayon dagiti bilin; gapuna salimetmetanyo dagiti bilinko.  Ket daytoy ti paglintegan ken sinurat dagiti propeta, agsipud ta pudno nga isuda ti nangsaksi kaniak."},{"vNo":11,"txt":"Ket ita napasamak nga idi naibagan ni Jesus dagitoy a balikas, kinunana kadagiti sangapulo-ket-dua a pinilina:"},{"vNo":12,"txt":"Dakayo ti disipulok; ket dakayo ti silaw dagitoy nga umili, a natda iti balay ni Jose."},{"vNo":13,"txt":"Ket adtoy, daytoy ti daga a tawidenyo; ket ti Ama ti nangted kadakayo."},{"vNo":14,"txt":"Ket saan nga iti uray ania a kanito nangted ti Ama kaniak iti bilin a rumbeng nga ibagak kadagiti kabsatyo iti Jerusalem."},{"vNo":15,"txt":"Wenno iti uray ania a kanito nangted kaniak ti Ama iti bilin tapno ibagak kadakuada ti maipapan iti dadduma a tribu ti balay ti Israel, nga inturong ti Ama nga immadayo iti dayta a daga."},{"vNo":16,"txt":"Kastoy ti kaadu ti bilin ti Ama kaniak, a rumbeng nga ibagak kadakuada:"},{"vNo":17,"txt":"A dagiti dadduma a karnero nga adda kaniak a saan nga agnaed iti daytoy nga ikub, rumbeng met a yegko, ken denggenda ti timekko; ket addanto maymaysa nga ikub, ken maysa a pastor."},{"vNo":18,"txt":"Ket ita, gapu iti kinatangigda ken saanda a panamati saanda a naawatan ti saok; ngarud binilinnak ti Ama a saanen nga agsao kadakuada iti maipapan kadagitoy a banag."},{"vNo":19,"txt":"Ngem, pudno, kunak kadakayo nga imbilin kaniak ti Ama, ken ibagak kadakayo, a naisinakayo kadakuada gapu iti kinadakesda; ngarud didakayo am-ammo gapu iti kinadakesda."},{"vNo":20,"txt":"Ket pudno, kunak manen kadakayo nga inlasin ti Ama kadakuada dagiti dadduma a tribu; ket ti kinadakesda ti gapu a saanda ida nga ammo."},{"vNo":21,"txt":"Ket pudno kunak kadakayo, a dakayo ti imbagak:  Adda dadduma a karnerok nga awan ditoy nga ikub; rumbengda met a yegko, ket denggendanto ti timekko; ket addanto maysa nga ikub, ken maysa a pastor."},{"vNo":22,"txt":"Ket saandak a maawatan, agsipud ta ipapanda a dagiti Gentil; ta saanda a maawatan a dagiti Gentil ti rumbeng nga agbalbaliw babaen ti panangasabada."},{"vNo":23,"txt":"Ket saandak a naawatan iti panagkunak nga isudanto ti dumngeg iti timekko; ket saandak a naawatan a saan a rumbeng a dumngeg dagiti Gentil iti timek iti uray ania a kanito—a saan a rumbeng nga iparangarangko ti bagik kadakuada malaksid no babaen ti Espiritu Santo."},{"vNo":24,"txt":"Ngem adtoy, padapadakayo a nakangngeg iti timekko; ken nakitadak ket dakayo dagiti karnerok, ket dakayo ti naibilang kadagiti inted ti Ama kaniak."}]}