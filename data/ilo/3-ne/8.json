{"heading":"Allawig, ginggined, ur-uram, alipugpog, ken didigra ti mangipaneknek iti pannakailansa ni Cristo iti krus—Adu kadagiti umili ti madadael—Kinumotan ti sipnget ti daga iti tallo nga aldaw—Dung-awan dagiti nagbati ti gasatda. Agarup k.p. 33–34.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nephi 8","verses":[{"vNo":"1 ","txt":"Ket ita napasamak a babaen ti kasuratanmi, ken ammomi a pudno ti kasuratanmi, ta adtoy, maysa a nalinteg a tao ti nangidulin iti kasuratan—agsipud ta pudno nga adu ti inaramidna a milagro iti nagan ni Jesus; ket awan ti siasino man a tao a makaaramid iti milagro iti nagan ni Jesus malaksid no nadalusan iti uray ti kabassitan a basolna—"},{"vNo":"2 ","txt":"Ket ita napasamak, no awan ti biddut a naaramid daytoy a tao iti panangpattapattana iti panawenmi, napalabas ti tallopulo-ket-tallo a tawen;"},{"vNo":"3 ","txt":"Ket rinugian dagiti umili ti naguray a sigagagar iti pagilasinan nga inted ni Samuel a propeta, a Lamanite, wen, iti kanito nga umay ti sipnget iti daga iti uneg ti tallo nga aldaw."},{"vNo":"4 ","txt":"Ket nangrugi ti dakkel a panagduadua ken panagririri dagiti tao uray no adun ti naited a tanda."},{"vNo":"5 ","txt":"Ket napasamak nga iti maika-tallopulo-ket-uppat a tawen, iti umuna a bulan, iti maikapat nga aldaw ti bulan, immay ti dakkel a bagyo, a di pay napasamak iti amin a pagilian."},{"vNo":"6 ","txt":"Ken adda met dakkel ken nakaal-alingget nga allawig; ken adda nakabutbuteng a gurruod, a nangdayyeg iti sibubukel a daga a kasla aggudua ket agsina."},{"vNo":"7 ","txt":"Ket adda dagiti nalabes ti tademna a kimat, kas iti saan pay a napasamak iti amin a daga."},{"vNo":"8 ","txt":"Ket nauram ti siudad ti Zarahemla."},{"vNo":"9 ","txt":"Ket limned ti siudad ti Moroni iti tukot ti baybay, ket nalmes dagiti agindeg."},{"vNo":"10 ","txt":"Ket naipan ti daga iti siudad ti Moronihah, ket nagbalin a dakkel a bantay ti disso ti siudad."},{"vNo":"11 ","txt":"Ket adda dakkel ken nakabutbuteng a pannakadadael iti daga nga agpaabagatan."},{"vNo":"12 ","txt":"Ngem adtoy adda dakdakkel ken nakabutbuteng a pannakadadael ti daga nga agpaamianan; ta adtoy, nabaliwan ti sibubukel a daga, gapu iti bagyo ken alipugpog, ken gurruod, ken kimat, ken ti nalabes a panagginggined ti sibubukel a daga;"},{"vNo":"13 ","txt":"Ket nagrengngarengngat dagiti dadakkel a kalsada, ken nadadael dagiti patad a daldalan, ken adu a nalinis a lugar ti nagbalin a narusanger."},{"vNo":"14 ","txt":"Ken adu a dadakkel ken nalatak a siudad ti limned, ken adu ti nauram, ken adu ti nagunggon agingga a narpuog dagiti pasdek, ket natay dagiti agindeg, ket napanawan a nabaybay-an dagiti lugar."},{"vNo":"15 ","txt":"Ket adda sumagmamano a nabati a siudad; ngem nalabes ti kaadu ti nadadael, ken adu ti natay kadakuada kadagitoy."},{"vNo":"16 ","txt":"Ket adda sumagmamano nga intayab ti alipugpog; ket no ania man ti nakaipananda awan tao a makaammo, malaksid nga ammoda a naitayabda."},{"vNo":"17 ","txt":"Isu a nagbalin a nalaad ti rabaw ti daga, gapu iti allawig, gurruod, kimat, ken ginggined."},{"vNo":"18 ","txt":"Ket adtoy, nagsisina dagiti bato a naggudua; naburakburakda iti intero a daga, iti kasta nasarakan a naburakburakda, narumrumek ken naguduagudua, iti intero a daga."},{"vNo":"19 ","txt":"Ket napasamak nga idi nagsardeng ti gurruod, ken ti kimat, ken ti bagyo, ken ti allawig, ken ti ginggined—ta adtoy, nagpautda iti agarup tallo nga oras; ken kuna dagiti dadduma a napapaut pay; nupay kasta, napasamak amin dagitoy dadakkel ken nakabutbuteng a banag iti agarup tallo nga oras—ket kalpasanna adtoy, nagsipnget iti rabaw ti daga."},{"vNo":"20 ","txt":"Ket napasamak nga adda napuskol a sipnget iti rabaw ti daga, iti kasta narikna dagiti agindeg a saan a napasag ti alingasaw ti sipnget."},{"vNo":"21 ","txt":"Ket awan ti lawag, gapu iti sipnget, uray kandela, wenno tubong a silaw; wenno adda koma apuy a pamasged kadagiti nalapat ken nasegged a kayo, isu nga awan a pulos ti uray ania a silaw;"},{"vNo":"22 ","txt":"Ket awan ti uray ania a silaw a maimatangan, wenno apuy, wenno silaw a nakudrep, wenno ti init, wenno ti bulan, wenno dagiti bituen, agsipud ta nabengbeng unay ti naikumot a sipnget iti daga."},{"vNo":"23 ","txt":"Ket napasamak a nagtultuloy iti las-ud ti tallo nga aldaw nga awan ti lawag a maimatangan; ket nagtultuloy ti nakaro a panagladingit ken panagugaog wenno panagsangsangit ti amin a tao; wen, nakaro ti panagasug dagiti tao, gapu iti kinasipnget ken ti dakkel a pannakadadael a napasamak kadakuada."},{"vNo":"24 ","txt":"Ket nangngeganda dagiti agsangsangit iti maysa a lugar, a kunkunada: O nagbabawikami koma sakbay daytoy naindaklan ken nakaal-alingget nga aldaw, ket naispal koma dagiti kakabsatmi, ken saanda koma a nauram iti dayta naindaklan a siudad ti Zarahemla."},{"vNo":"25 ","txt":"Ket nangngeganda iti sabali pay a lugar dagiti agsangsangit ken agladladingit, a kunkunada: O naispal koma dagiti inna ken napintas nga annak a babbai, ken dagiti annakmi, ket saanda a naitanem iti dayta naindaklan a siudad ti Moronihah no nagbabawikami sakbay daytoy naindaklan ken nakaal-alingget nga aldaw, ken saanmi a pinapatay ken binato dagiti propeta, ken pinapanaw ida. Ket kastoy ti panagugaog dagiti umili iti napigsa ken nakaal-alingget."}]}