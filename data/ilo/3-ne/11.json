{"heading":"Paneknekan ti Ama ti Ay-ayatenna nga Anak—Agparang ni Cristo ket ipalawagna ti pannubbotna—Dapadapen dagiti tao ti lamma dagiti sugat ti dakulap, dapan, ken bakrangna—Ipukkawda ti Hosanna—Ipakitana ti wagas ken kasasaad ti panagbuniag—Aramid ti sairo ti espiritu ti panagsisinnupanget—Doktrina ni Cristo ti rumbeng a patien ti tao ken mabuniagan ken umawat iti Espiritu Santo. Agarup k.p. 34.","sectionHeading":"Impakita ni Jesucristo ti bagina kadagiti tao ni Nephi, bayat ti panaguummong ti kaaduan iti daga ti Bountiful, ket kinasabaanna ida; ket daytoy a wagas ti panangiparangna iti bagina kadakuada.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3 Nephi 11","verses":[{"vNo":"1 ","txt":"Ket ita napasamak nga adda dakkel nga ummong dagiti tao ni Nephi, iti likmut ti templo nga adda iti daga a Bountiful; ket nasdaaw ken nagsisinnaludsodda, ken nagpipinnakitada kadagiti naindaklan ken nakaskasdaaw a napasamak a panagbalbaliw."},{"vNo":"2 ","txt":"Ket nagsasaritaanda met ti maipapan itoy a Jesucristo, a naited ti tanda maipapan iti ipapatayna."},{"vNo":"3 ","txt":"Ket napasamak a bayat ti panagsasaritada, nangngegda ti timek a kasla naggapu idiay langit; ket inwarasda ti panagkitada iti aglawlaw, ta saanda a naawatan ti timek a nangngeganda; saan a nagubsang a timek, saan met a napigsa a timek; ngem ketdi, ken nupay bassit a timek a simmamay iti amin a paset ti bagida tapno agkintayeg; wen, sinamayna ti kaunggan ti kararuada, ken napabarana ti pusoda."},{"vNo":"4 ","txt":"Ket napasamak a nangngegda manen ti timek, ket saanda a naawatan."},{"vNo":"5 ","txt":"Ket nangngegda manen ti timek iti maikatlo a gundaway, ket linuktanna dagiti lapayagda a dumngeg; ket naiturong dagiti matada iti naggapuan ti timek ket timmangadda idiay langit, a naggapuan ti timek."},{"vNo":"6 ","txt":"Ket adtoy, iti maikatlo a daras naawatanda ti timek a nangngegda; ket kinunana kadakuada:"},{"vNo":"7 ","txt":"Adtoy ti Ay-ayatek nga Anak, isu a makaay-ayo kaniak, isu a nangigloriaak ti naganko—isu ti denggenyo."},{"vNo":"8 ","txt":"Ket napasamak, apaman a naawatanda inturongda manen dagiti matada iti langit; ket adtoy, nakitada ti Lalaki a bumabbaba manipud iti langit; ket nagkawes iti puraw a roba; ket immay bimmaba ket nagtakder iti nagbabaetanda, ket naiturong kenkuana dagiti mata ti amin, ket awan ti bilegda a nangungap kadagiti ngiwatda, uray maysa kadakuada, ket dida maawatan ti kayatna nga ibaga, ta impagarupda nga anghel ti nagparang kadakuada."},{"vNo":"9 ","txt":"Ket napasamak nga inngatona dagiti imana ket nagsao kadagiti tao, a kinunana:"},{"vNo":"10 ","txt":"Adtoy, siak ni Jesucristo, a pinaneknekan dagiti propeta nga umayto ditoy lubong."},{"vNo":"11 ","txt":"Ket adtoy, siak ti silaw ken ti biag ti lubong; ket imminumak iti dayta napait a kopa nga inted ti Ama kaniak, ket dinayawko ti Ama iti panangbaklayko iti basol ti lubong, nga isu ti panangaklonko iti pagayatan ti Ama iti amin a banag manipud idi punganay."},{"vNo":"12 ","txt":"Ket napasamak a napasagda iti daga idi naisawang ni Jesus dagitoy a sao iti dagup ti ummong; gapu ta nalagipda a naipadto nga agparangto ni Cristo kadakuada kalpasan ti yuulina idiay langit."},{"vNo":"13 ","txt":"Ket napasamak a nagsao ti Apo kadakuada a kinunana:"},{"vNo":"14 ","txt":"Bumangonkayo ket umaykayo kaniak, tapno maidapadapyo dagiti imayo iti bakrangko, ken tapno mariknayo ti lamma ti lansa kadagiti imak ken kadagiti sakak, tapno ammuenyo a siak ti Dios ti Israel ken ti Dios ti sangalubongan, ket napapatay gapu iti basbasol ti lubong."},{"vNo":"15 ","txt":"Ket napasamak nga immasideg ti ummong, ket indapadapda dagiti imada iti bakrangna, ken riniknada ti lamma ti lansa kadagiti ima ken sakana; ket daytoy ti inaramidda, saggaysada a napan agingga a nalpasda amin, ket nakitada kadagiti matada ken nariknada kadagiti imada, ket naammuanda a sitatalged ket insuratda, nga isu, ti insurat dagiti propeta, a rumbeng nga umay."},{"vNo":"16 ","txt":"Ket idi napaneknekanda amin, sangsangkamaysada a nangipukkaw, a kinunada:"},{"vNo":"17 ","txt":"Hosanna! Bendisionam koma ti nagan ti Kangatuan a Dios! Ket nagruknoyda iti sakaanan ni Jesus, ket nagdaydayawda kenkuana."},{"vNo":"18 ","txt":"Ket napasamak a nakisarita ken ni Nephi (ta maysa ni Nephi kadagiti nakiummong) ket binilinna nga umasideg."},{"vNo":"19 ","txt":"Ket timmakder ni Nephi ket immasideg, ket inruknoyna ti bagina iti sango ti Apo ken immagep kadagiti sakana."},{"vNo":"20 ","txt":"Ket binilin ti Apo a tumakder. Ket nagtakder iti sangona."},{"vNo":"21 ","txt":"Ket kinuna ti Apo kenkuana: Itedko kenka ti pannakabalin a mangbuniagto kadagitoy a tao inton addaakon idiay langit."},{"vNo":"22 ","txt":"Ket inayaban manen ti Apo dagiti dadduma, ket kasta met ti imbagana kadakuada; ket intedna ti pannakabalin a mangbuniag. Ket kinunana kadakuada: Iti daytoy a wagas ti panamuniagyo; ket awanto koma ti agsisinnuppiat kadakayo."},{"vNo":"23 ","txt":"Kunak kadakayo, a siasino man ti agbabawi kadagiti basbasolna gapu kadagiti saoyo, ket kayatna ti mabuniagan iti naganko, daytoy ti rumbeng a panangbuniag kadakuada—Adtoy bumabakayo ket agtakderkayo iti danum, ket buniaganyo ida babaen ti naganko."},{"vNo":"24 ","txt":"Ket ita adtoy, dagitoy ti ibalikasyonto, awaganyo ida babaen ti naganda, sa kunayo:"},{"vNo":"25 ","txt":"Babaen ti turay nga inted ni Jesucristo kaniak, buniaganka iti nagan ti Ama, ken ti Anak, ken ti Espiritu Santo. Amen."},{"vNo":"26 ","txt":"Kalpasanna iraremyo ida iti danum, sa yaonyo ida."},{"vNo":"27 ","txt":"Ket kastoy ti wagas ti panamuniagyo iti naganko; gapu ta adtoy, pudno kunak kadakayo, a maymaysa ti Ama, ken ti Anak, ken ti Espiritu Santo; ket addaak iti Ama, ket adda ti Ama kaniak, ket maymaysa ti Ama ken Siak."},{"vNo":"28 ","txt":"Ket babaen iti bilinko kadakayo kasta ti panamuniagyo. Ket awanto ti agsisinnuppiat kadakayo, a kas iti kaaddana idi; wenno addanto agsisinnuppiat kadakayo maipapan iti panggep ti doktrinak, a kas iti kaaddana idi."},{"vNo":"29 ","txt":"Agsipud ta pudno, pudno kunak kadakayo, saanko a kukua ti addaan espiritu ti pannakisuppiat, ngem kukua ti sairo, nga ama ti pannakisuppiat, ket kiburenna ti puso dagiti tao tapno pagpungtotenna ti tunggal maysa."},{"vNo":"30 ","txt":"Adtoy, saan a daytoy ti doktrinak, ti mangkibur iti puso ti tao tapno agpungtot, a maibusor iti sabali; ngem daytoy ti doktrina, a rumbeng a maikkat dagiti kasta a banag."},{"vNo":"31 ","txt":"Adtoy, pudno, pudno, kunak kadakayo, ipalawagko kadakayo ti doktrinak."},{"vNo":"32 ","txt":"Ket daytoy ti doktrinak, ket isu ti doktrina nga inted ti Ama kaniak; ket paneknekak ti maipapan iti Ama, ket ti Ama ti mangpaneknek iti maipapan kaniak, ket ti Espiritu Santo ti mangpaneknek iti maipapan iti Ama ken Siak; ket paneknekak a bilinen ti Ama amin a tao, iti uray sadino man, nga agbabawi ken mamati kaniak."},{"vNo":"33 ","txt":"Ket siasino man a mamati kaniak, ken mabuniagan, maisalakanto; ket isudanto ti mangtawid iti pagarian ti Dios."},{"vNo":"34 ","txt":"Ket siasino man a saan a mamati kaniak, ket saan a mabuniagan, madusanto."},{"vNo":"35 ","txt":"Pudno, pudno kunak kadakayo, a daytoy ti doktrinak, ket napaneknekak daytoy manipud iti Ama; ket siasino man a mamati kaniak, mamati met iti Ama; ket paneknekannak met ti Ama kenkuana, gapu ta sumarungkarto nga addaan iti apuy ken iti Espiritu Santo."},{"vNo":"36 ","txt":"Ket kastoy ti panangpaneknek ti Ama kaniak, ket ti Espiritu Santo ti mangpaneknek kenkuana iti Ama ken Siak, gapu ta maymaysa ti Ama, ken Siak, ken ti Espiritu Santo."},{"vNo":"37 ","txt":"Ket kunak manen kadakayo, masapul nga agbabawikayo, ket agbalinkayo a kas bassit nga ubing, ket mabuniagankayo iti naganko, wenno saankayo a maparaburan kadagitoy a banag."},{"vNo":"38 ","txt":"Ket kunak manen kadakayo, masapul nga agbabawikayo, ken mabuniagankayo iti naganko, ken agbalinkayo a kas bassit nga ubing, wenno saanyo a matawid ti pagarian ti Dios."},{"vNo":"39 ","txt":"Pudno, pudno, kunak kadakayo, a daytoy ti doktrinak, ket siasino man nga agipatakder ditoy agipatakder iti batok, ket saan nga agballigi ti ruangan ti impierno a mangallukoy kadakuada."},{"vNo":"40 ","txt":"Ket siasino man a mangiwaragawag ti nasursurok wenno nakurkurang ngem iti daytoy, ket ibagana a naggapu iti doktrinak, naggapu daytoy iti dakes, ket saan a naipatakder iti batok; ngem naipatakder iti kadaratan a pondasion, ket silulukat ti ruangan ti impierno nga agur-uray nga umawat kadakuada inton umay ti layus ket sumaplit kadakuada ti angin."},{"vNo":"41 ","txt":"Ngarud, mapankayo kadagitoy a tao, ket iwaragawagyo dagiti naisaokon, iti amin a paset ti daga."}]}