{"heading":"Maipasdekto iti ud-udina nga aldaw ti Zion ken dagiti istakana, ket maummongto ti Israel iti asi ken kinaanus—Agballigidanto—Idilig iti Isaias 54. Agarup k.p. 34.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 Nephi 22","verses":[{"vNo":"1 ","txt":"Ket mapasamakton dagiti naisurat: Agkantaka, O lupes, sika a saan a nagpasngay; pigsaam ti agkanta, ket yikkismo, sika a saan a nagpasngay; ta ad-adu pay ti annak ti naldaang ngem ti annak ti naasawaan a babai, kinuna ti Apo."},{"vNo":"2 ","txt":"Palawaem ti sakup ti toldam, ken ipalubosmo nga ukradenda dagiti kortina dagiti pagtaengam; dimo medmedan, paatiddogem dagiti lubidmo ket patibkerem dagiti istakam;"},{"vNo":"3 ","txt":"Ta tumpuarkanto iti makanawan ken makanigid ket tawidento ti bukelmo dagiti Gentil ket punnuendanto iti tao dagiti naliday a siudad."},{"vNo":"4 ","txt":"Dika agamak, ta saankanto a mabainan; wenno saanka met a mariribukan, ta saankanto a maibabain; ta malipatamto ti bain ti kinaagtutubom, ket dimonto malagip ti pannakaumsi ti kinaagtutubom, ken dimonto malagipen ti pannakaumsi ti kinabalom."},{"vNo":"5 ","txt":"Gapu ta ti nangparsua kenka, ti asawam, Apo ti Pangen ti naganna; ken Mannubbotmo, ti Nasantuan ti Israel—Dios ti sangalubongan ti awagto kenkuana."},{"vNo":"6 ","txt":"Agsipud ta inawagannaka ti Apo a kas maysa nga asawa a babai a nabaybay-an ken napaldaangan ti espirituna, ken asawa ti agtutubo, no pinagkedkedandaka, kinuna ti Dios."},{"vNo":"7 ","txt":"Iti apagkanito binaybay-anka, ngem ukkonenkanto a napnuan asi."},{"vNo":"8 ","txt":"Iti bassit a pungtotko inlingedko ti rupak kenka iti apagkanito, ngem iti agnanayon a kinamanangngaasi, kaasiankanto, kinuna ti Apo a Mannubbotmo."},{"vNo":"9 ","txt":"Gapu iti daytoy, adda kaniak ti danum ni Noe; ta kas iti inkarik saanton a layusen ti danum ni Noe ti daga, ta insapatak kenka a saankanton a kapungtot."},{"vNo":"10 ","txt":"Ta agpukawto dagiti bantay ken maikkatto dagiti turod, ngem ti kinamanagayatko saanto a mapukaw kenka, ket di met maikkat ti katulagak iti kinatalna, kinuna ti Apo nga addaan asi kenka."},{"vNo":"11 ","txt":"O sika a nagsagaba, a pinarigat ti bagyo, ket saan a naliwliwa! Adtoy, isaadkonto dagiti nagtagimaris a batom ken sapironto ti isaadko a pondasionmo."},{"vNo":"12 ","txt":"Ken aramidek a rubi dagiti tawam, ken dagiti ruanganmo a karbungko; ken amin dagiti beddengmo a batbato a napateg."},{"vNo":"13 ","txt":"Ket maisuronto ti Apo kadagiti amin nga annakmo; ket aglapusananto ti talna kadagiti annakmo."},{"vNo":"14 ","txt":"Mabangonkanto iti kinalinteg; adayokanto iti pannakairurumen ta saankanto nga agamak, ken iti pagbutbutngan agsipud ta dinto umasideg kenka."},{"vNo":"15 ","txt":"Adtoy, awan duadua nga agkaykaysadanto a bumusor kenka, saan a kaniak; siasino man nga agpanggep a bumusor kenka mapasagto gapu iti pagimbagam."},{"vNo":"16 ","txt":"Adtoy, pinarsuak ti agpampanday a mangpuyot iti apuy dagiti beggang, ken tapno pandayenna ti ramitna nga agtrabaho; ket nangaramidak iti mangdadael."},{"vNo":"17 ","txt":"Awan ti armas a maaramid a maibusor kenka a rumang-ayto; ket ti tunggal dila a mamerperdi kenka iti panangukom kedngamto. Daytoy ti tawid dagiti katulongan ti Apo, ket ti kinalintegda agpaay kaniak, kinuna ti Apo."}]}