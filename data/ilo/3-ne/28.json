{"heading":"Siam kadagiti Sangapulo-ket-dua ti agtarigagay ken pakaikarian ti tawid iti pagarian ni Cristo inton matayda—Tallo kadagiti Nephite ti agtarigagay ken maikkan iti pannakabalin a mangdaeg iti patay tapno agtalinaedda iti daga agingga iti yaay manen ni Cristo—Mabaliwanda ket makitada dagiti banag a saan a nainkalintegan a maisawang, ket agpapaayda ita kadagiti tao. Agarup k.p. 34–35.","prevAbbr":"3-ne","prevNo":27,"nextAbbr":"3-ne","nextNo":29,"chapterTitle":"3 Nephi 28","verses":[{"vNo":"1 ","txt":"Ket napasamak idi naibagan ni Jesus dagitoy a balikas, nakisarita kadagiti disipulona, a saggaysa, a kinunana kadakuada: Ania ti tarigagayanyo kaniak, kalpasan ti ipapanko iti Amak"},{"vNo":"2 ","txt":"Ket nagsaoda amin, malaksid ti tallo, a kinunada: Tarigagayanmi a kalpasan ti panagbiagmi iti rumbeng a panawen a kas tao, ti panagpapaaymi, a nangayabam kadakami, agpatingganto koma, tapno nadaras ti yaaymi kenka dita pagariam."},{"vNo":"3 ","txt":"Ket kinunana kadakuada: Bendisionankayo agsipud ta tinarigagayanyo daytoy a banag kaniak; ngarud, kalpasan ti panagtawenyo iti pitopulo-ket-dua umaykayo kaniak iti pagariak; ket masarakanyo iti dennak ti inana."},{"vNo":"4 ","txt":"Ket idi nalpas a nagsarita kadakuada, sinangona dagiti tallo, ket kinunana kadakuada: Ania ti tarigagayyo nga aramidek kadakayo, inton mapanakon ken Ama"},{"vNo":"5 ","txt":"Ket nagladingitda iti puspusoda, agsipud ta saanda a kayat nga ibaga kenkuana ti banag a kayatda."},{"vNo":"6 ","txt":"Ket kinunana kadakuada: Adtoy, ammok ti kapanunotanyo, ket tarigagayanyo ti banag a kinayat ni Juan, ti ay-ayatek, a kaduak iti panangaskasabak, sakbay ti panangbangon dagiti Hudio ti krus a nakailansaak."},{"vNo":"7 ","txt":"Ngarud, ad-adu a parabur ti umay kadakayo ta saanyonto a pulos a mapadasan ti matay; ngem agbiagkayonto a mangsaksi iti amin nga aramid ti Ama kadagiti annak ti tao, nga agingga iti pannakatungpal ti amin a banag babaen ti pagayatan ti Ama, inton umayak a nagloriaan iti pannakabalin ti langit."},{"vNo":"8 ","txt":"Ken diyonto mapadasan ti saem ni patay uray inton kaano man; ngem inton umayak iti gloriak mabaliwankayonto iti apagkirem manipud iti pannakatay ken iti kinaagnanayon; ket kalpasanna mabendisionankayonto iti pagarian ti Amak."},{"vNo":"9 ","txt":"Ket manen, dinakayto kapten ti sakit bayat ti panagnaedyo iti lasag, uray ti ladingit malaksid laeng no gapu iti basol ti lubong; ket aramidek amin dagitoy gapu iti banag a tinarigagayanyo kaniak, agsipud ta kayatyo a yeg koma dagiti kararua ti tao kaniak, bayat ti kaadda pay laeng ti lubong."},{"vNo":"10 ","txt":"Gapu iti daytoy maaddaankayto iti naan-anay a ragsak; ket agtugawkayto iti pagarian ti Amak; wen, naan-anayto ti ragsakyo, a kasla iti kinaan-anay ti ragsak nga inted ti Ama kaniak; ket kaslakayonto kaniak, ket kaslaakto iti Ama; ket ti Ama ken siak maymaysa;"},{"vNo":"11 ","txt":"Ket paneknekan ti Espiritu Santo ti kasuratan ti Ama ken kasta met kaniak; ket inted ti Ama ti Espiritu Santo kadagiti annak ti tao, gapu kaniak."},{"vNo":"12 ","txt":"Ket napasamak nga idi maisawang ni Jesus dagitoy a balikas, kinuldingna ti tunggal maysa kadakuada iti ramayna malaksid dagiti tallo nga agbati, ket pimmanawen."},{"vNo":"13 ","txt":"Ket adtoy, nalukatan ti langit, ket nagpalangitda, ket nakita ken nangngegda dagiti saan a maisarita a banag."},{"vNo":"14 ","txt":"Ket naiparit kadakuada ti mangyebkas; wenno saan a naited kadakuada ti pannakabalin a mangibaga kadagiti banag a nakitada ken nangngegda."},{"vNo":"15 ","txt":"Ket no addada man iti bagi wenno iti ruar ti bagi, saanda a maibaga; agsipud ta yarigda man ti kasla pannakabalbaliw ti langada, ta nagbaliwda manipud iti nainlasagan a bagi iti kinaan-anay a kasasaad, tapno maimatanganda dagiti banag ti Dios."},{"vNo":"16 ","txt":"Ngem napasamak a nagpaayda manen iti rabaw ti daga; nupay kasta saanda nga imbaga dagiti banag a nakita ken nangngegda, gapu iti bilin a naited kadakuada idiay langit."},{"vNo":"17 ","txt":"Ket ita, no matay wenno saanda a matay, manipud iti aldaw ti pannakabalbaliw ti langada, diak ammo;"},{"vNo":"18 ","txt":"Ngem kastoy ti kaadu ti ammok, babaen ti kasuratan a naited—napanda iti rabaw ti daga, ket nagpaayda kadagiti amin a tao, a mamagtitipon iti adu iti simbaan a mayat a mamati iti panangaskasabada; buniaganda ida, ket kas iti kaadu ti nabuniagan kasta met ti kaadu ti umawat iti Espiritu Santo."},{"vNo":"19 ","txt":"Ket imbalud ida dagiti saan a kameng ti simbaan. Ket saan ida a malaon ti pagbaludan, ta marpuogda."},{"vNo":"20 ","txt":"Ket naikalida iti uneg ti daga; ngem nasarangetda ti daga babaen ti balikas ti Dios, ken kasta met a babaen ti pannakabalinna naispalda manipud iti uneg ti daga; ket ngarud saanda a makakali iti abot nga umdas a pakaikalianda."},{"vNo":"21 ","txt":"Ket namitlo a naikabilda iti urno ngem saanda a nadangran."},{"vNo":"22 ","txt":"Ken namindua a naikabilda iti rukib ti atap nga ayup; ket adtoy nakipagay-ayamda kadagiti ayup a kas iti agsussuso nga urbon ti karnero, ket saanda a nadangran."},{"vNo":"23 ","txt":"Ket napasamak a napanda kadagiti amin a tao ni Nephi, ket inkasabada ti ebanghelio ni Cristo kadagiti amin a tao iti rabaw ti daga; ket namatida iti Apo, ket naitiponda iti simbaan ni Cristo, ket iti kasta nabendisionan dagiti tao iti dayta a kaputotan, kas mayalubog iti balikas ni Jesus."},{"vNo":"24 ","txt":"Ket ita siak, ni Mormon, isardengko pay laeng ti mangisalaysay iti maipapan kadagitoy a banag."},{"vNo":"25 ","txt":"Adtoy, isuratko koman ti nagan dagiti saan a nairaman iti ipapatay, ngem imparit ti Apo; ngarud, saanko nga isurat ida, agsipud ta nailemmengda manipud iti lubong."},{"vNo":"26 ","txt":"Ngem adtoy, naimatangak ida, ket nagpaayda kaniak."},{"vNo":"27 ","txt":"Ket adtoy mairamandanto kadagiti Gentil, ket dinto maammuan ida dagiti Gentil."},{"vNo":"28 ","txt":"Mairamandanto met kadagiti Hudio, ket dinto maammuan ida dagiti Hudio."},{"vNo":"29 ","txt":"Ket mapasamakto, inton makita ti Apo a maikanada iti siribna nga agpaayda kadagiti amin a naisina a tribu ti Israel, ken iti amin a pagilian, kakabsat, pagsasao ken tattao, ket mangisaklangdanto iti adu a kararua ken ni Jesus, a mabalin a matungpal ti tarigagayda, ken kasta met a gapu iti makaawis a pannakabalin ti Dios nga adda kadakuada."},{"vNo":"30 ","txt":"Ket mayarigda nga anghel ti Dios, ket inton umawagda iti Ama iti nagan ni Jesus mabalinda nga iparang ti bagida iti asino man a tao a madlawda a nasayaat."},{"vNo":"31 ","txt":"Ngarud, naindaklan ken nakaskasdaaw nga aramid ti inaramidda, sakbay ti naindaklan ken ti dumteng nga aldaw a manamnaman a makapagtakder ti amin a tao a sumaklang iti pangukoman ni Cristo;"},{"vNo":"32 ","txt":"Wen uray dagiti Gentil addanto naindaklan ken nakaskasdaaw a maaramidda, sakbay dayta aldaw ti panangukom."},{"vNo":"33 ","txt":"Ket no adda kadakayo ti amin a nasantuan a kasuratan a mangipakaammo kadagiti amin a nakaskasdaaw nga aramid ni Cristo, maammuanyonto, babaen dagiti balikas ni Cristo, nga awan duadua a dumteng dagitoy a banag."},{"vNo":"34 ","txt":"Ket asi pay dagiti saan a dumngeg iti balikas ni Jesus, ken dagiti pinilina nga imbaonna kadakuada; agsipud ta siasino man a saan nga umawat kadagiti balikas ni Jesus ken ti balikas dagiti imbaonna dinanto awaten ida iti maudi nga aldaw;"},{"vNo":"35 ","txt":"Ket nasaysayaat koma no saanda a nayanak. Gapu ta ipagarupyo kadi a maadaywanyo ti linteg ti napasakitan a Dios, isu nga indadanes ti tao, tapno dumteng ti pannakaisalakan"},{"vNo":"36 ","txt":"Ket ita adtoy, bayat ti panagsaok maipapan kadakuada a pinili ti Apo, wen, uray ti tallo a naipangato idiay langit, a saanko nga ammo no nadalusanda manipud iti pannakatay agingga iti saan a pannakatay—"},{"vNo":"37 ","txt":"Ngem adtoy, iti pay la rugi ti panagsuratko, nagsaludsodakon iti Apo, ket imparangarangna kaniak a masapul nga adda panagbaliw a maaramid iti bagida, wenno kasapulan a ramananda ti patay;"},{"vNo":"38 ","txt":"Ngarud, tapno saanda a ramanan ti patay adda panagbaliw a naaramid iti bagida, tapno saanda a malak-am ti ut-ot, wenno liday malaksid laeng no gapu kadagiti basol ti lubong."},{"vNo":"39 ","txt":"Ita saan a maipada daytoy a panagbaliw iti dayta mapasamak iti maudi nga aldaw; ngem adda panagbaliw a naaramid kadakuada, kasta met nga awan ti bileg ni Satanas kadakuada, a dina ida masulisog; ken napasanto ti lasagda, a nasantuanda, ken saan a matengngel ida ti bileg ti daga."},{"vNo":"40 ","txt":"Ket iti daytoy a kasasaad agtalinaedda agingga iti aldaw a panangukom ni Cristo; ket iti dayta nga aldaw umawatdanto iti dakdakkel a panagbaliw, tapno maawatda iti pagarian ti Ama a saanen a rummuar, ngem makipagtaeng iti Dios nga agnanayon idiay langit."}]}