{"heading":"Isagananto ti mensahero ti Apo ti dalan ti Maikadua a Yaay—Agtugawto ni Cristo a mangukom—Mabilin ti Israel nga agbayad iti apagkapullo ken datdaton—Maidulin ti libro ti pakalaglagipan—Idilig iti Malakias 3. Agarup k.p. 34.","prevAbbr":"3-ne","prevNo":23,"nextAbbr":"3-ne","nextNo":25,"chapterTitle":"3 Nephi 24","verses":[{"vNo":"1 ","txt":"Ket napasamak a binilinna ida a rumbeng nga isuratda dagiti balikas nga inted ti Ama ken ni Malakias, a nasken nga ibagana kadakuada. Ket napasamak nga impalawagna kadakuada kalpasan ti pannakaisuratda. Ket dagitoy ti balikas nga imbagana kadakuada, a kinunana: Kastoy ti imbaga ti Ama ken ni Malakias—Adtoy, ibaonkonto ti mensaherok, ket isaganananto ti dalanko, ket ti Apo a birokenyo kellaatto a dumteng iti templona, uray ti mensahero ti katulagan, a kalikagumanyo; adtoy, umayto, kinuna ti Apo ti Pangen."},{"vNo":"2 ","txt":"Ngem asino ti makaandur agingga iti aldaw ti yaayna, ket asinonto ti makalasat inton agparang? Ta mayarigto a kas apuy a manggugor, ken kaslanto naingel a sabon."},{"vNo":"3 ","txt":"Ket agtugawto a mangpasileng ken mangpatarnaw iti pirak; ket patarnawennanto dagiti lallaki nga annak ni Levi, ket dalusannanto ida a kas iti balitok ken pirak; tapno makaidatagdanto iti Apo iti daton ti kinalinteg."},{"vNo":"4 ","txt":"Iti kasta makaay-ayonto iti Apo ti daton ti Juda ken ti Jerusalem, a kas kadagiti aldaw idi ugma ken kas kadagiti tawen idi punganay."},{"vNo":"5 ","txt":"Ket umasidegakto kadakayo iti panangukom; ken naalibtakakto a saksi a maibusor kadagiti manggagamud, ken maibusor kadagiti mannakikamalala, ken maibusor kadagiti naulbod a managsapata, ken maibusor kadagiti mangilupit iti mangmangged kadakuada, iti balo a babbai ken kadagiti awanan ama, ken kadagiti di mangpasangbay iti ganggannaet ken saan nga agbuteng kaniak, kinuna ti Apo ti Pangen."},{"vNo":"6 ","txt":"Ta siak ti Apo, diak agbaliw; ngarud saankayo a maungaw nga annak ni Jacob."},{"vNo":"7 ","txt":"Uray pay kadagidi aldaw dagiti ammayo tinallikudanyon dagiti pagannurotak, ket saanyo a tinungpal ida. Agsublikayo kaniak, ket agsubliakto kadakayo, kinuna ti Apo ti Pangen. Ngem kunayo: Ania ti pagsublianminto"},{"vNo":"8 ","txt":"Takawan kadi ti tao ti Dios? Nupay kasta tinakawandak. Ngem kunayo: Iti ania ti nangtakawanmi kenka? Kadagiti apagkapullo ken datdaton."},{"vNo":"9 ","txt":"Nailunodkayo iti lunod, ta tinakawandak, uray pay daytoy sibubukel a pagilian."},{"vNo":"10 ","txt":"Yegyo ti amin nga apagkapullo iti kamalig, tapno mapaadda ti karne iti balayko; ket padasendak ita iti daytoy, kinuna ti Apo ti Pangen, no diakto lukatan kadakayo dagiti tawa ti langit, ket ibuyatko kadakayo ti parabur, nga awanto ti umdas a siled a manglaon."},{"vNo":"11 ","txt":"Ket ungtakto ti manangdadael para iti pagimbaganyo, ket dinanto dadaelen dagiti bunga dagiti dagayo; uray ti ubasyo dinanto regregen dagiti bungana iti kinelleng sakbay ti umno a panawen, kinuna ti Apo ti Pangen."},{"vNo":"12 ","txt":"Ket amin a pagilian naganandakayto iti nagasat, ta dakayto ti namayengmeng a daga, kinuna ti Apo ti Pangen."},{"vNo":"13 ","txt":"Nadagsen dagiti balikasyo a maibusor kaniak, kinuna ti Apo. Nupay kasta kunayo: Ania ti insaomi a maikaniwas kenka"},{"vNo":"14 ","txt":"Kinunayo: Ubbaw ti panagserbi iti Dios, ket ania ti gunggonami iti panangaywanmi iti ordinansana, ken iti pannagnami a silaladingit iti saklang ti Apo ti Pangen"},{"vNo":"15 ","txt":"Ket ita ibagatayo a naragsak dagiti natangsit; wen, dagiti agar-aramid iti kinadangkes ti narang-ay; wen, naisalakan dagiti nangsulisog iti Dios."},{"vNo":"16 ","txt":"Kalpasanna masansan a nagsasarita dagiti nagbuteng iti Apo, ket ti Apo dimngeg ken nangipangag; ket maysa a libro a pakalaglagipan ti naisurat iti saklangna nga agpaay kadagiti nagbuteng iti Apo, ken dagiti nanglagip iti naganna."},{"vNo":"17 ","txt":"Ket kukuakto ida, kinuna ti Apo ti Pangen, iti aldaw nga aramidekto dagiti alahasko; ket igagakto ida a kas iti panangigaga ti tao iti anakna a nagserbi kenkuana."},{"vNo":"18 ","txt":"Kalpasanna agsublikayto ket mabigbigyonto ti paggidiatan dagiti nalinteg ken nadangkes, ti paggidiatan ti agserbi iti Dios ken ti saan nga agserbi kenkuana."}]}