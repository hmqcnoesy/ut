{"heading":"Agbabawi dagiti Nephite ket tallikudanda dagiti basolda—Isurat ni Mormon ti pakasaritaan dagiti taona ken ipakdaarna kadakuada ti agnanayon a balikas—Maummong ti Israel iti napaut a pannakawarana. Agarup k.p. 22–26.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3 Nephi 5","verses":[{"vNo":"1 ","txt":"Ket ita adtoy, awan ti nabiag a kararua kadagiti amin a tao dagiti Nephite a nagduadua iti uray bassit laeng kadagiti balikas dagiti amin a nasantuan a propeta a nasaon; ta ammoda a nasken a matungpalda."},{"vNo":"2 ","txt":"Ket ammoda a nasken unay nga umay ni Cristo, gapu kadagiti amin a tanda a naiteden, a maibatay kadagiti balikas dagiti propeta; ket gapu kadagiti banag a napasamaken ammoda a nasken unay a mapasamak amin a banag a maibatay kadagita a nasaon."},{"vNo":"3 ","txt":"Ngarud linipatda amin a basolda, ken dagiti makarimon nga aramidda, ken ti kinamannakiabigda, ket nagserbida iti Dios iti amin a kinaregta iti aldaw ken rabii."},{"vNo":"4 ","txt":"Ket ita napasamak nga idi naaladan nga ibalud amin dagiti mannanakaw, iti kasta awan ti nakalibas kadagiti saan a napapatay, impisokda dagiti baludda iti pagbaludan, ket imbilinda ti pannakaikasaba kadakuada ti balikas ti Dios; ket kas iti kaadu ti nangibabawi iti basbasolda ken simrek iti katulagan a saandan a mamapatay a sidadawel ti nawayawayaan."},{"vNo":"5 ","txt":"Ngem kas iti kaadu ti di simrek iti katulagan, ken nangitultuloy pay laeng iti nalimed a panagpapatayda a sidadawel iti puspusoda, wen, kas iti kaadu ti naduktalan a mangidaydayamudom iti pammutbutengda kadagiti kabsatda ti nakedngan ken nadusa a maibatay iti paglintegan."},{"vNo":"6 ","txt":"Ket kasta ti panangigibusda kadagiti amin a nadangkes, ken nalimed, ken makarimon nga aramid a kinnunsabo, a namaadda iti nakaro a kinadangkes, ken adu ti naaramid a nadawel a pammapatay."},{"vNo":"7 ","txt":"Ket kasta ti ilalabas ti maika-duapulo-ket-dua a tawen, ken kasta met ti maika-duapulo-ket-tallo a tawen, ken ti maika-duapulo-ket-uppat, ken ti maika-duapulo-ket-lima; ket kasta ti ilalabas ti duapulo-ket-lima a tawen."},{"vNo":"8 ","txt":"Ket adu a banag ti naaramid nga, iti panagkita ti dadduma, agbalin a naindaklan ken nakaskasdaaw; nupay kasta, saanda a mabalin a maisurat amin iti daytoy a libro; wen, saan a malaon daytoy a libro ti uray no ti apagkasangagasut la nga inaramid ti adu a tao iti uneg ti duapulo-ket-lima a tawen;"},{"vNo":"9 ","txt":"Ngem adtoy adu ti sinurat a naglaon kadagiti amin nga inar-aramid dagitoy a tao; ken iti ab-ababa ngem pudno a pakaammo ni Nephi."},{"vNo":"10 ","txt":"Ngarud insuratko dagitoy a banag a maibatay iti sinurat ni Nephi, a naikitikit kadagiti pinanid a maawagan a dagiti pinanid ni Nephi."},{"vNo":"11 ","txt":"Ket adtoy, isuratko kadagiti pinanid nga inaramidko kadagiti imak."},{"vNo":"12 ","txt":"Ket adtoy, maawaganak iti Mormon, a naisurot iti pannakaawag ti daga a Mormon, ti daga a nangbangonan ni Alma iti simbaan kadagiti tao, wen, ti immuna a simbaan a nabangon kadakuada kalpasan ti panagbasolda."},{"vNo":"13 ","txt":"Adtoy, disipulonak ni Jesucristo, ti Anak ti Dios. Inawagannak a mangirakurak iti balikasna kadagitoy a tao, tapno bareng maaddaanda iti agnanayon a biag."},{"vNo":"14 ","txt":"Ket nagbalin a nasken unay a siak, a maibatay iti pagayatan ti Dios, tapno matungpal dagiti kararag dagiti napanen, a nasantuan, a maibatay iti pammatida, nasken nga isuratko dagitoy a banag a naaramiden—"},{"vNo":"15 ","txt":"Wen, ti bassit a sinurat a maipanggep iti dayta a napasamak manipud iti kanito nga ipapanaw ni Lehi iti Jerusalem, nga agingga iti agdama a panawen."},{"vNo":"16 ","txt":"Ngarud agsuratak manipud kadagiti pakaammo dagiti immun-una ngem siak, agingga iti panangrugi ti aldawko;"},{"vNo":"17 ","txt":"Ket kalpasanna isuratko dagiti banag a naimatangak kadagiti matak."},{"vNo":"18 ","txt":"Ket ammok a nainkalintegan ken pudno a sinurat dagiti insuratko; nupay kasta adu dagiti banag, a maibatay iti pagsasaotayo, saantayo a maisurat."},{"vNo":"19 ","txt":"Ket ita gibusakon ti agsao, a siak, ket ituloyko nga ited ti pakaammok kadagiti banag nga immun-una ngem siak."},{"vNo":"20 ","txt":"Siak ni Mormon, ken kapupuon a mismo ni Lehi. Adda pamkuatak a mangdayaw iti Diosko ken iti mangisalakanko a ni Jesucristo, tapno iruarna dagiti ammatayo iti daga a Jerusalem, (ket awan ti makaammo malaksid kenkuana ken dagiti inruarna iti dayta a daga) ken iti pannangtedna kaniak ken dagiti taok iti adu a pannakaammo iti pannakaisalakan dagiti kararuami."},{"vNo":"21 ","txt":"Awan duadua a binendisionanna ti balay ni Jacob, ken naasi iti bukel ni Jose."},{"vNo":"22 ","txt":"Ket iti kasta a panangtungpal dagiti annak ni Lehi kadagiti bilinna binendisionanna ida ken pinarang-ayna ida a maibatay iti balikasna."},{"vNo":"23 ","txt":"Wen, ket awan duadua nga itdennanto manen iti nabati a bukel ni Jose ti pannakaammo iti Apo a Diosda."},{"vNo":"24 ","txt":"Ket kas iti kinaawan duadua a nagbiag ti Apo, nga ummongenna manipud iti uppat a suli ti daga amin dagiti nabati a bukel ni Jacob, a nawarawara iti ganggannaet iti amin a rabaw ti daga."},{"vNo":"25 ","txt":"Ket kas iti pannakitulagna kadagiti amin a balay ni Jacob, kastanto met ti pannakatungpal ti katulagan nga intulagna iti balay ni Jacob iti naituding a panawenna, agingga a mariing amin a balay ni Jacob a mangammo iti katulagan nga intulagna kadakuada."},{"vNo":"26 ","txt":"Ket isunton ti pannakaammoda iti Mannubbotda, a ni Jesucristo, ti Anak ti Dios; ket kalpasanna maurnongdanto manipud iti uppat a suli ti daga kadagiti dagada, manipud iti nakawarawaraanda; wen, kas iti panagbiag ti Apo kastanto met. Amen."}]}