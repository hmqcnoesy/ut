{"heading":"Tungpalen dagiti Nephite ti paglintegan ni Moises, isaganaanda ti yaay ni Cristo, ket rumang-ayda iti daga—Adu a propeta ti agtrabaho tapno makapagtalinaed dagiti tao iti dalan ti kinapudno.  Agarup 399–361 s.c.","prevAbbr":"enos","nextAbbr":"omni","prevNo":1,"nextNo":1,"chapterTitle":"Jarom ","prevTitle":"Enos ","nextTitle":"Omni ","verses":[{"vNo":1,"txt":"ITA adtoy, siak, ni Jarom, isuratko ti sumagmamano a balikas maipanggep iti bilin ti amak, a ni Enos, a nasken a maidulin ti kapupuontayo."},{"vNo":2,"txt":"Ket gapu ta babassit dagitoy a pinanid, ken gapu ta naisurat dagitoy a banag a para iti pagimbagan dagiti kakabsattayo a Lamanite gapuna, nasken laeng a bassit ti isuratko; ngem diak isurat dagiti banag a maipanggep iti panagipadtok, wenno ti panagipaltiingko.  Ta ania koma pay ti isuratko a naisurat metten ti amak?  Ta dida kadi impalgak ti plano ti pannakaisalakan?  Kunak kadakayo, Wen; ket umdasen kaniak daytoy."},{"vNo":3,"txt":"Adtoy, mayalubog nga adu ti nasken a maaramid kadagitoy a tao, gapu iti kinatangken ti panagpuspusoda, ken ti kinatulengda, ken ti kinabulsek ti pampanunotda, ken ti kinasikkil ti panagtengtengngedda; nupay kasta, naasi unay ti Dios kadakuada, ket dina pay ida sinagad iti rabaw ti daga."},{"vNo":4,"txt":"Ket adu kadatayo ti addaan iti adu a paltiing, ta saanda amin a nasukir.  Ket kas iti kaadu ti saan a nasukir ken addaan iti pammati, adda pannakikaykaysada iti Nasantuan nga Espiritu, a naipakita kadagiti annak ti tattao, a maibatay iti pammatida."},{"vNo":5,"txt":"Ket ita, adtoy, dua gasut a tawen ti limmabas, ket pimmigsa dagiti tao ni Nephi iti daga.  Pinilida ti agtungpal iti paglintegan ni Moises ken inaramidda a nasantuan ti aldaw ti Apo.  Ket saanda a nagbassawang; wenno nagtabbaaw.  Ket aglaplapusanan ti kinaiget dagiti paglintegan iti daga."},{"vNo":6,"txt":"Ket nasayyasayyada iti kasta unay iti rabaw ti daga, kasta met dagiti Lamanite.  Ket ad-aduda nga amang ngem dagiti Nephite; ket pagaayatda ti mamapatay ken uminum iti dara dagiti ayup."},{"vNo":7,"txt":"Ket napasamak a namin-adu a daras a rinautdakami, dagiti Nephite, a gubaten.  Ngem maingel a lallaki dagiti ari ken pangulomi iti pammati iti Apo; ket insuroda dagiti tao iti wagas ti Apo; gapuna, nabaelanmi dagiti Lamanite ket napapanawmi ida iti dagdagami, ket nangrugi a pinapigsami dagiti siudadmi, wenno ania man a lugar iti tawidmi."},{"vNo":8,"txt":"Ket immadukami a di nangin-ines, ket nagwaraskami iti rabaw ti daga, ket bimmaknangkami iti kasta unay iti balitok, ken iti pirak, ken kadagiti napateg a banag, ken iti nalinis a panagaramid iti muebles a kayo, iti patakder, ken iti makmakina, kasta met iti landok ken kobre, ken bronse ken landok, nga agaramid iti ania man a kita ti alikamen iti ania man a kita a pagtrabaho iti daga, ken ig-igam iti gubat—wen, dagiti natirad a pana, ken kampilan, ken gayang, ken pika, ken ania man a panagsagsagana iti gubat."},{"vNo":9,"txt":"Ket iti kasta a panagsagana a mangsabat kadagiti Lamanite, awan ti namaayda kadakami.  Ngem napaneknekan ti balikas ti Apo, nga insaona kadagiti ammami, a kinunana a:  Gapu ta tungtungpalenyo dagiti bilinko rumang-aykayo iti daga."},{"vNo":10,"txt":"Ket napasamak a binallaagan dagiti propeta ti Apo dagiti tao ni Nephi, maipanggep iti balikas ti Dios, a no dida agtungpal kadagiti bilin, ngem matnagda ketdi iti panagbasol, madadaeldanto iti rabaw ti daga."},{"vNo":11,"txt":"Gapuna, dagiti propeta, ken dagiti saserdote, ken dagiti mannursuro, nagtrabahoda a sireregta, impaganetgetda iti adu a panagsagaba kadagiti tao ti kinaregta; insuroda ti paglintegan ni Moises, ken ti gapu ti pannakaitedna; ginutugotna ida nga agsagana para iti Mesias, ken mamatida kenkuana nga umay a kasla dimtengen.  Ket kastoy a wagas ti panangisuroda kadakuada."},{"vNo":12,"txt":"Ket napasamak nga iti panangaramidda itoy nailiklikda ida iti pannakadadael iti rabaw ti daga; ta sinugatda ti puspusoda iti balikas, ket nagtultuloy ti panangsugsogda kadakuada nga agbabawi."},{"vNo":13,"txt":"Ket napasamak a limmabas ti dua gasut ken tallopulo-ket-walo a tawen—iti wagas ti gubgubat, ken panagsusupanget, ken sinnuppiat, iti uneg ti adu a panawen."},{"vNo":14,"txt":"Ket siak, ni Jarom, saanakon nga agsurat pay, ta babassit dagiti pinanid.  Ngem adtoy, kakabsatko, mabalinyo a basaen dagiti sabali pay a pinanid ni Nephi; ta adtoy, naikitikit kadakuada dagiti pakasaritaan ti gubgubatmi, a maibatay iti sursurat dagiti ari, wenno dagiti natudingan a mangisurat."},{"vNo":15,"txt":"Ket yawatko dagitoy a pinanid ken ni anakko nga Omni, tapno maitalimengda a maibatay iti bilbilin dagiti ammak."}]}