{"heading":"Awisen ni Mormon dagiti Lamanite iti ud-udina nga aldaw a mamati ken ni Cristo, awatenda ti ebangheliona, ket maisalakanda—Amin a mamati iti Biblia patienda met ti Libro ni Mormon. Agarup k.p. 385.","prevAbbr":"morm","prevNo":6,"nextAbbr":"morm","nextNo":8,"chapterTitle":"Mormon 7","verses":[{"vNo":"1 ","txt":"Ket ita, adtoy, kayatko ti makisarita iti natda kadagitoy tao a naispal, ket no ipalubos ti Dios nga awatenda dagiti balikasko, tapno ammuenda dagiti banag maipapan kadagiti ammada; wen, agsaritaak kadakayo, dakayo a natda iti balay ti Israel ket dagitoy ti balikas nga isawangko:"},{"vNo":"2 ","txt":"Ammuenyo a kamengkayo iti balay ti Israel."},{"vNo":"3 ","txt":"Ammuenyo a masapul nga agbabawikayo, wenno saankayo a maisalakan."},{"vNo":"4 ","txt":"Ammuenyo a masapul nga idissoyo dagiti armasyo iti gubat, ket saanyon a ragsaken ti panagayus ti dara, ket saanyo nga usaren manen ida malaksid no ibilin ti Dios kadakayo."},{"vNo":"5 ","txt":"Ammuenyo a masapul a maammuanyo ti maipanggep kadagiti ammayo, ket ibabawiyo amin a basol ken kinadakesyo, ket mamatikayo ken ni Jesucristo, nga isu ti Anak ti Dios, ket pinatay dagiti Hudio, ket babaen ti pannakabalin ti Ama nagungar manen, ket iti dayta nagun-odna ti balligi iti tanem; ket kasta met a gapu kenkuana naparmek ni patay."},{"vNo":"6 ","txt":"Ket inyegna a mapasamak ti panagungar dagiti natay, ta nasken nga agungar ti tao tapno sumaklang iti pangukoman."},{"vNo":"7 ","txt":"Ken inyegna ti pannakatungpal ti pannakasubbot ti lubong, tapno iti dayta asino man a masarakan nga awan mulitna iti sangona iti aldaw ti panangukom maipalubos kenkuana ti panagnaedna iti imatang ti Dios iti pagarianna, nga agkanta nga agnanayon iti panangidaydayaw a makidanggay kadagiti koro dagiti agkankanta iti ngato, iti Ama, ken iti Anak, ken iti Espiritu Santo, a maymaysa a Dios, iti naragsak a kasasaad nga awan patinggana."},{"vNo":"8 ","txt":"Ngarud agbabawikayo, ken agpabuniagkayo iti nagan ni Jesus, ket agkammatalekkayo iti ebanghelio ni Jesucristo, a maisaadto iti sangoyo, saan laeng nga iti daytoy a kasuratan ngem iti pay kasuratan a maited kadagiti Gentil manipud kadagiti Hudio, isu ti kasuratan nga aggapunto kadagiti Gentil a maiturong kadakayo."},{"vNo":"9 ","txt":"Ta adtoy, naisurat daytoy gapu iti panggep a mamatikayo koma iti dayta; ket no mamatikayo a patienyo met daytoy; ket no patienyo daytoy maammuanyo ti maipapan kadagiti ammayo, ken kasta met dagiti nakaskasdaaw nga aramid a naited babaen ti pannakabalin ti Dios kadakuada."},{"vNo":"10 ","txt":"Ket maammuanyo met a dakayo ti natda iti bukel ni Jacob; ngarud dakayo ti naibilang kadagiti tao iti umuna a katulagan; ket no mamatikayo ken ni Cristo, ken mabuniagan, umuna babaen ti danum, kalpasanna ti apuy ken ti Espiritu Santo, a sumurot iti pagulidanan ti Mangisalakantayo, babaen iti dayta nga imbilinna kadatayo, isunto ti mangitag-ay kadakayo iti aldaw ti pannakaukom. Amen."}]}