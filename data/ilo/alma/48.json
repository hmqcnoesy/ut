{"heading":"Arunan ni Amalickiah dagiti Lamanite a gumura kadagiti Nephite—Isagana ni Moroni dagiti taona a mangsalaknib iti pagimbagan dagiti Kristiano—Naragsakan a nawaya ken siwawayawaya ken maingel a tao ti Dios.  Agarup 72 s.c.","prevAbbr":"alma","nextAbbr":"alma","prevNo":47,"nextNo":49,"chapterTitle":"Alma 48","prevTitle":"Alma 47","nextTitle":"Alma 49","verses":[{"vNo":1,"txt":"Ket ita napasamak nga, apaman a nagun-od ni Amalickiah ti pagarian rinugianna nga inawis ti puspuso dagiti Lamanite a manggura kadagiti tao ni Nephi; wen, nangtuding iti lallaki nga agsao kadagiti Lamanite kadagiti torreda, a maisuppiat kadagiti Nephite."},{"vNo":2,"txt":"Ket kasta ti panangawisna iti puspusoda a manggura kadagiti Nephite, isu nga iti arinunos ti maika-sangapulo-ket-siam a tawen a panagturay dagiti ukom, isu a nakatungpal iti panggepnan, wen, iti panagbalinnan nga ari dagiti Lamanite, pinanggepna met ti agturay iti amin a daga, wen, ken amin dagiti tao nga adda iti daga, dagiti Nephite ken kasta met dagiti Lamanite."},{"vNo":3,"txt":"Ngarud natungpalna ti panggepna, ta napatangkenna ti puspuso dagiti Lamanite ken nabulsekna ti pampanunotda, ken nasugsoganna ida nga agpungtot, isu a naurnongna ida a sangsangkamaysa iti adu a pangen a mapan makiranget kadagiti Nephite."},{"vNo":4,"txt":"Ta nakaikeddengen, gapu iti kaadu ti taona, a mangrimbaw kadagiti Nephite ken mangadipen kadakuada."},{"vNo":5,"txt":"Ket iti kasta nangdutok iti pangpangulo a kapitan dagiti Zoramite, isuda a makaammo iti puersa dagiti Nephite, ken ti lugar a pagaliwaksayanda, ken ti kakapsutan a paset dagiti siudadda; ngarud dinutokanna ida a pangpangulo a kapitan dagiti buyotna."},{"vNo":6,"txt":"Ket napasamak nga innalada ti kampoda, ket nagturongda iti daga a Zarahemla iti langalang."},{"vNo":7,"txt":"Ita napasamak a bayat ti pananggun-od ni Amalickiah iti bileg babaen ti sikap ken panangallilaw, ni Moroni, iti sabali a bangir, isagsagananan ti pampanunot dagiti tao nga agtalinaed a napudno iti Apo a Diosda."},{"vNo":8,"txt":"Wen, pappapigsaennan ti buyot dagiti Nephite, ken mangipatpatakder iti babassit a puerto, wenno luglugar a pagaliwaksayan; a nangaramid iti natatayag a tambak iti aglawlaw a panglakubna iti buyotna, ken kasta met a nagbangon iti pader a bato a nanglikmut kadakuada, iti aglawlaw dagiti siudadda ken iti beddeng ti dagdagada; wen, iti aglawlaw ti dagada."},{"vNo":9,"txt":"Ket iti kakapsutan a trinserada ti nangikkanna iti ad-adu a bilang dagiti tao; ket kasta ti panangtrinsera ken panangpapigsana iti daga a tinagikua dagiti Nephite."},{"vNo":10,"txt":"Ket kasta ti panagsaganana a mangsalaknib iti wayawayada, ti dagdagada, dagiti assawada, ken dagiti annakda, ken ti talnada, ken tapno agbiagda iti Apo a Diosda, ken tapno mataginayonda dayta aw-awagan dagiti kabusorda nga itakderan dagiti Kristiano."},{"vNo":11,"txt":"Ket napigsa ken maingel a tao ni Moroni; tao nga addaan iti naan-anay a pannakaawat; wen, tao a di maragsakan iti panagayus ti dara; tao nga addaan iti kararua nga agrag-o iti kinawaya ken ti wayawaya ti pagilianna, ken dagiti kabsatna iti pannakaadipen ken pannakatagabo;"},{"vNo":12,"txt":"Wen, tao nga addaan iti puso a pinadakkel ti panagyaman iti Diosna, iti adu a gundaway ken bendision nga insagutna kadagiti taona; tao a nagtrabaho iti kasta unay para iti pagimbagan ken talged dagiti taona."},{"vNo":13,"txt":"Wen, ken tao a saan a mapekka ti pammatina ken ni Cristo, ket nagkari iti sapata a salaknibanna dagiti taona, ti kalinteganna, ken ti pagilianna, ken ti pammatina, uray pay no pakapukawan ti darana."},{"vNo":14,"txt":"Ita naisuro kadagiti Nephite ti panangsalaknibda iti bagbagida kadagiti kabusorda, uray pay no pakaibukbokan ti dara no kasapulan; wen, ken naisuroda pay a di agaramid iti pagkamtudan, wen, ken pulos a di mangitag-ay iti espada malaksid no agpaay iti kabusor, malaksid no panangtaginayon iti biagda."},{"vNo":15,"txt":"Ket daytoy ti pammatida, a no aramidenda parang-ayen ida ti Dios iti daga, wenno iti sabali a pannao, no napudnoda nga agtungpal kadagiti bilin ti Dios parang-ayenna ida iti daga; wen, ballaaganna ida nga aglibas, wenno agsagana iti gubat, a maibatay iti pagpeggadanda;"},{"vNo":16,"txt":"Ken kasta met, nga ipakaammo kadakuada ti Dios no mapanda salakniban ti bagbagida kadagiti kabusorda, ket no aramidenda, isalakan ida ti Apo; ket daytoy ti pammati ni Moroni, ket nagloriaan ti pusona itoy; saan nga iti panagayus ti dara ngem iti panagaramid iti nasayaat, iti panangtaginayonna kadagiti taona, wen, iti panangtungpalna kadagiti bilin ti Dios, wen, ken sumkad iti pagbasolan."},{"vNo":17,"txt":"Wen, pudno, pudno, kunak kadakayo, no amin a tao kastan, ken kasta, ken kastanto pay, kas ken ni Moroni, adtoy, agar-arigenggen koman iti agnanayon ti bileg ti impierno; wen, awan koma ti bileg ti sairo iti puspuso dagiti annak ti tattao."},{"vNo":18,"txt":"Adtoy, tao a kas ken ni Ammon, ti lalaki nga anak ni Mosiah, wen, ken uray pay dagiti sabali a lallaki nga annak ni Mosiah, wen, ken kasta met ni Alma ken dagiti lallaki nga annakna, ta taoda amin ti Dios."},{"vNo":19,"txt":"Ita adtoy, awan ti pakaidumaan ni Helaman ken dagiti kabsatna ken ni Moroni iti panagserbi kadagiti tao; ta inkasabada ti balikas ti Dios, ken binuniaganda iti panagbabawi amin a tao a dimngeg kadagiti balikasda."},{"vNo":20,"txt":"Ket kasta ti papanda, ket impakumbaba dagiti tao ti bagbagida gapu kadagiti balikasda, iti kasta awan duadua nga inayonan ida ti Apo, ket kasta ti pannakailiklikda iti gubgubat ken sinnupangetda, wen, uray pay iti uneg ti uppat a tawen."},{"vNo":21,"txt":"Ngem, kas nasaokon, iti arinunos ti maika-sangapulo-ket-siam a tawen, wen, iti laksid ti kappia kadakuada, napilpilitda a nangsupanget kadagiti kabsatda, a dagiti Lamanite."},{"vNo":22,"txt":"Wen, ket iti ababa a pannao, pulos a saan a nagsardeng ti gubgubatda kadagiti Lamanite iti uneg ti adu a tawen, iti laksid ti adu a panagtukkiadda."},{"vNo":23,"txt":"Ita, nasakit ti nakemda a mangitag-ay iti armas kadagiti Lamanite, gapu ta dida maragsakan iti panagayus ti dara; wen, ket saan la a dagitoy—nasakit ti nakemda nga isuda ti gapu ti pannakaipan ti adu kadagiti kabsatda iti ruar daytoy a lubong iti agnanayon a lubong, a saan pay a sisasagana a sumabat iti Diosda."},{"vNo":24,"txt":"Nupay kasta, dida maipalubos a mapukaw ti biagda, tapno dagiti assawa ken annakda mapapatayda a sidadawel babaen ti naulpit a kinaranggas dagiti kabsatda idi, wen, ken simmuppiat iti simbaanda, ken nangpanaw kadakuada ken napan nangdadael kadakuada babaen ti ikakapponda kadagiti Lamanite."},{"vNo":25,"txt":"Wen, dida mairusok nga agraragsak dagiti kabsatda iti dara dagiti Nephite, agingga nga adda pay la agtungpal kadagiti bilin ti Dios, ta kari ti Apo a, no tungpalenda dagiti bilinna rumang-aydanto iti daga."}]}