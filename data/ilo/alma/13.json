{"heading":"Maawagan dagiti lallaki a nangato a saserdote gapu iti aglaplapusanan a pammati ken nasayaat nga ar-aramid—Isuroda dagiti bilin—Babaen ti kinalinteg mapasanto ken makastrekda iti paginanaan ti Apo—Ni Melchizedek ti maysa kadagitoy—Irakrakurak dagiti anghel ti naimbag a damag iti amin a daga—Ibutaktakdanto ti pudno a yaay ni Cristo.  Agarup 82 s.c.","prevAbbr":"alma","nextAbbr":"alma","prevNo":12,"nextNo":14,"chapterTitle":"Alma 13","prevTitle":"Alma 12","nextTitle":"Alma 14","verses":[{"vNo":1,"txt":"Ket manen, kakabsatko, iturongko ti imatangyo iti masakbayan iti kanito a pannangted ti Apo a Dios kadagitoy a bilin kadagiti annakna; ket kayatko a laglagipenyo nga inordenan ti Apo a Dios dagiti saserdote, a mainugot iti nasantuan nga urnosna, a mainugot iti urnos ti Anakna, a mangisuro kadagitoy a banag kadagiti tao."},{"vNo":2,"txt":"Ket naordenan dagidiay a saserdote a mainugot iti urnos ti Anakna, iti wagas a mabalin a maammuan dagiti tao iti ania man a wagas a mangkita iti masakbayan iti Anakna para iti pannakasubbot."},{"vNo":3,"txt":"Ket kastoy ti wagas a pannakaordenda—kas naawagan ken naisagana manipud iti pamuon ti lubong a maibatay iti pasakbay a pannaksaammo ti Dios, a pakaammuan iti aglaplapusanan a pammati ken nasayaat nga ar-aramidda; kangrunaanna gapu ta napalugodanda a mangpili iti naimbag ken dakes; ngarud isuda a napili a nasayaat, ken mangan-annurot iti aglaplapusanan ti bilegna a pammati, nadutokan iti nasantuan a pagrebbengan, wen, dayta naisagana a nasantuan a pagrebbengan, ken maibatay itoy, kas panangisagana itoy a pannakasubbot."},{"vNo":4,"txt":"Ket kasta ti pannakadutokda itoy nasantuan a pagrebbengan a pakaammuan iti pammatida, idinto a di inawat dagiti dadduma ti Espiritu ti Dios a pakaammuan iti kinatangken ti panagpuspusoda ken kinabulsek ti pampanunotda, idinto a, no saan koma a gapu itoy naikkanda koma iti dakkel a gundaway a kas kadagiti kabsatda."},{"vNo":5,"txt":"Wenno iti ababa a pannao, kangrunaanna agpapadada iti kasasaad kadagiti kabsatda; kasta ti pannakaisagana daytoy nasantuan a pagrebbengan manipud iti pamuon ti lubong iti dayta a di mamatangken iti puspusoda, kas adda ken babaen ti pannakasubbot ti Bugbugtong nga Anak, a naisagana—"},{"vNo":6,"txt":"Ket kasta ti pannakaidutok daytoy nasantuan a pagrebbengan, ken naordenan iti nangato a kinasaserdote ti nasantuan nga urnos ti Dios, a mangisuro kadagiti bilinna kadagiti annak ti tattao, tapno makastrekda met iti paginanaanna—"},{"vNo":7,"txt":"Daytoy a nangato a kinasaserdote kas mainugot iti urnos ti Anakna, a dayta nga urnos nagtaud iti pamuon ti lubong; wenno iti sabali a pannao, dagiti awanan iti punganay nga aldaw wenno ngudo dagiti tawen, kas naisagana manipud iti agnanayon agingga iti agnanayon, a maibatay iti pasakbay a pannakaammona iti amin a banag—"},{"vNo":8,"txt":"Ita naordenanda babaen daytoy a wagas—kas nadutokan iti nasantuan a pagrebbengan, ken naordenan iti nasantuan nga ordinansa, ket inawatda ti nangato a kinasaserdote ti nasantuan nga urnos, a pagrebbengan, ken ordinansa, ken nangato a kinasaserdote, awanan iti nangrugian ken panungpalan—"},{"vNo":9,"txt":"Kasta ti panagbalinda a nangato a saserdote iti agnanayon, a mainugot iti urnos ti Anak, ti Bugbugtong ti Ama, nga awanan iti namunganayan nga al-aldaw wenno ngudo dagiti tawen, a napno iti parabur, panagpapada, ken kinapudno.  Ket kasta daytoy,  Amen."},{"vNo":10,"txt":"Ita, kas nasaokon maipanggep iti nasantuan nga urnos, wenno daytoy nangato a kinasaserdote, adu ti naordenan ket nagbalinda a nangato a saserdote ti Dios; ket dayta ti pakaammuan ti aglaplapusanan a pammati ken panagbabawida, ken ti kinalintegda iti Dios, isuda a nangpili iti panagbabawi ken nalinteg nga aramid a saan ketdi a tapno mapukaw;"},{"vNo":11,"txt":"Ngarud natudinganda babaen ti nasantuan nga urnos, ken napasanto, ken dagiti pagan-anayda nalabaan a napapudaw babaen ti dara ti Kordero."},{"vNo":12,"txt":"Ita, kalpasan ti pannakapasantoda babaen ti Espiritu Santo, idi napapudawen dagiti pagan-anayda, a natarnawen ken awanen ti mansana iti sango ti Dios, saanda a makaperreng iti basol malaksid iti gura; ket aduda, aglaplapusanan ti kaaduda, a napatarnaw ken simrek iti paginanaan ti Apo a Diosda."},{"vNo":13,"txt":"Ket ita, kakabsatko, kayatko nga ipakumbabayo ti bagbagiyo iti sango ti Dios, ken mangitugot iti bunga a kasapulan iti panagbabawi, tapno makastrekkayo met iti paginanaan."},{"vNo":14,"txt":"Wen, agpakumbabakayo a kas kadagiti tao kadagiti aldaw ni Melchizedek, a nangato a saserdote met a naitulad iti isu met laeng nga urnos a nasaokon, a nangawat met iti nangato a kinasaserdote iti agnanayon."},{"vNo":15,"txt":"Ket daytoy met laeng a Melchizedek ti nagbayadan ni Abraham iti apagkapullo; wen, nagbayad met ni ama Abraham iti apagkapullo ti amin a sanikuana."},{"vNo":16,"txt":"Ita naited dagitoy nga ordinansa iti kastoy a wagas, tapno iti kasta mabalin a panunoten dagiti tao ti Anak ti Dios, isu a kas kita ti alagadenna, wenno itoy a kas alagadenna, ken daytoy tapno mabalinda a panunoten a pakaugasan dagiti basolda, tapno bareng makastrekda iti paginanaan ti Apo."},{"vNo":17,"txt":"Ita ari idi daytoy a Melchizedek iti daga a Salem; ket pimmigsa dagiti taona iti kinamanagbasol ken iti makarimon nga aramid; wen, nasayyasayyada; natnagda iti amin a kita ti kinadangkes;"},{"vNo":18,"txt":"Ngem gapu ta sinurot ni Melchizedek ti napigsa a pammati, ken inawatna ti saad ti nangato a kinasaserdote a maibatay iti nasantuan nga urnos ti Dios, inkasabana ti panagbabawi kadagiti taona.  Ket adtoy, nagbabawida; ket impasdek ni Melchizedek ti kappia iti daga kadagidi aldawna; ngarud naawagan a prinsipe ti kappia, gapu ta isu ti ari ti Salem; ket nagturay iti babaen ti amana."},{"vNo":19,"txt":"Ita, adu ti immun-una kenkuana, kasta met nga adu kalpasanna, ngem awan ti nabilbileg; ngarud, ad-adu ti nadakamat a maipanggep kenkuana."},{"vNo":20,"txt":"Ita saanen a nasken nga asaasek ti napasamak; mabalin nga umdasen ti nasaok.  Adtoy, adda kadakayon dagiti nasantuan a kasuratan; no balusingsingenyo ida agbalinto a pakadadaelanyo."},{"vNo":21,"txt":"Ket ita napasamak nga idi maibaga ni Alma kadakuada dagitoy a balikas, intag-ayna ti imana kadakuada ket inkalikagumna iti napinget a timek, a kinunana:  Ita ti panawen a panagbabawi, ta asidegen ti aldaw a panangisalakan;"},{"vNo":22,"txt":"Wen, ket ti timek ti Apo, babaen ti ngiwat dagiti anghel, impakdaarna iti amin a pagilian; wen, impakdaarna, tapno maaddaanda iti naimbag a damag a napnuan rag-o; wen, ket indanonna dagitoy a naimbag a damag kadagiti amin a taona, wen, uray pay kadakuada a nasayyasayya iti ganggannaet a rabaw ti daga; gapuna umayda kadatayo."},{"vNo":23,"txt":"Ket naipakaammoda kadatayo iti nalawag a wagas, tapno maawatantayo, tapno saantayo nga agbiddut; ket gapu daytoy iti kinamanagallaallatayo iti ganggannaet a daga; ngarud, naipadpadumatayo, ta adda kadatayo dagitoy naimbag a damag a naipakdaar kadatayo iti amin a paset ti bangkagtayo."},{"vNo":24,"txt":"Ta adtoy, ipakpakdaar dagiti anghel iti adu itoy a panawen iti dagatayo; ket panggep daytoy ti mangisagana kadagiti puso dagiti annak ti tattao nga umawat iti balikasna iti kanito a yaayna iti gloriana."},{"vNo":25,"txt":"Ket ita urayentayo laeng a mangngeg ti napintas a damag a maipakdaar kadatayo babaen ti ngiwat dagiti anghel, iti yaayna; ta dumteng ti panawen, saantayo nga ammo no kasano ti kaasidegna.  Idawatko iti Dios a no mabalin iti koma aldawko; ngem bay-antayo a nasapsapa wenno naladladaw, iti dayta agragsakakto."},{"vNo":26,"txt":"Ket maipakaammonto kadagiti nalinteg ken nasantuan a tao, babaen ti ngiwat dagiti anghel, iti kanito ti yaayna, a matungpal dagiti balikas dagiti ammatayo, a maibatay iti dayta nasaodan maipanggep kenkuana, a maibatay iti espiritu ti pammadto nga adda kadakuada."},{"vNo":27,"txt":"Ket ita, kakabsatko, tarigagayak iti kaunggan a paset ti pusok, wen, iti napnuan gagar uray pay no nasaem, a dumngegkayo kadagiti balikasko, ket iwagsakyo dagiti basolyo, ken diyo yaleng-aleng ti aldaw a panagbabawiyo;"},{"vNo":28,"txt":"Ngem agpakumbabakayo iti sango ti Apo, ket awaganyo ti nasantuan a naganna, ket agsalukag ken agkararagkayo a kanayon, tapno saankayo a masulisog iti nalablabes ngem iti kabaelanyo, ket iti kasta iturongnakayo ti Nasantuan nga Espiritu, nga agbalin a napakumbaba, naemma, managpabus-oy, naanus, napnuan iti ayat ken managitured;"},{"vNo":29,"txt":"Addaan iti pammati iti Apo; addaan iti namnama nga umawatkayo iti agnanayon a biag; addaan iti ayat ti Dios a kanayon iti puspusoyo, tapno maitag-aykayo iti maudi nga aldaw ket makastrekkayo iti paginanaanna."},{"vNo":30,"txt":"Ket sapay koma ta itden kadakayo ti Apo ti panagbabawi, tapno saan nga agtupak kadakayo ti pungtotna, tapno saankayo a maparukma ti kawar ti impierno, tapno saanyo a sagabaen ti maikadua nga ipapatay."},{"vNo":31,"txt":"Ket adu pay ti sinao ni Alma kadagiti tao, a saan a naisurat iti daytoy a libro."}]}