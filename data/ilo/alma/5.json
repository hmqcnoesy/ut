{"heading":"Tapno magun-odda ti pannakaisalakan, masapul nga agbabawi dagiti tao ken salimetmetanda dagiti bilin, maipasngay manen, dalusanda ti kawesda iti dara ni Cristo, agpakumbaba ket lipatenda ti kinapalangguad ken apal, ket agaramidda iti kinalinteg—Ayaban ti Naimbag a Pastor dagiti taona—Annak ti sairo dagiti agaramid iti dakes—Saksian ni Alma ti kinapudno ti doktrinana ket bilinenna dagiti tao nga agbabawi—Maisuratto iti libro ti biag ti nagan dagiti nalinteg. Agarup 83 s.c.","sectionHeading":"Dagiti balikas nga indatag ni Alma, ti Nangato a Saserdote babaen ti nasantuan nga urnos ti Dios, kadagiti tao iti siudad ken purokda iti amin a daga.","prevAbbr":"alma","prevNo":4,"nextAbbr":"alma","nextNo":6,"chapterTitle":"Alma 5","verses":[{"vNo":"1 ","txt":"Ita napasamak a nangrugi ni Alma a mangipalawag kadagiti balikas ti Dios kadagiti tao, immuna iti Zarahemla, ket manipud idiay nagwaras iti amin a pagilian."},{"vNo":"2 ","txt":"Ket dagitoy ti balikas nga imbagana kadagiti tao iti simbaan a naipatakder iti siudad ti Zarahemla, babaen ti bukodna a kasuratan, a kinunana:"},{"vNo":"3 ","txt":"Siak, ni Alma, gapu ta pinusgannak ti amak, ni Alma, nga agbalin a nangato a saserdote iti simbaan ti Dios, isu nga addaan iti pannakabalin ken turay manipud iti Dios a mangaramid kadagitoy a banag, adtoy, kunak kadakayo a nangrugi a mangipatakder iti simbaan iti daga a pingir ti Nephi; wen, ti daga a naawagan iti daga ti Mormon; wen, ket isu ti nangbuniag kadagiti kabsatna iti dandanum ti Mormon."},{"vNo":"4 ","txt":"Ket adtoy, kunak kadakayo, nailiklikda kadagiti ima dagiti tao ni ari Noe, babaen ti kaasi ken pannakabalin ti Dios."},{"vNo":"5 ","txt":"Ket adtoy, kalpasan dayta, nagbalinda nga adipen dagiti Lamanite iti langalang; wen, kunak kadakayo, nakautiboda, ket manen inispal ida ti Apo manipud iti pannakaadipen babaen ti bileg dagiti balikasna; ket nayegkami iti daytoy a daga, ket inrugimi nga impatakder ti simbaan ti Dios ditoy ken iti amin a paset daytoy a daga."},{"vNo":"6 ","txt":"Ket ita adtoy, kunak kadakayo, kakabsatko, dakayo a kameng daytoy a simbaan, naitalimengyo kadi ti lagip ti pannakakautibo dagiti ammayo? Wen, naitalimengyo kadi ti lagip ti panangngaasi ken naunday a panagsagabana gapu kadakuada? Ken kangrunaanna, naitalimengyo kadi ti lagip nga isu ti nangsubbot kadagiti kararuada manipud iti impierno"},{"vNo":"7 ","txt":"Adtoy, pinagbalbaliwna dagiti pusoda; wen, riniingna ida manipud iti nargaan a pannaturog, ket bimmangonda iti Dios. Adtoy, addada iti kasipngetan; nupay kasta, nasilnagan dagiti kararuada iti lawag ti agnanayon a balikas; wen, nalakubda iti begkes ni patay, ken iti kawar ti impierno, ken awan ti ngudona a pannakadadael ti agur-uray kadakuada."},{"vNo":"8 ","txt":"Ket ita saludsodek kadakayo, kakabsatko, nadadaelda kadi? Adtoy, kunak kadakayo, Saan, saanda a nadadael."},{"vNo":"9 ","txt":"Ket manen saludsodek, naltat kadi ti begkes ni patay, ken limmukay kadi ti kawar ti impierno a nangiraked kadakuada? Kunak kadakayo, Wen, limmukayda, ket kimmur-as dagiti kararuada, ket kinantada ti manangsubbot nga ayat. Ket kunak kadakayo a naisalakanda."},{"vNo":"10 ","txt":"Ket ita saludsodek kadakayo no ania ti kasapulan iti pannakaisalakanda? Wen, ania ti nangibatayanda a mangnamnama iti pannakaisalakan? Ania ti gapu ti pannakaruk-atda iti begkes ni patay, wen, ken kasta met iti kawar ti impierno"},{"vNo":"11 ","txt":"Adtoy, maibagak kadakayo—saan kadi a namati ti amak, ni Alma, kadagiti balikas a nagaon iti ngiwat ni Abinadi? Ken saan kadi a nasantuan a mammadto? Saan kadi a nagsao iti balikas ti Dios, ken namati kadagitoy ti amak a ni Alma"},{"vNo":"12 ","txt":"Ket babaen ti pammatina naaramid ti naindaklan a panagbalbaliw iti pusona. Adtoy, kunak kadakayo a pudno amin dagitoy."},{"vNo":"13 ","txt":"Ket adtoy, inkasabana ti balikas kadagiti ammayo, ket dakkel met ti panagbalbaliw a napasamak iti puspusoda, ket impakumbabada ti bagbagida ket nagtalekda iti pudno ken sibibiag a Dios. Ket adtoy, nagtulnogda agingga iti panungpalan; ngarud naisalakanda."},{"vNo":"14 ","txt":"Ket ita adtoy, saludsodek kadakayo, kakabsatko iti simbaan, naespirituankayo kadi a naipasngay manen iti Dios? Maipakitayo kadi ti ladawanna iti langayo? Limmansad kadi iti pusoyo daytoy naisangsangayan a panagbalbaliw"},{"vNo":"15 ","txt":"Ipatpatungpalyo kadi met laeng ti pammati iti pannubbot ti namarsua kadakayo? Kitkitaenyo kadi met laeng ti masakbayan babaen ti mata ti pammati, ket imatanganyo nga agungar daytoy nainlasagan a bagi iti kinaagnanayon, ken maital-o daytoy a panagrupsa iti saanen a panagrupsa, tapno tumakder iti sango ti Dios a tapno maukom a maibatay kadagiti inaramidna iti nainlasagan a bagi"},{"vNo":"16 ","txt":"Kunak kadakayo, mapanunotyo kadi ti nangngegyo a timek ti Apo, a kinunana kadakayo, iti dayta nga aldaw: Umaykayo kaniak dakayo a naparaburan, ta adtoy, aramid a nalinteg dagiti inaramidyo iti rabaw ti daga"},{"vNo":"17 ","txt":"Wenno napanunotyo kadi a mabalinyo ti agulbod iti Apo iti dayta nga aldaw, ket kunayo—Apo, nalinteg nga aramid dagiti inaramidmi iti rabaw ti daga—ket iti dayta isalakannakayonto"},{"vNo":"18 ","txt":"Wenno iti sabali a bangir, napanunotyo kadi a maidatagkayo iti pangukoman ti Dios a napno ti kaungganyo iti manidsidir a basol ken sakit ti nakem, a malaglagipyo dagiti amin a basolyo, wen, ti naan-anay a pakalaglagipan iti amin a kinadangkesyo, wen, ti pakalagipan a sinalungasingyo dagiti bilin ti Dios"},{"vNo":"19 ","txt":"Kunak kadakayo, makasarangkayo ngatan iti Dios iti dayta nga aldaw nga addaan iti natarnaw a puso ken nadalus nga im-ima? Kunak kadakayo, makasarangkayo ngatan, a naikitikit ti ladawan ti Dios iti langayo"},{"vNo":"20 ","txt":"Kunak kadakayo, mapanunotyo kadi a maisalakankayo no itulokyo metten ti bagbagiyo nga iturayan ti sairo"},{"vNo":"21 ","txt":"Kunak kadakayo, maammuanyo iti dayta nga aldaw a saankayo a maisalakan; agsipud ta awan ti tao a maisalakan malaksid no napudaw ti pannakalaba ti kawesna; wen, masapul a mapapudaw ti kawesna agingga a maikkat amin a mansana, babaen ti dara dayta a naibagan dagiti ammatayo, a masapul nga umay a mangsubbot kadagiti taona manipud iti basbasolda."},{"vNo":"22 ","txt":"Ket ita saludsodek kadakayo, kakabsatko, anianto ngata ti riknayo no tumakderkayo iti sango ti pangukoman ti Dios, a mansamansa dagiti kawesyo iti dara ken iti amin a kita ti kinarugit? Adtoy, anianto ti ipaneknek dagitoy a banag a maibusor kadakayo"},{"vNo":"23 ","txt":"Adtoy saanda kadi nga ipaneknek a mammapataykayo, wen, ken kasta met a sibabasolkayo iti amin a kita ti kinadangkes"},{"vNo":"24 ","txt":"Adtoy, kakabsatko, ipapanyo kadi a ti maysa a kasta adda lugar a pagtugawanna iti pagarian ti Dios, kada Abraham, Isaac, ken Jacob, ken kasta met kadagiti amin a nasantuan a mammadto, a nadalus ken awanan rugit, awanan mulit ken puraw dagiti kawesda"},{"vNo":"25 ","txt":"Kunak kadakayo, Saan; malaksid no aramidenyo nga ulbod ti Namarsuatayo manipud idi punganay, wenno ipapanyo a managulbod manipud idi punganay, saanyo a kunaen a maaddaan ti kasta iti lugar iti pagarian ti langit; ngem mapapanawdanto gapu ta annakda iti pagarian ti sairo."},{"vNo":"26 ","txt":"Ket ita adtoy, kunak kadakayo, kakabsatko, no nakariknakayo iti panagbalbaliw iti pusoyo, ken no naaddaankayo iti rikna a nangkanta iti kanta ti manangsubbot nga ayat, kayatko a saludsoden, mariknayo kadi ita"},{"vNo":"27 ","txt":"Nagnakayo kadi, a nagtalinaed nga awan ti pakababalawanna iti sango ti Dios? Maibagayo kadi, no mataykayo iti daytoy a kanito, iti bagbagiyo, a naan-anay ti kinapakumbabayo? A nadalusan ken napapuraw dagiti kawesyo iti dara ni Cristo, nga umay mangsubbot kadagiti taona manipud kadagiti basolda"},{"vNo":"28 ","txt":"Adtoy, nauksob kadin ti kinatangigyo? Kunak kadakayo, no saan pay, saankayo a sisasagana a sumabat iti Dios. Adtoy darasenyo ti agsagana, gapu ta asidegen ti pagarian ti langit, ket ti tao a kasta, saan a maaddaan iti agnanayon a biag."},{"vNo":"29 ","txt":"Adtoy, kunak, adda kadi maysa kadakayo a di makaiwagsak iti apalna? Kunak kadakayo a saan a nakasagana dayta; ket kayatko a darasenna ti agsagana gapu ta asidegen ti oras, ket saanna nga ammo ti idadateng ti kanito; gapu ta saan a mabalin nga awan ti basol dayta."},{"vNo":"30 ","txt":"Ket kunak manen kadakayo, adda kadi maysa kadakayo a manglalais iti kabsatna, wenno mangibunton kenkuana ti panangirurumen"},{"vNo":"31 ","txt":"Asi pay dayta, ta saan pay a nakasagana, ket adtoyen ti kanito a masapul nga agbabawi wenno saan a maisalakan!"},{"vNo":"32 ","txt":"Wen, ken asikayo pay amin nga agar-aramid iti kinadakes; agbabawikayo, agbabawikayo, gapu ta imbagan ti Apo a Dios!"},{"vNo":"33 ","txt":"Adtoy, pinakaammuanna ti amin a tao, gapu ta naidiaya kadakuada ti ima ti kaasi, ket kinunana: Agbabawikayo, ket awatenkayo."},{"vNo":"34 ","txt":"Wen, kinunana: Umaykayo kaniak ket mangankayo iti bunga ti kayo ti biag; wen, mangankayo iti tinapay ken uminum iti danum ti biag a siwawaya;"},{"vNo":"35 ","txt":"Wen, umaykayo kaniak ket itugotyo dagiti aramid ti kinalinteg, ket saankayonto a mapukan a maisungrod iti apuy—"},{"vNo":"36 ","txt":"Ta adtoy, adtoyen ti kanito a siasino man a mangitugot iti saan a naimbag a bunga, wenno siasino man ti saan nga agaramid iti nalinteg, isu met laeng ti mangaramid iti pagdung-awan ken pagladingitanna."},{"vNo":"37 ","txt":"O dakayo nga agar-aramid iti basol; dakayo a nagbussog iti awan pategna a bambanag ditoy lubong, dakayo a nangipalawag nga ammoyo dagiti wagas ti kinalinteg ngem immadayokayo, a kas iti karnero nga awan ti pastorna, nupay maysa a pastor ti nangayab kadakayo ken umaw-awag pay laeng kadakayo, ngem diyo ikaskaso ti awagna!"},{"vNo":"38 ","txt":"Adtoy, kunak kadakayo, nga inawagannakayo ti naimbag a pastor; wen, inawagankayo iti naganna, nga isu ti nagan ni Cristo; ket no saankayo a dumngeg iti timek ti naimbag a pastor, iti nagan a pakaawaganyo, adtoy, saannakayo a karnero ti naimbag a pastor."},{"vNo":"39 ","txt":"Ket no saankayo a karnero ti naimbag a pastor, ania a bunggoykayo? Adtoy, kunak kadakayo, a ti sairo ti pastoryo, ket addakayo iti sakupna; ket ita asino ti makailibak iti daytoy? Adtoy, kunak kadakayo, nga ulbod ken anak ti sairo ti siasino man a mangilibak iti daytoy."},{"vNo":"40 ","txt":"Gapu ta kunak kadakayo a naggapu iti Dios ti ania man a naimbag, ket naggapu iti sairo ti ania man a dakes."},{"vNo":"41 ","txt":"Ngarud, no agaramid ti tao iti naimbag dummgeg iti timek ti naimbag a pastor, ken sumurot kenkuana; ngem ti siasino man nga agaramid iti dakes, agbalin nga anak ti sairo, ta dumngeg iti timekna, ken sumurot kenkuana."},{"vNo":"42 ","txt":"Ket siasino man a mangaramid iti daytoy masapul nga awatenna ti tangdanna kenkuana; ngarud, umawat iti patay gapu iti tangdanna, kas iti bambanag a maipapan iti kinalinteg, ta natay para iti amin a naimbag nga aramid."},{"vNo":"43 ","txt":"Ket ita, kakabsatko, kayatko a masapul a dumngegkayo kaniak, agsipud ta ibagbagak iti amin a kabaelak, agsipud ta adtoy, imbagakon kadakayo iti nalawag tapno saankayo nga agbiddut, wenno nagsaoak babaen kadagiti bilin ti Dios."},{"vNo":"44 ","txt":"Agsipud ta nabagaanak nga agsao iti kastoy a wagas, babaen iti nasantuan nga urnos ti Dios, nga adda ken ni Cristo Jesus; wen, nabilinak nga agtakder a mangipaneknek kadagitoy a tao kadagiti banag a naibagan dagiti ammami maipapan kadagiti banag nga umay."},{"vNo":"45 ","txt":"Ket saan laeng a dagitoy. Saanyo kadi a patien nga ammok dagitoy a banag? Adtoy, paneknekak kadakayo nga ammok a pudno dagitoy a banag a naibagakon. Ket kasano a patienyo nga ammok ti kinapudnoda"},{"vNo":"46 ","txt":"Adtoy, kunak kadakayo a naipakaammoda kaniak babaen ti Nasantuan nga Espiritu ti Dios. Adtoy, nagayuno ken nagkararagak iti adu nga aldaw tapno maammuak dagitoy a banag. Ket ita ammok a pudno dagitoy; agsipud ta impasimudaag kaniak ti Apo a Dios babaen ti Nasantuan nga Espiritu; ket daytoy ti espiritu ti paltiing nga adda kaniak."},{"vNo":"47 ","txt":"Ket kasta met, kunak kadakayo a naipaltiing kaniak, a pudno dagiti balikas a naibagan dagiti ammatayo, ket kasta met a babaen ti espiritu ti pammadto nga adda kaniak, nga impaltiing met ti Espiritu ti Dios."},{"vNo":"48 ","txt":"Kunak kadakayo, nga ammok nga ania man nga ibagakto kadakayo, maipapan iti dayta nga umay, pudno; ket kunak kadakayo, nga ammok nga umayto ni Jesucristo, wen, ti Anak, ti Bugbugtong nga Anak ti Ama, napnuan iti parabur, ken kinamanangngaasi, ken kinapudno. Ket adtoy, isu ti umay mangsubbot iti basbasol ti lubong, wen, dagiti basol ti tunggal tao a natibker ti pammatina iti naganna."},{"vNo":"49 ","txt":"Ket ita kunak kadakayo a daytoy ti urnos a nakaawagak, wen, ti mangasaba kadagiti ay-ayatek a kakabsat, wen, ken iti tunggal maysa nga agtaeng iti daga; wen, ti mangasaba iti amin, nataengan man ken ubbing, adipen man ken siwayawaya; wen, kunak kadakayo a nataengan, ken kasta met dagiti agkabannuag, ken agtutubo a kaputotan; wen, ti mangipakaasi kadakuada a masapul nga agbabawida ket mayanakda manen."},{"vNo":"50 ","txt":"Wen, kastoy ti kinuna ti Espiritu: Agbabawikayo, dakayo amin nga ungto ti daga, agsipud ta asidegen ti pagarian ti langit; wen, umay ti Anak ti Dios a nadayag, nabileg, natan-ok, mannakabalin ken mannakaturay. Wen, ay-ayatek a kakabsatko, kunak kadakayo, a kinuna ti Espiritu: Adtoy ti dayag ti Ari ti amin a daga; ket kasta met a dandanin agpakita ti Ari ti langit kadagiti amin nga annak ti tao."},{"vNo":"51 ","txt":"Ken kasta met a kinuna kaniak ti Espiritu, wen, indariragna kaniak iti naindaklan a timek, a kinunana: Mapanka ket ibagam kadagitoy a tao—Agbabawikayo, ta saanyo a matawid ti pagarian ti langit no dikayo agbabawi."},{"vNo":"52 ","txt":"Ket kunak manen kadakayo, kinuna ti Espiritu: Adtoy, naipakagat ti wasay iti ramut ti kayo; ngarud mapukanto ken maipuruak iti apuy ti tunggal kayo a saan nga agbunga iti nasayaat, wen, ti apuy nga awan patinggana, apuy a di masebseban. Adtoy, ket laglagipenyo, ti Nasantuan a Napili ti nagsao."},{"vNo":"53 ","txt":"Ket ita ay-ayatek a kakabsatko, kunak kadakayo, mabalusingsingyo kadi dagitoy a balikas; wen, mabalinyo kadi a baybay-an dagitoy a banag, ket ilupekyo ti Nasantuan; wen, mabalinyo kadi a pagpannakkel ti kinapalangguad ti puspusoyo; wen, ipettengyo kadi pay ti agaruat iti nangina a pagan-anay ken mangisaad iti puspusoyo ti awan pategna a bambanag iti lubong, ti kinabaknangyo"},{"vNo":"54 ","txt":"Wen, ipettengyo kadi ti mangipapan a nasaysayaatkayo ngem dagiti sabali; wen, ipettengyo kadi ti mangirurumen kadagiti kabsat a nangipakumbaba iti bagbagida a magna iti nasantuan nga urnos ti Dios, nga isu ti nakayeganda iti daytoy a simbaan, a napasanto babaen ti Espiritu Santo, ket inyegda ti aramid a maitutop iti panagbabawi—"},{"vNo":"55 ","txt":"Wen, ipettengyo kadi a tallikudan dagiti napanglaw, ken ti makasapul, ken ti mangipaidam iti sanikuayo kadakuada"},{"vNo":"56 ","txt":"Ket kamaudiananna, iti amin a mangipetteng iti kinadangkesna, kunak kadakayo a dagitoy dagiti mapukanto ken maisungrod iti apuy malaksid no alistuanda ti agbabawi."},{"vNo":"57 ","txt":"Ket ita kunak kadakayo, amin nga agtarigagay a mangsurot iti timek ti naimbag a pastor, liklikanyo dagiti nadangkes, ket makilasinkayo, ket saanyo a sagiden dagiti narugit nga alikamenda; ket adtoy, mapunasto ti nagnaganda, ket saanto a maibilang ti nagan dagiti nadangkes kadagiti nagan dagiti nalinteg, tapno matungpal ti balikas ti Dios, a nagkuna: Saanto a mailaok dagiti nagan dagiti nadangkes kadagiti nagan dagiti taok;"},{"vNo":"58 ","txt":"Gapu ta maisuratto ti nagan dagiti nalinteg iti libro ti biag, ket ikkakto ida iti tawidenda iti makanawan nga imak. Ket ita, kakabsatko, ania ti maibagayo a maisuppiat iti daytoy? Kunak kadakayo, no agsaokayo iti maisuppiat iti daytoy, awan aniamanna, gapu ta masapul a matungpal ti balikas ti Dios."},{"vNo":"59 ","txt":"Ket siasino kadakayo a pastor nga addaan iti adu a karnero ti di mangbantay kadagitoy, tapno saan a sumrek dagiti lobo ket lamutenda dagiti pangenna? Ket adtoy, no serken ti lobo ti pangenna, saanna kadi a paruaren? Wen, ket iti kamaudiananna, no makastrek, dadaelenna daytoy."},{"vNo":"60 ","txt":"Ket ita kunak kadakayo nga umaw-awag kadakayo ti naimbag a pastor; ket no dumngegkayo iti timekna itiponnakayo iti pangenna, ket agbalinkayo a karnerona; ket bilinennakayo tapno diyo palubosan ti narawet a lobo a sumrek, tapno saankayo a madadael."},{"vNo":"61 ","txt":"Ket ita siak, ni Alma, ti mangbilin kadakayo iti pagsasao ti nangbilin kaniak, a tapno tungpalenyo dagiti pammagbaga a naisaokon kadakayo."},{"vNo":"62 ","txt":"Agsaoak babaen ti pammilin kadakayo a kameng ti simbaan; ken agsaoak babaen ti panangawis kadagiti saan a kameng ti simbaan, a kunak: Umaykayo ket agpabuniagkayo a napnuan panagbabawi, tapno mairanudkayo met iti bunga ti kayo ti biag."}]}