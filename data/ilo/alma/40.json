{"heading":"Yeg ni Cristo ti pannakatungpal ti panagungar ti amin a tao—Mapan iti paraiso ti nalinteg a matay ket mapan iti ruar a nasipnget ti nadangkes a manguray iti aldaw ti panagungarda—Maisublinto ti amin a banag iti sigud ken naan-anay a bagida inton Panagungar.  Agarup 74 s.c.","prevAbbr":"alma","nextAbbr":"alma","prevNo":39,"nextNo":41,"chapterTitle":"Alma 40","prevTitle":"Alma 39","nextTitle":"Alma 41","verses":[{"vNo":1,"txt":"Ita, anakko, adda pay sumagmamano a maibagak kenka; agsipud ta maripiripko a masikuran ti panunotmo maipapan iti panagungar ti natay."},{"vNo":2,"txt":"Adtoy, kunak kenka, nga awan ti panagungar—wenno, kunaek, iti sabali a pannao, a saan nga isuot daytoy nainlasagan a bagi ti kinaagnanayon, saan nga isuot daytoy panagrupsa ti saan a panagrupsa—agingga iti yaay ni Cristo."},{"vNo":3,"txt":"Adtoy, yegna ti pannakatungpal ti panagungar ti natay.  Ngem adtoy, anakko, awan pay ti panagungar.  Ita, ipalgakko kenka ti maysa a datdatlag; nupay kasta, adu a datdatlag ti naidulin, nga awan ti makaammo no saan laeng a ti Dios.  Ngem ipakitak kenka ti maysa a banag a sinaludsodko a sipapasnek iti Dios tapno maammuak–-maipapan dayta iti panagungar."},{"vNo":4,"txt":"Adtoy, adda panawen a naituding a panagungar ti amin manipud iti patay.  Ita awan ti makaammo no kaano ti yaay daytoy a panawen; ngem ammo ti Dios ti naituding nga oras."},{"vNo":5,"txt":"Ita, no adda man umuna a panawen, wenno maikadua a panawen, wenno maikatlo a panawen a panagungar ti amin a tao manipud iti patay, saan a bale; agsipud ta ammo ti Dios amin dagitoy a banag; ket umanayen kaniak ti pannakaammok a kastoy ti maaramid—nga adda naituding a kanito a panagungar ti amin manipud iti patay."},{"vNo":6,"txt":"Ita masapul nga adda nagbaetan ti kanito ti ipapatay ken ti kanito ti panagungar."},{"vNo":7,"txt":"Ket ita kayatko a saludsoden no ania ti pagbalinan ti kararua dagiti tao manipud iti daytoy kanito ti ipapatay agingga iti naituding a panawen nga agpaay iti panagungar"},{"vNo":8,"txt":"Ita saan a bale no adda man nasursurok ngem maysa a daras a naituding nga agpaay iti panagungar ti tao; ta saan a matay ti amin a mamimpinsan, ket saan a bale dayta; kasla maysa nga aldaw ti amin iti Dios, ket marukod laeng ti oras kadagiti tao."},{"vNo":9,"txt":"Ngarud, adda oras a naituding a panagungar ti tao; ket adda nagbaetan ti oras ti ipapatay ken ti panagungar.  Ket ita, maipapan iti daytoy nagbaetan ti oras, no ania ti pagbalinan dagiti kararua ti tao ti banag a sinaludsodko a sipapasnek iti Apo tapno maammuak; ket daytoy ti banag nga ammok."},{"vNo":10,"txt":"Ket inton dumteng ti panawen a bumangon ti amin, maammuandanto nga ammo ti Dios ti amin a kanito a naituding iti tao."},{"vNo":11,"txt":"Ita, maipapan iti kasasaad ti kararua iti nagbaetan ti patay ken ti panagungar—Adtoy, naipakaammo kaniak babaen ti anghel, a dagiti espiritu ti amin a tao, apaman a suminada manipud iti daytoy nainlasagan a bagi, wen, ti espiritu ti amin a tao, nasayaat man wenno dakes, maipanda iti balay ti Dios a nangted iti biagda."},{"vNo":12,"txt":"Ket mapasamakto, a maawat dagiti espiritu dagiti nalinteg iti kasasaad ti kinaragsak, a maawagan iti paraiso, ti panaginana a kasasaad, ti natalna a kasasaad, a paginanaanda iti amin a parikutda ken amin a panagdandanag, ken panagleddaang."},{"vNo":13,"txt":"Ket mapasamakto, a dagiti espiritu dagiti nadangkes, wen, dagiti dakes—ta adtoy, awan ti biangda wenno bingayda iti Espiritu ti Apo; gapu ta adtoy, pinilida ti dakes nga aramid a saan a ti naimbag; ngarud simrek ti espiritu ti sairo kadakuada, ket tinagikuana ti balayda—ket dagitoy ti maibelleng iti ruar a nasipnget; addanto panagsangit, ken panagdung-aw, ken panagngariet, ket gapu daytoy iti kinadakesda, a naiturong a paadipen iti pagayatan ti sairo."},{"vNo":14,"txt":"Ita daytoy ti sasaaden ti kararua dagiti nadangkes, wen, iti kasipngetan, ken iti nakaal-alingget a kasasaad, sibubuteng a kumitkita iti dumardarang a gura ti pungtot ti Dios kadakuada; ket agtalinaedda iti kastoy a kasasaad, kasta met kadagiti nalinteg nga adda iti paraiso, agingga iti kanito a panagungarda."},{"vNo":15,"txt":"Ita, adda sumagmamano a nakaawat a daytoy a kasasaad ti kinaragsak ken kinaladingit ti kararua, kasakbayan ti panagungar, ti umuna a panagungar.  Wen, awatek a mabalin a makuna a panagungar, ti ibabangon dagiti espiritu wenno kararua ken ti pannakaisaadda iti kinaragsak wenno kinaladingit, babaen kadagiti sao a naibagan."},{"vNo":16,"txt":"Ket adtoy, naibaga manen, nga adda umuna a panagungar, ti panagungar dagiti adda idi, wenno adda ita, wenno addanto, agingga iti panagungar ni Cristo manipud kadagiti natay."},{"vNo":17,"txt":"Ita, saantayo nga ipapan a daytoy umuna a panagungar, a nasao iti daytoy a kasasaad, mabalin nga isu ti panagungar dagiti kararua ken ti pannakaisaadda iti kinaragsak wenno kinaliday.  Saanyo a mabalin nga ipapan a daytoy ti kaipapananna."},{"vNo":18,"txt":"Adtoy, kunak kadakayo, Saan; ngem kayatna a sawen ti isusubli ti kararua iti bagi, kadakuada manipud kadagiti aldaw ni Adan agingga iti panagungar ni Cristo."},{"vNo":19,"txt":"Ita, no agtiponto man a mamimpinsan ti kararua ken ti bagi dagiti naibagan, a nadangkes ken nalinteg, saanko nga ibaga; bay-an nga umanayen, nga ibagak nga agungardanto amin; wenno iti sabali a pannao, mapasamak ti panagungarda sakbay ti panagungar dagiti natay kalpasan ti panagungar ni Cristo."},{"vNo":20,"txt":"Ita, anakko, saanko a sawen nga umayto ti panagungarda iti panagungar ni Cristo; ngem adtoy, itedko a kas kapanunotak, agtiponto manen dagiti kararua ken bagi, dagiti nalinteg, iti panagungar ni Cristo, ken ti yuulina idiay langit."},{"vNo":21,"txt":"Ngem no maaramidto iti panagungarna wenno kalpasanna, saanko a maibagan; ngem daytoy laeng ti masaok, nga adda nagbaetan ti patay ken panagungar ti bagi, ken ti kasasaad ti kararua iti kinaragsak wenno kinaladingit agingga iti kanito a pinili ti Dios nga agungar dagiti natay, ket agtipon, ti kararua ken ti bagi, ket maidatag iti sango ti Dios, ket maukom babaen ti aramidda."},{"vNo":22,"txt":"Wen, daytoy ti pannakatungpal ti pannakaisubli dagiti banag a naibagan babaen dagiti mammadto."},{"vNo":23,"txt":"Maisublinto ti kararua iti bagi, ken ti bagi iti kararua; wen, ket ti tunggal gurong ken tulang maisublinto iti bagina, wen, saanto a mapukaw uray maysa a buok ti ulo; ngem maisublinto amin a banag iti sigud ken naan-anay a bagina."},{"vNo":24,"txt":"Ket ita, anakko, daytoy ti pannakaisubli a nagaon iti ngiwat dagiti propeta—"},{"vNo":25,"txt":"Ket isunton ti panagrimat dagiti nalinteg iti pagarian ti Dios."},{"vNo":26,"txt":"Ngem adtoy, umay kadagiti nadangkes ti nakaal-alingget nga ipapatay; agsipud ta matayda gapu kadagiti banag maipapan iti kinalinteg; agsipud ta narugitda, ket awan ti narugit a banag a makatawid iti pagarian ti Dios; ngem maibellengda, ken naikeddeng a makiraman iti bunga ti bannogda wenno ti aramidda, a kinadakes; ket uminumda iti ared-ed ti napait a kopa."}]}