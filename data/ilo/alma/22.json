{"heading":"Isuro ni Aaron ti ama ni Lamoni iti maipanggep iti Panagparsua, ti pannakatnag ni Adan, ken ti plano ti pannakasubbot babaen ni Cristo—Mapasurot ti ari ken amin a kameng ti kaamaanna—Nailawlawag no kasano ti pannakabingay ti daga a para kadagiti Nephite ken Lamanite. Agarup 90–77 s.c.","prevAbbr":"alma","prevNo":21,"nextAbbr":"alma","nextNo":23,"chapterTitle":"Alma 22","verses":[{"vNo":"1 ","txt":"Ita, bayat ti kasta nga agtultuloy a panangasaba ni Ammon kadagiti tao ni Lamoni, agsublitayo iti pakaammo ni Aaron ken dagiti kabsatna; ta kalpasan ti ipapanawna iti daga ti Middoni inturong ti Espiritu iti daga ti Nephi, uray pay iti balay ti ari ti intero a daga malaksid ti daga ti Ismael; ket isu ti ama ni Lamoni."},{"vNo":"2 ","txt":"Ket napasamak a napan kenkuana iti palasio ti ari, a kaduana dagiti kabsatna, ket nagtamed iti ari, ken kinunana kenkuana: Adtoy, O ari, dakami ti kabsat ni Ammon, a winayawayaam iti pagbaludan."},{"vNo":"3 ","txt":"Ket ita, O ari, no isalakanmo ti biagmi, agbalinkami a katulongam. Ket kinuna ti ari kadakuada: Tumakderkayo, ta itedko kadakayo ti biagyo, ket diak ipalubos nga agbalinkayo a katulongak; ngem ipilitko nga itakderandak; ta marirriribukan ti panunotko gapu iti kinamanagayat ken kinaindaklan dagiti balikas ti kabsatyo a ni Ammon; ket tarigagayak a maammuan ti gapu ti dina nakaikuyogan kadakayo manipud iti Middoni."},{"vNo":"4 ","txt":"Ket kinuna ni Aaron iti ari: Adtoy, imbaon ti Espiritu ti Apo iti sabali; napan iti daga ti Ismael, tapno isurona dagiti tao ni Lamoni."},{"vNo":"5 ","txt":"Ita kinuna ti ari kadakuada: Ania daytoy nasaom a maipanggep iti Espiritu ti Apo? Adtoy, daytoy a banag ti mangriribuk kaniak."},{"vNo":"6 ","txt":"Ken maysa pay, ania daytoy kinuna ni Ammon—No agbabawikayo maisalakankayo, ket no saankayo nga agbabawi, mapagtalawkayonto iti maudi nga aldaw"},{"vNo":"7 ","txt":"Ket sinungbatan ni Aaron ken kinunana kenkuana: Mamatika kadi nga adda Dios? Ket kinuna ti ari: Ammok a kinuna dagiti Amalekite nga adda Dios, ken pinalubosak ida nga agpatakder iti santuario, tapno maummongda ti bagbagida nga agdayaw kenkuana. Ket no kunam ita nga adda Dios, adtoy mamatiak."},{"vNo":"8 ","txt":"Ket ita idi mangngeg ni Aaron daytoy, nangrugi a nagrag-o ti pusona, ket kinunana: Adtoy, ipanamnamak bayat ti panagbiagmo, O ari, nga adda Dios."},{"vNo":"9 ","txt":"Ket kinuna ti ari: Dios kadi dayta Naindaklan nga Espiritu a nangiruar kadagiti ammatayo iti daga ti Jerusalem"},{"vNo":"10 ","txt":"Ket kinuna ni Aaron kenkuana: Wen, isu dayta Naindaklan nga Espiritu, ket pinarsuana amin a banag iti langit ken iti daga. Mamatika kadi itoy"},{"vNo":"11 ","txt":"Ket kinunana: Wen, mamatiak a pinarsua ti Naindaklan nga Espiritu amin a banag, ket tarigagayak nga ibagam kaniak ti maipanggep kadagitoy amin a banag, ket patiek dagiti balikasmo."},{"vNo":"12 ","txt":"Ket napasamak nga idi nakita ni Aaron a patien ti ari dagiti balikasna, inrugina manipud iti pannakaparsua ni Adan, nga imbasana ti nasantuan a kasuratan iti ari—no kasano a pinarsua ti Dios ti tao a kalanglangana, ken inikkan ti Dios iti bilbilin, ken gapu iti panagbasol, natnag ti tao."},{"vNo":"13 ","txt":"Ket inlawlawag ni Aaron kenkuana ti nasantuan a kasuratan manipud iti pannakaparsua ni Adan, nga imbaskagna iti sangona ti pannakatnag ti tao, ken ti nailubongan a kasasaad kasta met ti plano ti pannakasubbot, a naisagana manipud iti pannakabukel ti lubong, agingga ken ni Cristo, kadagiti amin a mamati iti naganna."},{"vNo":"14 ","txt":"Ket gapu ta natnag ti tao saanna a maikari ti bagina iti amin; ngem nasubbot dagiti basolda iti panagitured ken ipapatay ni Cristo, babaen ti pammati ken panagbabawi, ken dadduma pay; kasta met a pinekkana ti begkes ni patay, tapno saan nga agballigi ti tanem, ken tapno maalimonda ti sippit ni patay iti panangnamnamada iti gloria; ket inlawlawag ni Aaron amin dagitoy a banag iti ari."},{"vNo":"15 ","txt":"Ket napasamak a kalpasan ti panangilawlawag ni Aaron kadagitoy a banag kenkuana, kinuna ti ari: Ania ti aramidek tapno maaddaanak iti agnanayon a biag a kas iti imbagam? Wen, ania ti aramidek tapno maipasngayak iti Dios, iti baet ti kaadda daytoy nadangkes nga espiritu a nagramut iti barukongko, ket maawatko ti Espirituna, tapno mapnoak iti rag-o, tapno saanak a maisina iti maudi nga aldaw? Adtoy, kinunana, itedko amin a kukuak, wen, tallikudak ti pagariak, tapno maawatko daytoy naindaklan a rag-o."},{"vNo":"16 ","txt":"Ngem kinuna ni Aaron kenkuana: No tarigagayam daytoy a banag, no agtamedka iti Dios, wen, no ibabawim amin a basbasolmo, ket agtamedka iti Dios, ket awagam ti naganna iti pammati, a mamatika a maawatmo, maawatmo ngarud ti namnama a tartarigagayam."},{"vNo":"17 ","txt":"Ket napasamak nga idi maibaga ni Aaron dagitoy a balikas, nagtamed ti ari iti Apo, a nagparintumeng; wen, nga uray la a naidasay iti daga, ket nagsangit a siindaklan, a kinunana:"},{"vNo":"18 ","txt":"O Dios, imbaga ni Aaron kaniak nga adda Dios; ket no adda Dios, ken no sika ti Dios, agpakaammoka koma kaniak, ket lipatek amin a basbasolko tapno maammuanka, ken tapno mabangonak manipud kadagiti natay, ket maisalakanak iti maudi nga aldaw. Ket ita idi maisao ti ari dagitoy a balikas, nadaleb a kasla natay."},{"vNo":"19 ","txt":"Ket napasamak a nagtataray dagiti katulonganna ket imbagada iti reyna ti amin a napasamak iti ari. Ket napan iti yan ti ari; ket idi nakitana a naudatal a kasla natay, kasta met ni Aaron ken dagiti kabsatna a kasla isuda ti nakaigapuan ti pannakadalebna, nakapungtot kadakuada, ket binilinna dagiti katulonganna, wenno dagiti katulongan ti ari, a mangpapatay kadakuada."},{"vNo":"20 ","txt":"Ita nakita dagiti katulongan ti nakaigapuan ti pannakadaleb ti ari, ngarud dida inlayat dagiti imada ken ni Aaron ken dagiti kabsatna; ket nagpakaasida iti reyna a kinunada: Apay a bilinennakami a mangpapatay kadagitoy a tao, idinto nga adtoy nabilbileg ti maysa kadakuada ngem kadakami amin? Ngarud madalebkami iti sangoda."},{"vNo":"21 ","txt":"Ita idi nakita ti reyna ti buteng dagiti katulongan nangrugi met a nagbuteng iti kasta unay, a kas man adda dakes a nanglukon kenkuana. Ket binilinna dagiti katulonganna a mapan agayab iti tao, tapno patayenda da Aaron ken dagiti kabsatna."},{"vNo":"22 ","txt":"Ita idi nakita ni Aaron ti ganetget ti reyna, isu, a makaammo met iti kinatangken ti panagpuspuso dagiti tao, nagamak ta amangan no agtitipon dagiti ummong, ket tumaud ti nakaro a panagsusupanget ken panangriribuk kadakuada; ngarud intag-ayna ti imana ket binangonna ti ari manipud iti daga, ket kinunana kenkuana: Tumakderka. Ket timmakder kadagiti sakana, iti pannakaawatna iti pigsana."},{"vNo":"23 ","txt":"Ita napasamak daytoy iti imatang ti reyna ken ti adu kadagiti katulongan. Ket idi nakitada nagsiddaawda iti kasta unay, ket nangrugida a nagbuteng. Ket nagtakder dita ti ari, ket rinugianna ti nangisuro kadakuada. Ket insurona ida, agingga a napasurotna ti sangabukel a sangakabbalayanna iti Apo."},{"vNo":"24 ","txt":"Ita adda ummong a naguummong gapu iti bilin ti reyna, ket sadiay nangrugi ti nakaro a tantanabutobda gapu ken ni Aaron ken dagiti kabsatna."},{"vNo":"25 ","txt":"Ngem nagtakder a sitatalged ti ari iti sangoda ket inannonganna ida. Ket napagtalnada nga agturong ken ni Aaron ken dagiti kaduana."},{"vNo":"26 ","txt":"Ket napasamak nga idi nakita ti ari a napagtalna dagiti tao, imbilinna nga agtakder da Aaron ken dagiti kabsatna iti tengnga ti ummong, ket iti kasta ikasabada kadakuada ti balikas."},{"vNo":"27 ","txt":"Ket napasamak a nangipaulog ti ari iti pakdaar iti intero a daga, kadagiti taona nga adda iti intero a dagana, nga adda iti amin a lugar iti aglawlaw, a dumanon ti beddengna iti baybay, iti daya ken iti laud, ken nabingay manipud iti daga ti Zarahemla babaen ti akikid a paset ti langalang, a naibannuyat iti daya a baybay agingga iti laud a baybay, ken aglikmot iti beddeng ti kadaratan, ken dagiti nagbedngan ti kabakiran nga adda iti amiananen ti daga ti Zarahemla, iti nagbedngan ti Manti, iti uluanan ti karayan Sidon, nga agayus nga agpalaud manipud iti daya—ket kasta ti pannakabingay dagiti Lamanite ken Nephite."},{"vNo":"28 ","txt":"Ita, nagindeg iti langalang dagiti nasadsadut a paset dagiti Lamanite, ket nagyanda kadagiti tolda; ket naiwarasda iti langalang iti laud, iti daga ti Nephi; wen, ken kasta met iti laud ti daga ti Zarahemla, kadagiti nagbedngan iti kadaratan, ken iti laud iti daga ti Nephi, iti lugar nga immuna a tinawid dagiti ammada, iti kasta nagpatingga iti igid ti kadaratan."},{"vNo":"29 ","txt":"Ken kasta met nga adu ti Lamanite iti dayaen ti kadaratan, a nagyabugan kadakuada dagiti Nephite. Ket iti kasta dandani naalikubkob dagiti Lamanite dagiti Nephite; nupay kasta nasakupen dagiti Nephite ti amin nga akin-amianan a paset ti daga agingga iti langalang, iti uluanan ti karayan Sidon, iti laud manipud iti daya, iti aglawlaw ti igid ti langalang; iti amianan, uray pay nga agingga a nakadanonda iti daga a ninagananda iti Bountiful."},{"vNo":"30 ","txt":"Ket nagpatingga iti daga a ninagananda iti Desolation, gapu iti kaadayona nga agpaamianan ta dimmanon pay iti daga a nagnaedan dagiti nadadael a tattao, nga akintulang kadagiti nasaotayon, a naduktalan dagiti tao ti Zarahemla, nga isu ti lugar nga immuna a simmangladanda."},{"vNo":"31 ","txt":"Ket naggapuda sadiay iti papanda iti langalang iti abagatan. Kasta ti pannakanagan ti daga nga agpaamianan iti Desolation, ket nanaganan ti daga nga agpaabagatan iti Bountiful, gapu ta langalang daytoy a napno iti amin a kita ti atap nga ayup a nadumaduma, a paset daytoy ti naggapu iti daga nga agpaamianan nga agpaay a taraon."},{"vNo":"32 ","txt":"Ket ita, agadayo laeng iti maysa nga aldaw ken kagudua a panagbiahe ti Nephite, manipud iti Bountiful ken iti daga ti Desolation, agpalaud iti baybay manipud iti daya; ket kasta ti dandani pannakapalawlaw ti daga ti Nephi ken ti daga ti Zarahemla iti danum, sadiay gapu iti bassit a tengnged ti daga iti nagbaetan ti daga nga agpaamianan ken ti daga nga agpaabagatan."},{"vNo":"33 ","txt":"Ket napasamak a nagyan dagiti Nephite iti daga ti Bountiful, uray pay manipud iti daya nga agpalaud iti baybay, ket kasta iti pannakaammo dagiti Nephite, a kaduada dagiti salaknib ken buyotda, a naibalemben kadagiti Lamanite iti abagatan, tapno sadiay saandan a makatagikua iti amianan, tapno saanda a masakup ti daga nga agpaamianan."},{"vNo":"34 ","txt":"Ngarud awanen ti kukua dagiti Lamanite no saan iti daga laeng ti Nephi, ken iti langalang iti aglawlaw. Ita daytoy ti sirib dagiti Nephite—ta kabusor kadakuada dagiti Lamanite, dida ipalubos ti panagrigatda iti tunggal daga, ken kasta met a tapno maaddaanda iti pagilian a kamanganda, a maibatay iti tarigagayda."},{"vNo":"35 ","txt":"Ket ita siak, kalpasan ti panangibagak itoy, nagsubliak manen iti pakaammo da Ammon ken Aaron, da Omner ken Himni, ken dagiti kabsatda."}]}