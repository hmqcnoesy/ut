{"heading":"Umay dagiti Lamanite a mangbusor kadagiti tao ti Dios—Agragsak dagiti Anti-Nephi-Lehi ken ni Cristo ket sarungkaran ida dagiti anghel—Pilienda ti agrigat iti patay ngem ti mangsalaknib iti bagbagida—Adu pay a Lamanite ti mapasurot. Agarup 90–77 s.c.","prevAbbr":"alma","prevNo":23,"nextAbbr":"alma","nextNo":25,"chapterTitle":"Alma 24","verses":[{"vNo":"1 ","txt":"Ket napasamak a dagiti Amalekite ken dagiti Amulonite ken dagiti Lamanite nga adda iti daga ti Amulon, ken kasta met iti daga ti Helam, ken adda iti daga ti Jerusalem, ken iti ababa a pannao, iti amin a daga iti aglawlaw, a saan pay a napasurot ken saan pay a nangaklon iti nagan nga Anti-Nephi-Lehi, sinugsogan ida dagiti Amalekite ken dagiti Amulonite a manggura kadagiti kabsatda."},{"vNo":"2 ","txt":"Ket naglapusanan ti gurada kadakuada, nga uray la a rinugianda ti immalsa iti arida, nga uray la a dida bigbigen nga isu ti arida; ngarud, nakirupakda kadagiti tao dagiti Anti-Nephi-Lehi."},{"vNo":"3 ","txt":"Ita intalek ti ari ti pagarian iti lalaki nga anakna, ket ninagananna iti Anti-Nephi-Lehi."},{"vNo":"4 ","txt":"Ket natay ti ari iti dayta met la a tawen a panangrugi dagiti Lamanite nga agsagana a makigubat kadagiti tao ti Dios."},{"vNo":"5 ","txt":"Ita idi nakita da Ammon ken dagiti kabsatna ken amin dagiti simmurot kenkuana ti panagsagana dagiti Lamanite a mangdadael kadagiti kabsatda, immayda iti daga ti Midian, ket sadiay nasarakan ni Ammon amin dagiti kabsatna; ket manipud sadiay immayda iti daga ti Ismael tapno makapagiinnumanda ken ni Lamoni ken kasta met dagiti kabsatna nga Anti-Nephi-Lehi, no ania ti aramidenda a mangsalaknib iti bagbagida kadagiti Lamanite."},{"vNo":"6 ","txt":"Ita awan ti uray no maysa a kararua kadagiti tao a napasurot iti Apo a nangitag-ay iti armas a maibusor kadagiti kabsatda; awan, dida pay pulos nagsagana iti gubat; wen, ken kasta met ti imbilin kadakuada ti arida."},{"vNo":"7 ","txt":"Ita, dagitoy dagiti balikas nga imbagana kadagiti tao maipanggep itoy a banag: Agyamanak iti Diosko, ay-ayatek a tattaok, ta siimbag ti naindaklan a Diostayo a nangibaon kadagitoy kabsattayo, a Nephite, kadatayo tapno kasabaandatayo, ken tapno allukoyendatayo kadagiti kannawidan dagiti nadangkes nga ammatayo."},{"vNo":"8 ","txt":"Ket adtoy, agyamanak iti naindaklan a Diosko ta inikkannatayo iti paset ti espirituna a mangpalukneng iti puspusotayo, ta naluktantayo ti pannakikinnaawatantayo kadagitoy a kakabsat, a Nephite."},{"vNo":"9 ","txt":"Ket adtoy, agyamanak pay iti Diosko, ta babaen ti pannakalukat daytoy a pannakikinnaawatan inannugottayo dagiti basoltayo, ken iti adu a pammapatay a naaramidtayo."},{"vNo":"10 ","txt":"Ken agyamanak pay iti Diosko, wen, ti naindaklan a Diosko, ta impalubosna kadatayo ti panangibabawitayo kadagitoy a banag, ken kasta met ti panangpakawanna kadatayo iti adu a basbasol ken pammapatay a naaramidtayo, ken ti panangikkatna iti manidsidir a basol iti puspusotayo, babaen ti pannakaikari ti Anakna."},{"vNo":"11 ","txt":"Ket ita adtoy, kakabsatko, agsipud ta daytoy laeng ti maaramidtayo (ta datayo ti kangrunaan a napukaw iti amin a sangkataw-an) a mangibabawi iti amin a basbasoltayo ken ti adu a pammapatay a naaramidtayo, ken ti panangawattayo iti Dios a mangyadayo kadakuada iti puspusotayo, ta ti la naan-anay a panagbabawi ti maaramidtayo iti Dios tapno maikkat dagiti mansatayo—"},{"vNo":"12 ","txt":"Ita, kapatgan nga ay-ayatek a kakabsatko, gapu iti panangikkat ti Dios iti mansatayo, ket nagbalin a nasilap dagiti espadatayo, saantayo ngaruden a mansaan pay dagiti espadatayo iti dara dagiti kabsattayo."},{"vNo":"13 ","txt":"Adtoy, kunak kadakayo, Saan, pagtalinaedentayo dagiti espadatayo a di mamansaan iti dara dagiti kabsattayo; ta nalabit, a no mansaantayo manen dagiti espadatayo saandanton a mapasilap pay babaen ti dara ti Anak ti naindaklan a Diostayo, a maibukbokto para iti pannakasubbot ti basbasoltayo."},{"vNo":"14 ","txt":"Ket kinaasiannatayo ti naindaklan a Dios, ket impalubosna a maammuantayo dagitoy a banag tapno saantayo a mapukaw; wen, ket insaksakbayna nga impalubos a maammuantayo dagitoy a banag, agsipud ta ay-ayatenna dagiti kararuatayo a kas iti panangayatna kadagiti annaktayo; ngarud, gapu iti asina sinarungkarannatayo babaen dagiti anghelna, tapno maipakaammo ti plano ti pannakaisalakan kadatayo ken kasta met kadagiti sumarsaruno a kaputotan."},{"vNo":"15 ","txt":"O, anian a kinamanangngaasi ti Dios! Ket ita adtoy, tangay nabaelantayon nga inikkat ti mansatayo, ket napasilapen dagiti espadatayo, idulintayo ida tapno agtalinaed ti kinasilapda, a kas pammaneknektayo iti Diostayo iti maudi nga aldaw, wenno iti aldaw a maawagantayo nga agtakder iti sangona tapno maukom, tapno ditayo mamansaan dagiti espadatayo iti dara dagiti kabsattayo manipud iti pannangtedna kadatayo iti balikasna ken pinagbalinnatayo a nadalus manipud idi."},{"vNo":"16 ","txt":"Ket ita, kakabsatko, no panggependatayo a dadaelen dagiti kabsattayo, adtoy, ilemmengtayo dagiti espadatayo, wen, uray pay no ikalitayo iti nauneg iti daga, tapno agtalinaedda a nasilap, a pammaneknek a pulos a ditayo ida inaramat, iti maudi nga aldaw; ket no dadaelendatayo dagiti kabsattayo, adtoy, mapantayo iti Diostayo ket maisalakantayo."},{"vNo":"17 ","txt":"Ket ita napasamak nga idi naigibus ti ari ti panagsaona, ken nakapagtitiponen amin dagiti tao, innalada dagiti espadada, ken amin nga armas a naaramat iti pannakapagayus ti dara ti tao, ket inkalida ida iti nauneg iti daga."},{"vNo":"18 ","txt":"Ket daytoy ti inaramidda, ta adda iti imatangda ti pammaneknek iti Dios, ken kasta met kadagiti tao, a pulos a dida aramaten manen dagiti armas a pagpaayus iti dara ti tao; ket daytoy ti inaramidda, a mamasingked ken makitulag iti Dios, nga idinto a pagayusenda ti dara dagiti kabsatda itdenda ketdi ti biagda; ken idinto nga alaenda manipud iti kabsat itdenda ketdi kenkuana; ken idinto a palabsenda dagiti aldawna nga awan ar-aramidenda agtrabahoda ketdi a sigagaed babaen dagiti imada."},{"vNo":"19 ","txt":"Ket kasta a nakitatayo dayta, idi mapapati dagiti Lamanite ken maammuanda ti kinapudno, natibkerda, ket ituredda ti patay idinto nga agaramidda iti basol; ket kasta a nakitatayo nga inkalida dagiti armasda iti lugar, wenno inkalida dagiti armasda a pakigubat, para iti kappia."},{"vNo":"20 ","txt":"Ket napasamak a dagiti kabsatda, a Lamanite, nagsaganada a makigubat, ket immayda iti daga ti Nephi iti panggep a mangdadael iti ari, ken mangipatugaw iti sabali a sukatna, ken kasta met a mangdadael kadagiti tao nga Anti-Nephi-Lehi iti daga."},{"vNo":"21 ","txt":"Ita idi nakita dagiti tao ti irarautda kadakuada napanda sinabat ida, ket indasayda ida iti sakaananda iti daga, ket rinugianda nga inawagan ti nagan ti Apo; ket addada iti kasta a kasasaad idi rugian ida a darupen dagiti Lamanite, ken rinugianda a patayen ida iti espada."},{"vNo":"22 ","txt":"Ket kasta nga awan ti nasabatda a panagkedked, a pinapatayda ti sangaribu ken lima kadakuada; ket ammotayo a nabendisionanda, ta napanda nakipagnaed iti Diosda."},{"vNo":"23 ","txt":"Ita idi nakita dagiti Lamanite a saan nga agsanud dagiti kabsatda iti espada, wenno aglisi iti kanawan nga ima wenno iti kanigid, ngem naidasayda ketdi a naungaw, ken dinayawda ti Dios uray pay iti baet ti pannakaungawda iti espada—"},{"vNo":"24 ","txt":"Ita idi nakita dagiti Lamanite daytoy nagparbengda a mangpatay kadakuada; ket adu kadakuada ti dimmakkel ti pusona kadagiti kabsatda a natuang iti espada, ta nagbabawida kadagiti banag a naaramidda."},{"vNo":"25 ","txt":"Ket napasamak nga indissoda dagiti armas a pakigubatda, ket saandan a pinidut pay ida, ta nangriknada iti pammapatay a naaramidda; ket inasitganda dagiti kabsatda, a nangnamnama iti kaasi dagiti ima a nakalayat a mangpapatay kadakuada."},{"vNo":"26 ","txt":"Ket napasamak a nagtitipon dagiti tao ti Dios iti dayta nga aldaw iti ad-adu pay ngem iti bilang dagiti napapatay; ket nalinteg a tattao dagiti napapatay, ngarud awan ti pamkuatantayo nga agduadua iti pannakaisalakanda."},{"vNo":"27 ","txt":"Ket awan ti nadangkes a tao a kaduada a napapatay; ngem adda nasursurok ngem sangaribu a nakaitedan ti pannakaammo iti kinapudno; kasta ti pannakakitatayo nga adu a wagas ti maaramid ti Apo iti pannakaisalakan dagiti taona."},{"vNo":"28 ","txt":"Ita dagiti Amalekite ken Amulonite ti kadakkelan ti bilang kadagiti Lamanite a nagpapatay iti nakaad-adu kadagiti kabsatda, kas iti wagas dagiti Nehor ti kadakkelan iti bilang kadakuada."},{"vNo":"29 ","txt":"Ita, kadagiti simmurot kadagiti tao ti Apo, awan ti Amalekite wenno Amulonite, wenno iti wagas ni Nehor, ngem kapupuon ida da Laman ken Lemuel."},{"vNo":"30 ","txt":"Ket kasta ti kinalawag ti pannakariknatayo, a kalpasan ti pannakapalag-an dagiti tao babaen ti Espiritu ti Dios, ken naaddaandan iti nawadwad a pannakaammo kadagiti banag a maipanggep iti kinalinteg, sa kalpasanna kumalilis nga agturong iti basol ken agsalungasing, agbalinda a natangtangken, ket iti kasta agbalin a nakarkaro ti kasasaadda ngem no saanda koma a naam-ammuan dagitoy a banag."}]}