{"heading":"Madalusan ken maurnos ti Simbaan iti Zarahemla—Mapan ni Alma iti Gideon tapno mangasaba. Agarup 83 s.c.","prevAbbr":"alma","prevNo":5,"nextAbbr":"alma","nextNo":7,"chapterTitle":"Alma 6","verses":[{"vNo":"1 ","txt":"Ket ita napasamak a kalpasan ti panangigibus ni Alma iti panagsaona kadagiti tao ti simbaan, a nabangon iti siudad ti Zarahemla, inordenanna dagiti saserdote ken elder, babaen ti panangipatayna kadagiti dakulapna a maibatay iti urnos ti Dios, a mangiturong ken mangkitkita iti simbaan."},{"vNo":"2 ","txt":"Ket napasamak nga asino man a di kameng ti simbaan a nangibabawi kadagiti basolda nabuniaganda a sibababawi, ken naawatda iti simbaan."},{"vNo":"3 ","txt":"Ket napasamak met nga asino man a kameng ti simbaan a di nangibabawi iti kinadangkesda ken di nangipakumbaba iti bagbagida iti Dios—kayatko a sawen dagiti namalangguad iti puspusoda—saan a maawat dagitoy, ket mapunas ti naganda, tapno saan a maibilang ti naganda kadagiti nalinteg."},{"vNo":"4 ","txt":"Ket kasta ti panangirugida a mangbangon iti urnos ti simbaan iti siudad ti Zarahemla."},{"vNo":"5 ","txt":"Ita kayatko a nasken a maawatanyo a nawaya ti balikas ti Apo iti amin, nga awan ti mapaidaman iti gundaway a mangummong iti bagbagida a dumngeg iti balikas ti Dios."},{"vNo":"6 ","txt":"Nupay kasta naibilin kadagiti annak ti Dios a nasken nga urnongenda ti bagbagida a naynay, ket makidanggayda iti panagayuno ken napinget a panagkararag nga agpaay iti pagimbagan dagiti kararua dagiti di makaammo iti Dios."},{"vNo":"7 ","txt":"Ket ita napasamak a pinanawan ida ni Alma kalpasan ti panangaramidna kadagitoy nga annuroten, wen, manipud iti simbaan nga adda iti siudad ti Zarahemla, ket napanda iti daya ti karayan Sidon, a kimmamang iti tanap ti Gideon, ta sadiay nabangon ti siudad, a naawagan iti siudad ti Gideon, nga adda iti tanap a naawagan iti Gideon, a naipanagan iti tao a napapatay iti ima ni Nehor babaen ti espada."},{"vNo":"8 ","txt":"Ket napan ni Alma ket rinugianna nga impakdaar ti balikas ti Dios iti simbaan a nabangon iti tanap ti Gideon, a maibatay iti paltiing iti kinapudno ti balikas a naibagan dagiti ammada, ken maibatay iti espiritu ti pammadto nga adda kenkuana, a maibatay iti pammaneknek ni Jesucristo, ti Anak ti Dios, a nasken nga umay mangsubbot kadagiti taona manipud iti basbasolda, ken iti nasantuan nga urnos a nakaawaganna. Ket kasta ti pannakaisuratna. Amen."}]}