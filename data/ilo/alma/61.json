{"heading":"Ibaga ni Pahoran ken ni Moroni ti ibubusor ken yaalsa iti gobierno—Alaen dagiti lallaki-ti-ari ti Zarahemla ket maitipon kadagiti Lamanite–-Dumawat ni Pahoran iti tulong ti soldado a panggubat kadagiti immalsa. Agarup 62 s.c.","prevAbbr":"alma","prevNo":60,"nextAbbr":"alma","nextNo":62,"chapterTitle":"Alma 61","verses":[{"vNo":"1 ","txt":"Adtoy, ita napasamak nga iti saan a nabayag kalpasan ti panangipatulod ni Moroni iti suratna iti pangulo a gobernador, nakaawat iti surat a naggapu ken ni Pahoran, ti pangulo a gobernador. Ket dagitoy ti naawatna a balikas:"},{"vNo":"2 ","txt":"Siak, ni Pahoran, a pangulo a gobernador daytoy a daga, ipatulodko dagitoy a balikas ken ni Moroni, ti pangulo a kapitan ti buyot. Adtoy, kunak kenka, Moroni, a saanak nga agrag-o iti napalaus a rigatyo, wen, pagladingitenna ti kararuak."},{"vNo":"3 ","txt":"Ngem adtoy, adda dagidiay agrag-o iti panagrigatyo, wen, ta ngamin timmaudda nga immalsa kaniak, ken kasta met dagidiay taok a nawaya, wen, ket adu unay dagiti immalsa."},{"vNo":"4 ","txt":"Ket isuda dagidiay nagpanggep a mangpadisi kaniak iti pangukoman a nakaigapuan daytoy nakaro a panagbasol; ta nagaramatda iti nabileg a pammatiray-ok, ket inyaw-awanda ti puspuso dagiti taok, a nakaigapuan ti nasaem a panagtutuoktayo; tinipedda dagiti abastotayo, ken binutbutengda dagiti nawaya a taotayo tapno saanda nga umay kenka."},{"vNo":"5 ","txt":"Ket adtoy, pinapanawdak, ket nagkamangak iti daga ti Gideon, a kaduak dagiti tao a kabaelak nga itugot."},{"vNo":"6 ","txt":"Ket adtoy, nangipatulodak iti pakdaar iti intero a paset daytoy a daga; ket adtoy, inaldaw nga umayda kadakami, nga adda armasda, a panangsalaknibda iti pagilianda ken iti wayawayada, ken mangibales kadagiti nagbasolantayo."},{"vNo":"7 ","txt":"Ket immayda kadakami, a nakapakaritan dagiti immalsa kadakami, wen, iti kasta nagbutengda kadakami ket nagamakda nga immasideg a makibakal kadakami."},{"vNo":"8 ","txt":"Nasakupda ti daga, wenno ti siudad, ti Zarahemla; nangtudingda iti arida, ket nagsurat iti ari dagiti Lamanite, a nangilanadanna a nakitiponen kenkuana; nga immannugotanna iti pannakitipon nga asikasuenna ti siudad ti Zarahemla, a ti impapanna a panangasikaso nagbalin a gundaway dagiti Lamanite a mangparmek kadagiti nabati a daga, ket maipatugawto nga ari dagitoy a tao inton maparmekda iti babaen dagiti Lamanite."},{"vNo":"9 ","txt":"Ket ita, iti suratmo a nangbabalawam kaniak, ngem awan ti aniamanna; saanak a makagura, ngem maragsakanak iti kadakkel ti panagpuspusom. Siak, ni Pahoran, saanak nga agsapsapul iti bileg, malaksid la ti panangtaginayonko iti pangukomak tapno mataginayonko dagiti kalintegan ken wayawaya dagiti taok. Agtalinaed a natibker ti kararuak iti dayta a wayawaya a nangwayawayaan kadatayo ti Dios."},{"vNo":"10 ","txt":"Ket ita, adtoy, pagkedkedantayo ti kinadangkes uray pay no pakaibukbokan ti dara. Saantayo a pagayusen ti dara dagiti Lamanite no agtalinaedda iti bukodda a daga."},{"vNo":"11 ","txt":"Saantayo a pagayusen ti dara dagiti kabsattayo no saanda nga umalsa ket umiggemda iti espada a maibusor kadatayo."},{"vNo":"12 ","txt":"Itdentayo ti bagbagitayo a maisangol iti pannakaadipen no isu ti kasapulan iti linteg ti Dios, wenno no bilinennatayo a mangaramid itoy."},{"vNo":"13 ","txt":"Ngem adtoy dinatayo binilin a paiturayan kadagiti kabusortayo, ngem agtalektayo ketdi kenkuana, ket isalakannatayo."},{"vNo":"14 ","txt":"Ngarud, patpatgek a kabsatko, a Moroni, pagkedkedantayo ti dakes, ket no ania man a dakes ti saantayo a mapagkedkedan kadagiti espadatayo, wen, a kas iti yaalsa ken isusuppiat, pagkedkedantayo ida babaen dagiti espadatayo, tapno mapagtalinaedtayo ti wayawayatayo, tapno agragsaktayo iti naindaklan a gundaway ti simbaantayo, ken iti pagannurotan ti Mannubbottayo ken Diostayo."},{"vNo":"15 ","txt":"Ngarud, umayka kaniak a dagus a mangikuyogka iti sumagmamano a taom, ket ibatim kada Lehi ken Teancum dagiti dadduma; ikkam ida iti bileg a mangidaulo iti gubat iti dayta a paset ti daga, a maibatay iti Espiritu ti Dios, nga isu met la ti espiritu ti wayawaya nga adda kadakuada."},{"vNo":"16 ","txt":"Adtoy impatulodak ida iti bassit nga abasto, tapno saanda a mapukaw agingga a makaumayka kaniak."},{"vNo":"17 ","txt":"Pagkaykaysaem ti ania man a bileg a kabaelam iti pannagnam, ket dagdagusenmi ti mapan sumaranget kadagiti sumupsuppiat, iti bileg ti Diostayo a maibatay iti pammati nga adda kadatayo."},{"vNo":"18 ","txt":"Ket sakupentayo ti siudad ti Zarahemla, tapno makagun-odtayo iti ad-adu a taraon nga ipatulodtayo kada Lehi ken Teancum; wen, rautentayo ida babaen ti bileg ti Apo, ket paggibusentayo daytoy dakkel a kinamanagbasol."},{"vNo":"19 ","txt":"Ket ita, Moroni, agrag-oak iti pannakaawatko itoy suratmo, ta nagdanagak bassit maipanggep iti nasken nga aramidentayo, no nainkalintegan kadatayo ti mangraut kadagiti kabsattayo."},{"vNo":"20 ","txt":"Ngem kinunam, malaksid no agbabawida binilinnaka ti Apo a mapan sumaranget kadakuada."},{"vNo":"21 ","txt":"Penkem a mapapigsam da Lehi ken Teancum iti Apo; ibagam kadakuada a dida agbuteng, ta isalakan ida ti Dios, wen, ken kasta met amin dagiti makaibtur iti dayta wayawaya a nangwayawayaan kadakuada ti Dios. Ket ita irikepkon ti suratko iti patpatgek a kabsatko, a ni Moroni."}]}