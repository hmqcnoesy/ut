{"heading":"Minarkaan dagiti Amlicite ti bagbagida a maibatay iti naimpadtuan a balikas—Nailunod dagiti Lamanite gapu iti yaalsada—Intugtugot dagiti tao dagiti bukodda a lunod—Pinarmek dagiti Nephite ti sabali pay a buyot ti Lamanite.  Agarup 87–86 s.c.","prevAbbr":"alma","nextAbbr":"alma","prevNo":2,"nextNo":4,"chapterTitle":"Alma 3","prevTitle":"Alma 2","nextTitle":"Alma 4","verses":[{"vNo":1,"txt":"Ket napasamak a dagiti Nephite a saan a napapatay babaen dagiti armas ti gubat, kalpasan ti panangipumponda kadagiti napapatay—ita saan a mabilang ti kaadu dagiti napapatay, gapu iti kaaduda—kalpasan ti panangipumponda kadagiti minatayda nagsublida amin iti dagdagada, ken iti balbalayda, ken iti assawada, ken kadagiti annakda."},{"vNo":2,"txt":"Ita adu a babbai ken ubbing ti napapatay babaen ti espada, kasta met nga adu kadagiti pangenda ken kadagiti arbanda; kasta met nga adu ti nadadael kadagiti bukel iti kinellengda, ta inasak-asak ida dagiti pangen ti tattao."},{"vNo":3,"txt":"Ket ita kas iti kaadu dagiti Lamanite ken dagiti Amlicite a napapatay iti teppang ti karayan Sidon ti naipuruak iti dandanum ti Sidon; ket adtoy adda dagiti tulangda iti lansad ti baybay, ket aduda."},{"vNo":4,"txt":"Ket nailasin dagiti Amlicite kadagiti Nephite, ta minarkaanda ti bagbagida iti nalabaga iti mugingda a maibatay iti wagas dagiti Lamanite; nupay kasta dida kiniskisan dagiti uloda a kas kadagiti Lamanite."},{"vNo":5,"txt":"Ita nakiskisan dagiti ulo dagiti Lamanite; ket lamulamoda, malaksid iti lalat a naitapar iti lomoda, kasta met ti kalasagda, a naikaratay kadakuada, ken dagiti baida, ken dagiti panada, ken dagiti batoda, ken dagiti palsiitda, ken dadduma pay."},{"vNo":6,"txt":"Ket nangisit ti kudil dagiti Lamanite, a maibatay iti marka a naikabil kadagiti ammada, a lunod kadakuada gapu iti kinamanagbasol ken ti yaalsada a maibusor kadagiti kabsatda, a buklen da Nephi, Jacob, ken Jose, ken Sam, a nalinteg ken nasantuan a tattao."},{"vNo":7,"txt":"Ket pinanggep dagiti kabsatda a dadaelen ida, ngarud nailunodda; ket inikkan ti Apo a Dios ida iti marka, wen, kada Laman ken Lemuel, kasta met kadagiti lallaki nga annak ni Ismael, ken dagiti babbai nga Ismaelita."},{"vNo":8,"txt":"Ket napasamak daytoy tapno mailasin dagiti bukelda kadagiti bukel dagiti kabsatda, tapno iti kasta mataginayon ti Apo a Dios dagiti taona, tapno saanda a mailaok ken mamati iti biddut a kaugalian a mangipaneknek iti pannakadadaelda."},{"vNo":9,"txt":"Ket napasamak nga asino man a makipulapol iti bukelna kadagiti Lamanite mangipaay met iti umarngi a lunod iti bukelna."},{"vNo":10,"txt":"Ngarud, asino man a mangitulok iti bagina nga ipanaw dagiti Lamanite maawagan iti dayta nga ulo, ket maikkan iti marka."},{"vNo":11,"txt":"Ket napasamak nga asino man a di mamati iti kaugalian dagiti Lamanite, ngem mamati kadagiti sinurat a nairuar iti daga ti Jerusalem, kasta met iti kaugalian dagiti ammada, nga umisu, a namati kadagiti bilin ti Dios ken nangtungpal kadagitoy, maawaganda iti Nephite, wenno dagiti tao ni Nephi, manipud iti dayta a kanito—"},{"vNo":12,"txt":"Ket isuda a nangidulin kadagiti pudno a sinurat dagiti taoda, ken kasta met dagiti tao dagiti Lamanite."},{"vNo":13,"txt":"Ita agsublitayo manen kadagiti Amlicite, ta namarkaanda met; wen, nangikabilda iti marka ti bagbagida, wen, ti nalabaga a marka iti mugingda."},{"vNo":14,"txt":"Kasta ti pannakatungpal ti balikas ti Dios, ta kastoy dagiti balikas nga imbagana ken ni Nephi:  Adtoy, inlunodko dagiti Lamanite, ket markaak ida tapno isuda ken dagiti bukelda mailasinda kenka ken kadagiti bukelmo, manipud itoy a kanito nga agtultuloy iti agnanayon, malaksid no ipakawanda ti kinadangkesda ket umasidegda kaniak tapno itdek kadakuada ti kaasik."},{"vNo":15,"txt":"Ket manen:  Markaak ti makipulapol ti bukelna kadagiti kabsatmo, tapno mailunodda met."},{"vNo":16,"txt":"Ket manen:  Markaak ti makiranget kenka ken iti bukelmo."},{"vNo":17,"txt":"Ket manen, kunak nga isu a mangpanaw kenka saanton a maawagan a bukelmo; ket bendisionanka, ken asino man a maawagan a bukelmo, manipud ita ken iti agnanayon; ket dagitoy ti kari ti Apo ken ni Nephi ken iti bukelna."},{"vNo":18,"txt":"Ita saan nga ammo dagiti Amlicite a tungtungpalenda dagiti balikas ti Dios idi rugianda a markaan ti bagbagida iti mugingda; nupay kasta nagparangda a nabatad nga umalsa iti Dios; ngarud mayalubog a mayetnag kadakuada ti lunod."},{"vNo":19,"txt":"Ita kayatko a kitaem nga ikuyogda ti lunod iti bagbagida; ken kasta met nga ikuyog ti tunggal tao a mailunod iti bagina ti bukodna a pangngeddeng."},{"vNo":20,"txt":"Ita napasamak a saan unay nga adu nga aldaw kalpasan ti bakal a naaramid iti daga a Zarahemla, dagiti Lamanite ken dagiti Amlicite, nga adda sabali a buyot dagiti Lamanite a nangserrek kadagiti tao ni Nephi, iti isu met laeng a lugar a nangsabatan ti immuna a buyot kadagiti Amlicite."},{"vNo":21,"txt":"Ket napasamak nga adda buyot a naibaon a mangpapanaw kadakuada iti dagada."},{"vNo":22,"txt":"Ita gapu iti pannakasugat ni Alma saan a napan a mismo nakibakal itoy a gundaway kadagiti Lamanite;"},{"vNo":23,"txt":"Ngem nangibaon iti adu a buyot a makirupak kadakuada; ket napanda ket adu ti pinatayda a Lamanite, ket pinaruarda dagiti nabati iti beddeng ti dagada."},{"vNo":24,"txt":"Ket kalpasanna nagsublida manen ket rinugianda a binangon ti kappia iti daga, nga awanen iti dayta a kanito ti kabusor a nangriribuk kadakuada."},{"vNo":25,"txt":"Ita napasamak amin dagitoy a banag, wen, nalpas amin dagitoy a gubat ken panagsusupanget ket naggibus iti maikalima a tawen ti panagturay dagiti ukom."},{"vNo":26,"txt":"Ket iti maysa a tawen rinibu ken pinullo a ribu a kararua ti naibaon iti agnanayon a lubong, tapno apitenda ti gunggonada a maibatay kadagiti aramidda, nasayaatda man wenno dakesda, tapno apitenda ti agnanayon a ragsak wenno agnanayon a pagladingitan, a maibatay iti espiritu nga inlistada nga agtungpal, uray no nasayaat nga espiritu wenno dakes."},{"vNo":27,"txt":"Ta umawat ti tunggal tao iti tangdan isu nga inlistana nga agtungpal, ket daytoy maibatay kadagiti balikas ti espiritu ti pammadto; ngarud maaramid koma a maibatay iti kinapudno.  Ket kasta ti panaggibus ti maikalima a tawen ti panagturay dagiti ukom."}]}