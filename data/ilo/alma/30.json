{"heading":"Uyawen ni Korihor, ti Anti-Cristo, ni Cristo, ti pannakasubbot, ken ti espiritu ti pammadto—Isurona nga awan ti Dios, nga awan ti pannakatnag ti tao, nga awan ti dusa iti basol, ken awan ti Cristo—Paneknekan ni Alma a dumtengto ni Cristo ken ipakita ti amin a banag nga adda Dios—Dawaten ni Korihor ti tanda ket agbalin nga umel—Nagparang ti sairo ken ni Korihor a kas anghel ket insurona kenkuana ti sawenna—Mailudekludek ni Korihor ket matay.  Agarup 76–74 s.c.","prevAbbr":"alma","nextAbbr":"alma","prevNo":29,"nextNo":31,"chapterTitle":"Alma 30","prevTitle":"Alma 29","nextTitle":"Alma 31","verses":[{"vNo":1,"txt":"Adtoy, ita napasamak a kalpasan ti pannakaurnos dagiti tao ni Ammon iti daga ti Jershon, wen, ken kasta met a kalpasan ti pannakapapanaw dagiti Lamanite iti daga, ket impumpon dagiti tao ti daga dagiti minatayda—"},{"vNo":2,"txt":"Ita saan a mabilang dagiti minatayda gapu iti kaadu ti bilangda; kasta met dagiti minatay dagiti Nephite—ngem napasamak kalpasan ti panangitabonda kadagiti minatayda, kasta met a kalpasan dagiti aldaw a panagayuno, ken panagladladingit, ken panagkararag, (ket iti maika-sangapulo-ket-innem a tawen idi ti panagturay dagiti ukom kadagiti tao ni Nephi) nangrugi ti agtultuloy a kappia iti intero a daga."},{"vNo":3,"txt":"Wen, ket tinungpal dagiti tao dagiti bilin ti Apo; ket naigetda a nangtungpal kadagiti ordinansa ti Dios, a maibatay iti paglintegan ni Moises; ta naisuro kadakuada ti panangtungpalda iti paglintegan ni Moises agingga a mapasamak."},{"vNo":4,"txt":"Ket kasta ti kinatalna dagiti tao iti unos ti maika-sangapulo-ket-innem a tawen a panangituray dagiti ukom kadagiti tao ni Nephi."},{"vNo":5,"txt":"Ket napasamak nga iti naggibusan ti maika-sangapulo-ket-pito a tawen a panagturay dagiti ukom, nagtultuloy ti kappia."},{"vNo":6,"txt":"Ngem napasamak iti asidegen nga ungto ti maika-sangapulo-ket-pito a tawen, adda dimteng a lalaki iti daga ti Zarahemla, ket isu ti Anti-Cristo, ta rinugianna nga inkasaba kadagiti tao ti maisuppiat kadagiti pammadto a nasaon dagiti propeta, maipanggep iti yaay ni Cristo."},{"vNo":7,"txt":"Ita awan idi ti paglintegan a maisuppiat iti pammati ti tao; ta siiget a maisuppiat kadagiti bilin ti Dios a rumbeng nga adda paglintegan a mamagbalin kadagiti tao a di agpapatas."},{"vNo":8,"txt":"Ta kastoy ti kinuna ti nasantuan a kasuratan: Pilienyo itoy nga aldaw, no asino ti pagserbianyo."},{"vNo":9,"txt":"Ita no tarigagayan ti tao ti agserbi iti Dios, karbenganna unay; wenno, no mamati iti Dios karbenganna ti agserbi kenkuana; ngem no saan a mamati kenkuana awan ti paglintegan a mangdusa kenkuana."},{"vNo":10,"txt":"Ngem no mamapatay madusa iti patay; ket no agtakaw madusa met; ket no makiabig madusa met; wen, madusada kadagitoy amin a kinadangkes."},{"vNo":11,"txt":"Ta adda idi paglintegan a maukom dagiti tao a maibatay iti naaramidda a krimen. Nupay kasta, awan ti paglintegan a maisuppiat iti pammati ti tao; ngarud, madusa laeng idi ti tao iti krimen a naaramidna; ngarud addaan amin a tao iti agpapada a kalintegan."},{"vNo":12,"txt":"Ket daytoy nga Anti-Cristo, nga agnagan iti Korihor, (ken awan ti paglintegan a mangsaliw-an kenkuana) rinugianna nga inkasaba kadagiti tao nga awan ti Cristo.  Ket kastoy ti wagas a panangasabana, a kinunana:"},{"vNo":13,"txt":"O dakayo a napungo iti minamaag ken awan mamaayna a namnama, apay nga isangolyo ti bagbagiyo kadagita minamaag a bambanag?  Apay nga agsapulkayo iti Cristo?  Ta awan ti tao a makaammo iti ania man a dumteng."},{"vNo":14,"txt":"Adtoy, dagitoy banag a kunkunayo a padpadto, a kunayo nga impaima dagiti nasantuan a propeta, adtoy, minamaagda a kannawidan dagiti ammayo."},{"vNo":15,"txt":"Kasano ti pannakaammoyo iti kinanamnamada?  Adtoy, diyo maammuan dagiti banag a diyo makita; ngarud diyo maammuan nga addanto Cristo."},{"vNo":16,"txt":"Kumitakayo iti masakbayan ket kunayo a makitayo ti pannakaugas ti basbasolyo.  Ngem adtoy, parnuay dayta ti nariribuk a panunot; ket umay daytoy a pannakakulkol ti pampanunotyo gapu iti kannawidan dagiti ammayo, a nangisungsong kadakayo iti pammati kadagiti banag a saan a pudno."},{"vNo":17,"txt":"Ket adu pay dagiti kasta a banag nga imbagana kadakuada, nga imbagana kadakuada nga awanto ti maaramid a pannakasubbot iti basbasol dagiti tao, ngem agdaliasat ti tunggal tao itoy a biag a maibatay iti panangiturong ti pannakaparsua; ngarud dumur-as ti tunggal tao a maibatay iti laingna, ken mamarmek ti tunggal tao a maibatay iti pigsana; ken saan a krimen ti ania man nga aramiden ti tao."},{"vNo":18,"txt":"Ket kasta ti panangasabana kadakuada, a nangikayakay iti puspuso ti adu, a namagtangig kadakuada iti kinadangkesda, wen, a nangyadayo iti adu a babbai, ken kasta met dagiti lallaki, nga agbalin a mannakiabig—nga imbagana kadakuada a no natayen ti tao, daytan ti pagpatinggaanna."},{"vNo":19,"txt":"Ita nagsursor met daytoy a tao iti daga ti Jershon, a mangikasaba kadagitoy a banag kadagiti tao ni Ammon, a tattao idi dagiti Lamanite."},{"vNo":20,"txt":"Ngem adtoy nasirsiribda ngem iti adu kadagiti Nephite; ta innalada, ken pinungoda, ken binagkatda nga insaklang ken ni Ammon, nga isu ti nangato a saserdote dagita a tao."},{"vNo":21,"txt":"Ket napasamak nga imbilinna a mabagkat koma a mairuar iti daga.  Ket dimteng iti daga ti Gideon, ket rinugianna met a kinasabaan ida; ket saan unay a nagballigi ditoy, ta natiliw ken napungo ken naisaklang iti nangato a saserdote, ken kasta met iti pangulo nga ukom iti daga."},{"vNo":22,"txt":"Ket napasamak a kinuna kenkuana ti nangato a saserdote:  Apay nga iwarwarasmo ti panangballikogmo kadagiti wagas ti Apo?  Apay nga isurom kadagitoy a tao nga awan ti Cristo, a mangsinga iti panagragragsakda?  Apay nga agsasaoka iti maisuppiat kadagiti amin a pammadto dagiti nasantuan a propeta"},{"vNo":23,"txt":"Ita Giddonah ti nagan ti nangato a saserdote.  Ket kinuna kenkuana ni Korihor:  Agsipud ta diak isuro dagiti minamaag a kannawidan dagiti ammayo, ken agsipud ta diak isuro dagitoy a tao a paiturayan ti bagbagida kadagiti minamaag nga ordinansa ken ar-aramid nga insuro dagiti nagkauna a saserdote, a manggun-od iti bileg a mangituray kadakuada, a mamagtalinaed kadakuada a kuneng, tapno dida yangad ti ul-uloda, ngem agtamedda ketdi a maibatay kadagiti balikasmo."},{"vNo":24,"txt":"Kunam a nawaya dagitoy a tao.  Adtoy, kunak nga adipenda.  Kunam a pudno dagidiay a padto.  Adtoy, kunak a dimo ammo a pudnoda."},{"vNo":25,"txt":"Kunam a nagbasol dagitoy a tao ken natnagda a tao, agsipud iti panagbasol ti naganak.  Adtoy, kunak a saan a nagbasol ti anak gapu kadagiti dadakkelna."},{"vNo":26,"txt":"Ken kunam pay nga umayto ni Cristo.  Ngem adtoy, kunak a dimo ammo nga addanto Cristo.  Ken kunam pay a mapapatayto gapu iti basbasol ti lubong—"},{"vNo":27,"txt":"Ket kasta ti panangitawtawmo kadagitoy a tao babaen ti minamaag a kannawidan dagiti ammayo, ken maibatay iti bukodmo a tarigagay; ket impababam ida, nga awan dumana iti adipen, tapno bussogem ti bagim iti panagbannog dagiti imada, tapno dida gamden ti tumangad, ken tapno dida padasen a lak-amen dagiti kalintegan ken karbenganda."},{"vNo":28,"txt":"Wen, dida gamden nga usaren dayta kukuada amangan la ketdi ta agkamtudda kadagiti saserdoteda, a mangisangol kadakuada a maibatay iti tarigagayda, ken namapati kadakuada, babaen dagiti kannawidan ken dardarepdepda ken dagiti pagaayatda ken dagiti parmata ken pammarang a kinadatdatlagda, tapno, no saanda nga aramiden a maibatay kadagiti balikasda, dida mapagustuan dagiti sumagmamano a di ammo a naparsua, a kunada a Dios—ti parsua a di pay pulos nakitkita wenno naammuan, a pulos a saan pay ken saanto iti kaano man."},{"vNo":29,"txt":"Ita idi nakita ti nangato a saserdote ken ti pangulo nga ukom ti kinatangken ti panagpuspusona, wen, idi nakitada a susikenna pay uray ti Dios, dida pulos sinungbatan dagiti balikasna; ngem imbilinda a nasken a mapungo; ket inyawatda kadagiti ima dagiti agrebbeng, ket impatulodda iti daga ti Zarahemla, tapno maisaklang ken ni Alma, ken iti pangulo nga ukom a gobernador iti intero a daga."},{"vNo":30,"txt":"Ket napasamak nga idi naisaklang ken ni Alma ken iti pangulo nga ukom, inaramidna latta ti kas iti inaramidna iti daga ti Gideon; wen, intultuloyna ti naguyaw."},{"vNo":31,"txt":"Ket timmakder a sipapannakkel dagiti balikasna iti sango ni Alma, ken sinusikna dagiti saserdote ken mamaestro, a pinabasolna ida a mangisungsungsong kadagiti tao kadagiti minamauyong a kannawidan dagiti ammada, tapno laeng mabsogda iti panagtrabaho dagiti tao."},{"vNo":32,"txt":"Ita kinuna kenkuana ni Alma:  Ammom a dikami agpabpabussog babaen ti panagtrabaho dagitoy a tao; ta adtoy nagtrabahuak uray pay manipud iti naggibusan ti panagturay dagiti ukom agingga ita, babaen dagiti imak tapno agbiagak, iti laksid ti adu a panagbibiahek iti aglawlaw ti daga a mangipakdaar iti balikas ti Dios kadagiti taok."},{"vNo":33,"txt":"Ken iti laksid dagiti adu a trabaho a nakakumikomak iti simbaan, pulos a diak immawat iti nawadwad uray no maysa la koma a senine iti panagtrabahok; wenno uray kadagiti kabsatko, malaksid iti pangukoman; sa kalpasanna immawatkami laeng a maibatay iti paglintegan para iti orasmi."},{"vNo":34,"txt":"Ket ita, no saankami nga umawat iti ania man a para iti panagtrabahomi iti simbaan, ania ti masagrapmi iti panagtrabahomi iti simbaan malaksid iti panangipakdaarmi iti kinapudno, tapno maaddaankami iti pagragsakan iti rag-o dagiti kabsatmi"},{"vNo":35,"txt":"Kalpasanna apay a kunam a mangasabakami kadagitoy a tao tapno adda masagrapmi, no sika, iti bagim a mismo, ammom nga awan ti masagrapmi?  Ket ita, patiem kadi a balballikugenmi dagitoy a tao, a nakaigapuan ti panagrag-o ti puspusoda"},{"vNo":36,"txt":"Ket insungbat ni Korihor, Wen."},{"vNo":37,"txt":"Ket kalpasanna kinuna kenkuana ni Alma:  Mamatika kadi nga adda Dios"},{"vNo":38,"txt":"Ket insungbatna, Saan."},{"vNo":39,"txt":"Ita kinuna kenkuana ni Alma:  Paglikudamto kadi pay nga adda Dios, ken kasta met a paglikudam kadi ni Cristo?  Ta adtoy, kunak kenka, ammok nga adda Dios, ken kasta met nga umayto ni Cristo."},{"vNo":40,"txt":"Ket ita ania ti pammaneknekmo nga awan ti Dios, wenno saan nga umay ni Cristo?  Kunak kenka nga awan, malaksid laeng ti bukodmo a balikas."},{"vNo":41,"txt":"Ngem, adtoy, adda amin kaniak a banag a kas pammaneknek a pudno amin dagitoy a banag; ken adda met kenka amin a banag a kas pammaneknek a pudnoda; ket paglikudam kadi ida?  Mamatika kadi a pudno dagitoy a banag"},{"vNo":42,"txt":"Adtoy, ammok a mamatika, ngem addaanka iti managulbod nga espiritu, ket inwaksim ti Espiritu ti Dios ket awan ti lugarna kenka; ngem adda kenka ti pannakabalin ti sairo, ket isu ti mamagtigtignay kenka, agparnuay tapno madadaelna dagiti annak ti Dios."},{"vNo":43,"txt":"Ket ita kinuna ni Korihor ken ni Alma:  No pakitaannak iti tanda, a pakagutugotak nga adda Dios, wen, ipakitam kaniak nga adda bilegna, ket isunto pay laeng ti panamatik iti kinapudno dagiti balikasmo."},{"vNo":44,"txt":"Ngem kinuna kenkuana ni Alma:  Adda kenkan ti umdas a tanda; sulisogem kadi pay ti Diosmo?  Kunam kadi, Ipakitam kaniak ti tanda, no adda kenkan ti pammaneknek amin dagitoy kabsatmo, ken kasta met amin dagiti nasantuan a propeta?  Adda iti sangom dagiti nasantuan a kasuratan, wen, ket ipamatmat amin dagiti banag nga adda Dios; wen, uray pay ti daga, ken amin a banag nga adda iti rabawna, wen, ken ti panagpusiposna, wen, ken kasta met amin dagiti planeta nga aggunay iti gagangay a langada ti mangpaneknek nga adda Kangatuan a Namarsua."},{"vNo":45,"txt":"Ket agsursorka kadi pay, a mangyaw-awan kadagiti puso dagitoy a tao, a paneknekam kadakuada nga awan ti Dios?  Ket paglikudam kadi pay amin dagitoy a pammaneknek?  Ket kinunana:  Wen, paglikudak, malaksid no pakitaannak iti tanda."},{"vNo":46,"txt":"Ket ita napasamak a kinuna kenkuana ni Alma:  Adtoy, maldaanganak gapu iti kinatangken ti pusom, wen, ta pagkedkedam pay laeng ti espiritu ti kinapudno, ta madadaelto ti kararuam."},{"vNo":47,"txt":"Ngem adtoy, nasaysayaat pay a mapukaw ti kararuam ngem ti sika ti pakaipuonan ti pannakadadael ti adu a kararua, babaen ti panagul-ulbodmo ken babaen dagiti makapatiray-ok a balikasmo; ngarud no paglikudamto pay laeng, adtoy dusaennakanto ti Dios, nga agbalinkanto nga umel, a dimonton maungap ti ngiwatmo iti kaano man, tapno saanmonton a maallilaw dagitoy a tao."},{"vNo":48,"txt":"Ita kinuna kenkuana ni Korihor:  Diak a tallikudan ti kaadda ti Dios, ngem diak mamati nga adda Dios; ket kunak met, a dimo ammo nga adda Dios; ket malaksid no pakitaannak iti tanda, saanak a mamati."},{"vNo":49,"txt":"Ita kinuna kenkuana ni Alma:  Daytoy ti itedko kenka a kas tanda, tapno agbalinka nga umel, a maibatay kadagiti balikasko; ket kunak, nga iti nagan ti Dios, agbalinka nga umel, tapno saankan a makapagbalikas."},{"vNo":50,"txt":"Ita idi maisao ni Alma dagitoy a balikas, nagbalin nga umel ni Korihor, tapno saanen a makapagsao, a maibatay kadagiti balikas ni Alma."},{"vNo":51,"txt":"Ket ita idi nakita ti pangulo nga ukom daytoy, inaramatna ti imana a nagsurat ken ni Korihor, a kinunana:  Mamatika kadin iti bileg ti Dios?  Asino ti tarigagayam a pangipakitaan ni Alma iti tandana?  Kayatmo kadi a dangranna dagiti sabali, tapno maipakitana kenka ti tanda?  Adtoy, naipakitana kenkan ti tanda; ket ita suppiatem kadi pay"},{"vNo":52,"txt":"Ket insagana ni Korihor ti imana a nagsurat, a kinunana:  Ammok nga umelak, ta saanak a makapagsao; ken ammok nga awan ti sabali malaksid iti pannakabalin ti Dios a makaaramid kaniak itoy; wen, ken kanayon nga ammok nga adda Dios."},{"vNo":53,"txt":"Ngem adtoy, inallilawnak ti sairo; ta nagparang kaniak iti langa ti anghel, ket kinunana kaniak:  Mapanka ket pasubliem dagitoy a tao, ta winarawara idan amin ti di am-ammo a Dios.  Ket kinunana kaniak:  Awan ti Dios; wen, ket insurona kaniak ti rumbeng a sawek.  Ket insurok dagiti balikasna; ket insurok ida agsipud ta makaay-ayoda iti nailubongan a panunot; ket insurok ida, uray pay nga agingga a nagballigiak, kangrunaanna a namatiak unay a pudnoda; ket iti daytoy a gapu dinaerak ti kinapudno, agingga a naalak daytoy nakaro a lunod kaniak."},{"vNo":54,"txt":"Ita idi maisaona daytoy, dinawatna nga agkararag ni Alma iti Dios, tapno bareng no maikkat ti lunod kenkuana."},{"vNo":55,"txt":"Ngem kinuna kenkuana ni Alma:  No maikkat daytoy a lunod kenka yaw-awanmonto manen ti puspuso dagitoy a tao; ngarud, agtalinaed kenka a kas iti pagayatan ti Apo."},{"vNo":56,"txt":"Ket napasamak a saan a naikkat ken ni Korihor ti lunod; ngem napapanaw, ket napan namalaybalay nga agdawat iti kanenna."},{"vNo":57,"txt":"Ita naiwaras a dagus ti pannakaammo iti napasamak ken ni Korihor iti intero a daga; wen, imbilin ti kangatuan nga ukom ti pannakaiwaragawag kadagiti amin a tao iti daga, a naipakdaar kadagiti namati kadagiti balikas ni Korihor a dagdagusenda ti agbabawi, wenno maipaay met kadakuada iti isu met laeng a pangngeddeng."},{"vNo":58,"txt":"Ket napasamak a napaannugotda amin iti kinadangkes ni Korihor; ngarud napasurotda manen amin iti Apo; ket daytoy ti naggibusan ti kinamanagbasol iti wagas ni Korihor.  Ket namalaybalay ni Korihor, a nagdawat iti taraonna."},{"vNo":59,"txt":"Ket napasamak nga iti panagsursorna kadagiti tao, wen, kadagiti tao a simmina kadagiti Nephite ken nangawag iti bagbagida iti Zoramite, nga indauluan ti tao nga agnagan iti Zoram—ket iti pannakipulapolna kadakuada, adtoy, nadungpar ken nailudekludek, nga agingga a natay."},{"vNo":60,"txt":"Ket kasta ti pannakakitatayo iti naggibusan ti nangballikog iti wagas ti Apo; ket kasta ti pannakakitatayo a saan a tulongan ti sairo dagiti annakna iti maudi nga aldaw, ngem nadaras ti panangabogna kadakuada iti impierno."}]}