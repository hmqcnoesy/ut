{"heading":"Rinibu ti mapasurot a buniagan ni Alma—Mastrek ti kinamanagbasol ti Simbaan, ket natubeng ti panagdur-as ti Simbaan—Matudingan ni Nephihah a pangulo nga ukom—Ni Alma, kas kangatuan a saserdote, ingaedna ti bagina iti panangasaba. Agarup 86–83 s.c.","prevAbbr":"alma","prevNo":3,"nextAbbr":"alma","nextNo":5,"chapterTitle":"Alma 4","verses":[{"vNo":"1 ","txt":"Ita napasamak iti maikanem a tawen ti panagturay dagiti ukom kadagiti tao ni Nephi, awan ti panagsusupanget wenno gubgubat iti daga a Zarahemla;"},{"vNo":"2 ","txt":"Ngem nagrigat dagiti tao, wen, nalabes a panagrigat iti pannakapukaw dagiti kabsatda, ken kasta met ti pannakapukaw dagiti pangen ken dagiti arbanda, ken kasta met ti pannakapukaw dagiti kinelleng a bukbukelda, nga inlupeklupek ken dinadael dagiti Lamanite."},{"vNo":"3 ","txt":"Ket nalabes unay ti pannakaparigatda ta nagladingit ti tunggal kararua; ket namatida nga isu ti panangukom ti Dios a naited kadakuada gapu iti kinadangkesda ken ti kinamanagbasolda; ngarud nariingda a nanglagip iti pagrebbenganda."},{"vNo":"4 ","txt":"Ket rinugianda a binangon a naan-anay ti simbaan; wen, ket adu ti nabuniagan iti dandanum ti Sidon ken kimmappon iti simbaan ti Dios; wen, nabuniaganda iti ima ni Alma, a naikkan-pateg a nangato a saserdote kadagiti tao ti simbaan, babaen ti ima ti amana a ni Alma."},{"vNo":"5 ","txt":"Ket napasamak iti maikapito a tawen ti panagturay dagiti ukom adda agarup a tallo ribu ken lima gasut a kararua a nangikappon iti bagbagina iti simbaan ti Dios ket nabuniaganda. Ket kasta ti panaggibus ti maikapito a tawen ti panagturay dagiti ukom kadagiti tao ni Nephi; ket nagtultuloy ti kappia iti dayta a panawen."},{"vNo":"6 ","txt":"Ket napasamak iti maikawalo a tawen a panagturay dagiti ukom, a nagbalin a palangguad dagiti tao ti simbaan, gapu iti aglaplapusanan a kinabaknangda, ken dagiti napino a sedada, ken dagiti nalamuyot ti pannakaabelna a lino, ken gapu iti adu a pangen ken arbanda, ken ti balitok ken pirakda, ken amin a kita ti napateg a banagda, a naalada kadagiti pamastrekanda; ket dagitoy a banag ti namagtangig kadagiti matada, ta rinugianda ti nagaruat iti nangina a kawes."},{"vNo":"7 ","txt":"Ita daytoy ti gapu ti adu a panagrigat ni Alma, wen, ken adu unay kadagiti tao nga inikkan-pateg ni Alma nga agbalin a maestro, ken saserdote, ken elder iti simbaan; wen, adu kadakuada ti limdaang iti kinadangkes a nakitada a nangrugin kadagiti taoda."},{"vNo":"8 ","txt":"Ta nakita ken naimatanganda a napnuan liday a nangrugi dagiti tao ti simbaan a timmangig dagiti matada, ken naituon dagiti pusoda iti kinabaknang ken kadagiti awan kaes-eskanna a banag iti lubong, ta nangrugida a managpungtot, iti tunggal maysa, ket rinugianda ti nangidadanes kadagiti saan a mamati iti maibatay iti kayat ken pakaragsakanda."},{"vNo":"9 ","txt":"Ket kasta, itoy a maikawalo a tawen ti panagturay dagiti ukom, nangrugi ti nalabes a panagsusupanget dagiti tao ti simbaan; wen, adda innapal, ken riri, ken gura, ken panangidadanes, ken palangguad, a nangrimbaw pay iti palangguad dagiti saan a kameng ti simbaan ti Dios."},{"vNo":"10 ","txt":"Ket kasta ti naggibusan ti maikawalo a tawen ti panagturay dagiti ukom; ken ti kinadangkes iti simbaan ti dakkel a lapped kadagiti saan a kameng ti simbaan; ket kasta ti nangrugian ti pannakatubeng ti irarang-ay ti simbaan."},{"vNo":"11 ","txt":"Ket napasamak iti nangrugian ti maikasiam a tawen, nakita ni Alma ti kinadangkes iti simbaan, ken nakitana met a nangrugi nga inturong ti pagwadan ti simbaan dagiti saan a mamatpati manipud iti maysa a kinamanagbasol a maiturong iti sabali, kasta ti pannakayeg ti pannakadadael dagiti tao."},{"vNo":"12 ","txt":"Wen, nakitana ti nalabes a di panagpapatas dagiti tao, adda dagiti pinaiturayan iti palangguadda, a nangumsi kadagiti dadduma, a nangtallikud kadagiti makasapul ken dagiti lamulamo ken dagiti mabisin, ken dagiti mawaw, ken dagiti masakit ken marigatan."},{"vNo":"13 ","txt":"Ita dakkel daytoy a gapu ti panagladingit dagiti tao, idinto nga imbaba dagiti dadduma ti bagbagida, nangtulong kadagiti makasapul iti tulongda, a kas iti panangiburay iti kinabaknangda kadagiti nakurapay ken makasapul, panangtaraon kadagiti mabisin, ken agitured iti amin a kita ti panagrigat, para ken ni Cristo, a nasken nga umay a maibatay iti espiritu ti pammadto;"},{"vNo":"14 ","txt":"A mangpadaan iti dayta nga aldaw, a mamagtalinaed iti pannakaugas ti basolda; ta napnoda iti nalaus a rag-o gapu iti panagungar dagiti natay, a maibatay iti pagayatan ken bileg ken panangisalakan ni Jesucristo manipud kadagiti ima ni patay."},{"vNo":"15 ","txt":"Ket ita napasamak a ni Alma, gapu ta nakitana ti panagrigat dagiti napakumbaba a pasurot ti Dios, ken ti panangidadanes a naigabsuon kadakuada babaen dagiti nabati a taona, ken nakitana amin dagiti dida panagpapada, nangrugi a napnuan ladingit; nupay kasta saan a pinaay ti Espiritu ti Apo."},{"vNo":"16 ","txt":"Ket pinilina ti masirib a tao a maibilang kadagiti elder ti simbaan, ken inikkanna iti pannakabalin a maibatay iti timek dagiti tao, tapno maikkan iti bileg a mangipatungpal kadagiti paglintegan a maibatay kadagiti paglintegan a naiteden, ken ipatungpalna a maibatay iti kinadangkes ken dagiti krimen dagiti tao."},{"vNo":"17 ","txt":"Ita Nephihah ti nagan daytoy a tao, ket natudingan a pangulo nga ukom; ket nagtugaw iti pangukoman tapno mangukom ken mangiturong kadagiti tao."},{"vNo":"18 ","txt":"Ita saan nga inted ni Alma kenkuana ti saad a kas nangato a saserdote ti simbaan, ngem pinagtalinaedna ti saad ti nangato a saserdote kenkuana; ngem intedna ti pangukoman ken ni Nephihah."},{"vNo":"19 ","txt":"Ket inaramidna daytoy tapno makapulapol a mismo kadagiti taona, wenno kadagiti tao ni Nephi, tapno maikasabana ti balikas ti Dios kadakuada, tapno riingenna ida a manglagip iti pagrebbenganda, ken tapno ibabana, babaen ti balikas ti Dios, amin a kinapalangguad ken kinasikap ken amin a panagsusupanget nga adda kadagiti taona, ta nakitana nga awan ti pamuspusan a mangalaw kadakuada malaksid ti panangibinglayna iti natarnaw a pammaneknek a maisuppiat kadakuada."},{"vNo":"20 ","txt":"Ket kasta ti naggibusan ti maikasiam a tawen ti panagturay dagiti ukom kadagiti tao ni Nephi, intalek ni Alma ti pangukoman ken ni Nephihah, ket pinagtalinaedna ti bagina iti nangato a kinasaserdote ti nasantuan nga urnos ti Dios, iti pammaneknek iti balikas, a maibatay iti espiritu ti paltiing ken pammadto."}]}