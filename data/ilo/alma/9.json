{"heading":"Bilinen ni Alma dagiti tao ni Ammonihah nga agbabawi—Manangngaasi ti Apo kadagiti Lamanite kadagiti maudi nga aldaw—No paglikudan dagiti Nephite ti lawag, dadaelento ida dagiti Lamanite—Dumtengton iti mabiit ti Anak ti Dios—Subbotennanto dagiti agbabawi, mabuniagandanto, ken maaddaanda iti pammati iti naganna.  Agarup 82 s.c.","sectionHeading":"Dagiti balikas ni Alma, kasta met dagiti balikas ni Amulek, a nairakurak kadagiti tao nga adda iti daga ti Ammonihah.  Kasta met a naibaludda, ken insalakan dagiti nakaskasdaaw a bileg ti Dios nga adda kadakuada, a maibatay iti sinurat ni Alma.","prevAbbr":"alma","nextAbbr":"alma","prevNo":8,"nextNo":10,"chapterTitle":"Alma 9","prevTitle":"Alma 8","nextTitle":"Alma 10","verses":[{"vNo":1,"txt":"Ket manen, siak, ni Alma, gapu ta binilinnak ti Dios a nasken nga ikuyogko ni Amulek ket mapanak a mangasaba manen kadagitoy a tao, wenno kadagiti tao nga adda iti siudad ti Ammonihah, napasamak nga idi irugik ti mangasaba kadakuada, kinasinnupangetdak, a kinunada:"},{"vNo":2,"txt":"Asinoka?  Ipagarupmo kadi a mamatikami iti pammaneknek ti maysa a tao, uray pay no ikasabana kadakami a mapukawto ti daga"},{"vNo":3,"txt":"Ita awan a pulos ti naawatanda kadagiti balikas nga insaoda; ta dida ammo a nasken a mapukaw ti daga."},{"vNo":4,"txt":"Ken kinunada pay:  Dimi patien dagiti balikasmo no dimo ipadto a madadaelto daytoy dakkel a siudad iti maysa nga aldaw."},{"vNo":5,"txt":"Ita dida ammo a maaramid ti Dios dagiti kasta a nakaskasdaaw nga aramid, ta natangken ti panagpuspuso ken nasukirda a tattao."},{"vNo":6,"txt":"Ket kinunada:  Asino ti Dios, a saanen a mangibaon iti turay ngem iti maysa a tao kadagitoy a tao, a mangirakurak kadakuada iti kinapudno dagita naindaklan ken nakaskasdaaw a banag"},{"vNo":7,"txt":"Ket nagsaganada a mangdisso kaniak; ngem adtoy, saanda nga inaramid.  Ket nagtakderak a sililinteg a nangirakurak kadakuada, wen, sililinteg nga impaneknekko kadakuada, a kinunak:"},{"vNo":8,"txt":"Adtoy, O dakayo a nadangkes ken barusngi a kaputotan, kasano a nalipatanyo ti kannawidan dagiti ammayo; wen, anian a naglaka a nalipatanyo dagiti bilin ti Dios."},{"vNo":9,"txt":"Diyo kadi malagip a ti amatayo, a ni Lehi, naipanaw iti Jerusalem babaen ti ima ti Dios?  Diyo kadi malagip nga inturongna amin ida iti langalang"},{"vNo":10,"txt":"Ken nalipatanyo kadin iti kasta a kasapa no namin-ano nga insalakanna dagiti ammatayo kadagiti ima dagiti kabusorda, ket tinaginayonna ida manipud iti pannakadadael, uray pay kadagiti ima dagiti kabsatda"},{"vNo":11,"txt":"Wen, ket no saan koma a gapu iti awan kaaspingna a bilegna, ken ti kaasina, ken ti kinamanagibturna para kadatayo, saan la ketdi a naliklikan ti pannakapukawtayo iti rabaw ti daga a nabayagen sakbay pay daytoy a panawen, ken nalabit a naikumittayo iti awan inggana a ladingit ken kinaay-ay-ay."},{"vNo":12,"txt":"Adtoy, ita kunak kadakayo a binilinnakayo nga agbabawi; ken malaksid no agbabawikayo, diyo la ketdi matawid ti pagarian ti Dios.  Ngem adtoy, saan la a dagitoy—binilinnakayo nga agbabawi, wenno awan duadua a dadaelennakayo iti rabaw ti daga; wen, sarungkarannakayonto iti pungtotna, ket iti nakaam-amak a pungtotna saanto a tumallikud."},{"vNo":13,"txt":"Adtoy, diyo kadi malagip dagiti balikas nga imbagana ken ni Lehi, a kinunana:  Agingga a tungpalenyo dagiti bilinko, rumang-aykayonto iti daga?  Ket manen nasao nga:  Agingga a diyo tungpalen dagiti bilinko maipusingkayonto iti imatang ti Apo."},{"vNo":14,"txt":"Ita kayatko a laglagipenyo, nga agingga a saan a tungpalen dagiti Lamanite dagiti bilin ti Dios, naipusingdan iti imatang ti Apo.  Ita makitatayo a nalawlawaganen itoy a banag ti balikas ti Apo, ket naipusingen dagiti Lamanite iti imatangna, manipud iti nangrugian ti basbasolda iti daga."},{"vNo":15,"txt":"Nupay kasta kunak kadakayo, nalaglag-anto kadakuada iti aldaw ti panangukom ngem kadakayo, no agtalinaedkayo iti basbasolyo, wen, ken nalaglag-anto kadakuada itoy a biag ngem kadakayo, malaksid no agbabawikayo."},{"vNo":16,"txt":"Ta adu ti kari a naited kadagiti Lamanite; ta gapu dayta iti kannawidan dagiti ammada ti nakaigapuan ti panagtalinaedda nga awan ti ammona; ngarud kaasianto ida ti Apo ket yatiddognanto ti panagyanda iti daga."},{"vNo":17,"txt":"Ket iti sumagmamano a batang ti panawen maisaklangdanto a mamati iti balikasna, ken mangammo iti kinabiddut dagiti kannawidan dagiti ammada; ket adunto kadakuada ti maisalakan, ta manangngaasi ti Apo kadagiti umawag iti naganna."},{"vNo":18,"txt":"Ngem adtoy, kunak kadakayo a no mapukawkayo iti kinadangkes a saan nga agpaut dagiti aldawyo iti daga, ta maibaonto dagiti Lamanite kadakayo; ket no saankayo nga agbabawi umaydanto iti kanito a diyo mapakpakadaan, ket masarungkarankayonto iti nakaro a pannakadadael; ket maibatayto iti nakaam-amak a pungtot ti Apo."},{"vNo":19,"txt":"Ta dinanto ipalubos nga agbiagkayo iti kinamanagbasolyo, a mangdadael kadagiti taona.  Kunak kadakayo, Saan; kaykayatna pay a dadaelen amin dagiti Lamanite dagiti taona a naawagan iti tao ni Nephi, no adda gundawayda a matnag iti basbasol ken pagbasolan, kalpasan ti pannakaited kadakuada ti nabuslon a lawag ken pannakaammo nga inted kadakuada ti Apo a Diosda;"},{"vNo":20,"txt":"Wen, kalpasan ti pannakaibilangda a naidaddaduma a tao ti Apo; wen, kalpasan ti pannakaidaddadumada kadagiti dadduma a pagilian, kakabsat, pagsasao, wenno tattao; kalpasan ti pannakaipakaammo kadakuada ti amin a banag, a maibatay iti tarigagayda, ken ti pammatida, ken karkararag, iti dayta a napasamaken, ken mapasamak, ken dumtengto;"},{"vNo":21,"txt":"Kas sinarungkaranen ti Espiritu ti Dios; kas nakasaritan dagiti anghel, ken kas nasaon babaen ti timek ti Apo; ken addaan iti espiritu ti panagipadto, ken ti espiritu ti paltiing, kasta met ti adu a sagut, ti sagut iti panagsao dagiti dila, ken ti sagut ti panangasaba, ken ti sagut ti Espiritu Santo, ken ti sagut ti panagipatarus;"},{"vNo":22,"txt":"Wen, ken kalpasan ti panangiruar kadakuada ti Dios iti daga ti Jerusalem, babaen ti ima ti Apo; kas naisalakan iti bisin, ken iti sakit, ken amin a kasasaad dagiti sakit ti tunggal kita; ken isuda kas napapigsa iti pagbabakalan, tapno saanda a madadael; kas nawayawayaan iti pannakaadipen iti tunggal kanito, ken kas naidulin ken nataginayon agingga ita; ken dimmur-as agingga a bimmaknangda iti amin a banag—"},{"vNo":23,"txt":"Ket ita adtoy kunak kadakayo, a no dagitoy a tao, nga immawat iti nabuslon a bendision manipud iti ima ti Apo, agbasolda a maisuppiat iti lawag ken pannakaammo iti adda kadakuada, kunak kadakayo a no kastoy ti mapasamak, a no nasken a matnagda iti pagbasolan, adayonto a nalaglag-an kadagiti Lamanite ngem kadakuada."},{"vNo":24,"txt":"Ta adtoy, nawayway dagiti kari ti Apo kadagiti Lamanite, ngem saan kadakayo no agbasolkayo; ta saan kadi nga impeksa ti Apo ti karina ken sititibker nga impaulogna, a no umalsakayo a maibusor kenkuana awan duadua a madadaelkayo iti rabaw ti daga"},{"vNo":25,"txt":"Ket ita gapu itoy, a saankayo a madadael, imbaon ti Apo ti anghelna a mangsarungkar iti adu a taona, inrakurakna kadakuada a nasken a mapanda ken umararaw a sipapasnek kadagiti tao, a kinunana:  Agbabawikayo, ta asidegen ti pagarian ti langit;"},{"vNo":26,"txt":"Ket iti saan a nabayag manipud iti yaay ti Anak ti Dios a nagloriaan; ket ti gloriana agbalinto a gloria ti Bugbugtong ti Ama, a napnuan iti parabur, panagpapada, ken kinapudno, napno iti panagitured, kaasi, ken panagitured, nadaras a makangngeg kadagiti araraw dagiti taona ken mangsungbat kadagiti kararagda."},{"vNo":27,"txt":"Ket adtoy, umay a mangsubbot kadagiti mabuniagan iti panagbabawi, babaen ti pammatida iti naganna."},{"vNo":28,"txt":"Ngarud, isaganayo ti dalan ti Apo, ta asidegen ti kanito nga anien dagiti tao ti gunggona kadagiti trabahoda, a maibatay iti naaramiddan—no nalintegda apitendanto ti pannakaisalakan dagiti kararuada, a maibatay iti bileg ken panangisalakan ni Jesucristo; ket no dakesda apitenda ti pannakailunod dagiti kararuada, a maibatay iti bileg ken pammalud ti sairo."},{"vNo":29,"txt":"Ita adtoy, daytoy ti timek ti anghel, agpakpakaasi kadagiti tao."},{"vNo":30,"txt":"Ket ita, ay-ayatek a kakabsatko, gapu ta dakayo ti kakabsatko, ket rumbeng a maayatkayo, ken rumbeng a mangidatagkayo kadagiti aramid a mangipakita iti panagbabawi, a makitayo a timmangken ti puspusoyo a maibusor iti balikas ti Dios, ken makitayo a napukaw ken natnagkayo a tattao."},{"vNo":31,"txt":"Ita napasamak nga idi siak, ni Alma, naisaokon dagitoy a balikas, adtoy, kinapungtotdak dagiti tao gapu ta imbagak kadakuada a natangken ti panagpuspuso ken nasukirda a tattao."},{"vNo":32,"txt":"Kasta met a gapu ta imbagak kadakuada a napukaw ken natnagda a tattao nakaungetda kaniak, ket pinanggepdak a dissuan, nga iserrekdak iti pagbaludan."},{"vNo":33,"txt":"Ngem napasamak a saan a pinalubosan ida ti Apo a mangala kaniak iti dayta a kanito ket iserrekdak iti pagbaludan."},{"vNo":34,"txt":"Ket napasamak a napan ni Amulek ket nagtakder, ken rinugianna met ti nangasaba kadakuada.  Ket ita saan a naisurat amin a balikas ni Amulek, nupay kasta naisurat itoy a libro ti paset dagiti balikasna."}]}