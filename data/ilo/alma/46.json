{"heading":"Makikinnunsabo ni Amalickiah nga agbalin nga ari—Ibayog ni Moroni ti wagayway ti wayawaya—Pagkaykaysaenna dagiti tao a mangsalaknib iti pammatida—Maawagan dagiti napudno a mamati iti Kristiano—Mataginayon ti nabati ni Jose—Aglibas ni Amalickiah ken dagiti sumupsuppiat nga agturong iti daga a Nephi—Mapapatay dagiti saan a tumulong iti panggep ti wayawaya.  Agarup 73–72 s.c.","prevAbbr":"alma","nextAbbr":"alma","prevNo":45,"nextNo":47,"chapterTitle":"Alma 46","prevTitle":"Alma 45","nextTitle":"Alma 47","verses":[{"vNo":1,"txt":"Ket napasamak a kas iti kaadu iti saan a dimngeg kadagiti balikas ni Helaman ken dagiti kabsatna ti naguummong a bumusor kadagiti kabsatda."},{"vNo":2,"txt":"Ket ita adtoy, nalabes ti pungtotda, isu nga inkeddengda a patayen ida."},{"vNo":3,"txt":"Ita dakkel ken napigsa a tao ti dadaulo dagiti nagpungtot kadagiti kabsatda; ket Amalickiah ti naganna."},{"vNo":4,"txt":"Ket nalaus ti tarigagay ni Amalickiah nga agbalin nga ari; ken nalaus met ti tarigagay dagiti makapungtot a tao nga isu ti agbalin nga arida; ket dakdakkel ti bilangda ngem dagiti nababbaba nga ukom iti daga, ket agsapsapulda iti bileg."},{"vNo":5,"txt":"Ket inlungalong ida ti pamatpatiray-ok ni Amalickiah, a no tulonganda ken ipatugawda nga arida aramidennanto ida nga agturay dagiti tao."},{"vNo":6,"txt":"Kasta ti panangilungalong kadakuada ni Amalickiah a sumuppiat, iti laksid ti panangaskasaba ni Helaman ken dagiti kabsatna, wen, iti laksid ti nalaus a panangipategda iti simbaan, ta nangatoda a saserdote ti simbaan."},{"vNo":7,"txt":"Ket adu dagiti adda iti simbaan ti namati iti pammatiray-ok ni Amalickiah, ngarud simmuppiatda iti simbaan; ket kasta ti aramid dagiti tao ni Nephi a nakaam-amak ken napeggad, iti laksid ti dakkel a balligida kadagiti Lamanite, ken ti nalaus a ragragsakda a nagun-odda gapu iti panangisalakan kadakuada ti ima ti Apo."},{"vNo":8,"txt":"Kasta ti makitatayo a kalaka dagiti annak ti tattao a makalipat iti Apo a Diosda, wen, anian a naglaka ti agaramid iti pagbasolan, ken mayaw-awan iti dakes."},{"vNo":9,"txt":"Wen, ket makitatayo met ti maaramid ti nalaus a kinadangkes ti nadangkes a tao a mangituray kadagiti annak ti tattao."},{"vNo":10,"txt":"Wen, makitatayo ni Amalickiah, gapu ta nasikap a tao ken tao a nalaing a mamatpatiray-ok, a nangyaw-awan iti puspuso dagiti adu a tao nga agaramid iti dinadangkes; wen, ken agpanggep a mangdadael iti simbaan ti Dios, ken mangdadael iti pamuon ti wayawaya nga inted kadakuada ti Dios, wenno bendision nga impaay ti Dios a pagimbagan dagiti nalinteg iti rabaw ti daga."},{"vNo":11,"txt":"Ket ita napasamak nga idi mangngegan ni Moroni, nga isu ti pangulo a mangiturong iti buyot dagiti Nephite, dagitoy nga isusuppiat, kinapungtotna ni Amalickiah."},{"vNo":12,"txt":"Ket napasamak a pinigisna ti kagayna; ket nangala dita iti sangkapirgis, ket insuratna itoy—Pakalaglagipan iti Diostayo, iti pammatitayo, ken wayawaya, ken ti talnatayo, dagiti assawatayo, ken dagiti annaktayo—ken insingdanna iti murdong ti palo."},{"vNo":13,"txt":"Ket insingdanna iti bistukolna, ken iti kabalna, ken imbarikesna iti salaknib iti lomona; ket innalana ti palo, a nakaisingdanan ti pirgis ti kagayna, (ket ninagananna iti wagayway ti wayawaya) ket nagkurno iti daga, ket nagkararag a sipapasnek iti Diosna para iti bendision ti wayawaya a maipaay kadagiti kabsatna, agingga nga adda bunggoy dagiti Kristiano a mabati nga agtagikua iti daga—"},{"vNo":14,"txt":"Ta kasta amin dagiti pudno a mamati ken ni Cristo, a kameng ti simbaan ti Dios, a ninaganan dagiti saan a kameng ti simbaan."},{"vNo":15,"txt":"Ket napudno dagiti kameng ti simbaan; wen, amin dagiti napudno a mamati ken ni Cristo inawatda, a siraragsak, ti nagan ni Cristo, wenno Kristiano ti pannakaawagda, gapu iti pammatida ken ni Cristo nga umayto."},{"vNo":16,"txt":"Ket ngarud, itoy a kanito, inkararag ni Moroni a ti pagsayaatan dagiti Kristiano, ken ti wayawaya ti daga maipaay koma."},{"vNo":17,"txt":"Ket napasamak nga idi maibukbokna ti kararuana iti Dios, ninagananna amin a daga iti abagatan ti daga a Desolation, wen, iti ababa a pannao, amin a daga, iti man amianan ken iti abagatan—Ti napili a daga, ken ti daga ti wayawaya."},{"vNo":18,"txt":"Ket kinunana:  Manamnama a saan nga ipalubos ti Dios a datayo, a naumsi gapu ta inawattayo ti nagan ni Cristo, mailupeklupek ken madadael, agingga nga aramatentayo a pakadadaelantayo."},{"vNo":19,"txt":"Ket idi maisao ni Moroni dagitoy a balikas, napan kadagiti tao, nga iwagwagaywayna ti pirgis ti pagan-anayna iti angin, tapno makita ti amin ti surat nga insuratna iti pirgis, ket ibagbagana iti napigsa a timek, a kinunana:"},{"vNo":20,"txt":"Adtoy, asino man a mamagtalinaed itoy a wagayway iti daga, bay-anyo nga umay nga addaan iti pigsa ti Apo, ket sumrekda iti katulagan a pagtalinaedenda ti kalinteganda, ken ti pammatida, tapno bendisionan ida ti Dios."},{"vNo":21,"txt":"Ket napasamak nga idi maipakdaar ni Moroni dagitoy a balikas, adtoy, nagtataray dagiti tao nga immasideg a naibarikes dagiti salaknibda iti lomoda, a pigpigisenda dagiti pagan-anayda a tanda, wenno kas katulagan, a didanto tallikudan ti Apo a Diosda; wenno, iti ababa a pannao, no agkamtudda kadagiti bilin ti Dios, wenno matnagda iti pagbasolan, ket mabainda a mangawat iti nagan ni Cristo, pirsayen ida ti Apo a kas iti panangpirgisda kadagiti pagan-anayda."},{"vNo":22,"txt":"Ita daytoy ti katulagan nga inaramidda, ket imbarsakda dagiti pagan-anayda iti sakaanan ni Moroni, a kinunada:  Makitulagkami iti Diosmi, a madadaelkami, a kas kadagiti kabsatmi iti daga iti amianan, no matnagkami iti pagbasolan; wen, mabalinnakami nga ibarsak iti sakaanan dagiti kabusormi, a kas iti panangibarsakmi kadagiti pagan-anaymi iti sakaanam tapno mailudekludek, no matnagkaminto iti pagbasolan."},{"vNo":23,"txt":"Kinuna ni Moroni kadakuada:  Adtoy, datayo ti nabati iti bukel ni Jacob; wen, datayo ti nabati iti bukel ni Jose, a ti kagayna pinirgipirgis dagiti kabsatna iti adu; wen, ket ita adtoy, laglagipentayo a tungpalen dagiti bilin ti Dios, wenno pirgipirgisento dagiti kabsattayo dagiti pagan-anaytayo, ket maipisoktayo iti pagbaludan, wenno mailako, wenno mapapatay."},{"vNo":24,"txt":"Wen, taginayonentayo ti wayawayatayo a kas nabati ni Jose; wen, laglagipentayo dagiti balikas ni Jacob, sakbay ti ipapatayna, ta adtoy, nakitana a ti pirgis ti nabati iti kagay ni Jose nataginayon ken saan a nagrupsa.  Ket kinunana—Kas itoy nabati iti pagan-anay ti anakko a nataginayon, mataginayonto met ti nabati ti bukel ti anakko babaen ti ima ti Dios, ket itugotnanto, idinto a mapukawto dagiti mabati iti bukel ni Jose, a kas iti nabati iti pagan-anayna."},{"vNo":25,"txt":"Ita adtoy, daytoy ti namagleddaang iti kararuak; nupay kasta, adda rag-o ti kararuak iti anakko, gapu iti paset ti bukelna nga alaento ti Dios."},{"vNo":26,"txt":"Ita adtoy, daytoy ti pagsasao ni Jacob."},{"vNo":27,"txt":"Ket ita asino ti makaammo no ania ti nabati ti bukel ni Jose, a mapukawto a kas iti pagan-anayna, isuda dagiti simmuppiat kadatayo?  Wen, ket kastatayonto met no saantayo a makapagbayag iti pammati ken ni Cristo."},{"vNo":28,"txt":"Ket ita napasamak nga idi maisao ni Moroni dagitoy a balikas nagtuloy, ken naibaon iti amin a paset ti daga a yan dagiti sinnuppiat, ket inummongna amin dagiti tao nga agtarigagay a mamagtalinaed iti wayawayada, a sumaranget ken ni Amalickiah ken dagiti simmuppiat, a nanaganan iti Amalickiahite."},{"vNo":29,"txt":"Ket napasamak nga idi nakita ni Amalickiah nga ad-adu dagiti tao ni Moroni ngem dagiti Amalickiahite—ken nakitana met nga agduadua dagiti taona maipanggep iti linteg iti panggep nga insayangkatda—ngarud, iti danagna a dina magun-od ti tuntun-oyenna, innalana dagiti taona a mayat ket pimmanawda a napan iti daga ti Nephi."},{"vNo":30,"txt":"Ita impagarup ni Moroni a saan a nasken nga adda pay puersa dagiti Lamanite; ngarud napanunotna nga isina dagiti tao ni Amalickiah, wenno alaenna ida ket isublina ida, ket papatayenna ni Amalickiah; wen, ta ammona a masugsoganna dagiti Lamanite nga agpungtot kadakuada, ket baonenna ida a manggubat kadakuada; ket ammona daytoy nga aramiden ni Amalickiah tapno magun-odna ti panggepna."},{"vNo":31,"txt":"Ngarud napanunot ni Moroni a nasken nga alaenna dagiti buyotna, a nagtitipon, ken inarmasanda ti bagbagida, ken simrek iti katulagan a mamagtalinaed iti kappia—ket napasamak nga innalana ti buyotna ket nagnada nga intugotda dagiti toldada iti papanda iti langalang, a mangputed iti pagnaan ni Amalickiah iti langalang."},{"vNo":32,"txt":"Ket napasamak nga inaramidna a maibatay iti tarigagayna, ket nagna a napan iti langalang, ken indauluanna dagiti buyot ni Amalickiah."},{"vNo":33,"txt":"Ket napasamak a naglibas ni Amalickiah a kaduana ti bassit a bilang dagiti taona, ket naidatag dagiti nabati kadagiti ima ni Moroni ken naisubli iti daga a Zarahemla."},{"vNo":34,"txt":"Ita, gapu ta tao ni Moroni a tinudingan ti pangulo nga ukom ken ti timek dagiti tao, ngarud adda bilegna a maibatay iti pagayatanna kadagiti buyot dagiti Nephite, a mangipasdek ken mangaramat iti turayna kadakuada."},{"vNo":35,"txt":"Ket napasamak nga asino man kadagiti Amalickiahite a saan a sumrek iti katulagan a tumulong iti gagem ti wayawaya, tapno mataginayonda ti nawaya a gobierno, imbilinna a mapapatay; ket adda laeng sumagmamano a nangtallikud iti katulagan iti wayawaya."},{"vNo":36,"txt":"Ket napasamak met, nga imbilinna a maisa ti wagayway ti wayawaya iti tunggal torre nga adda iti amin a daga, a kukua dagiti Nephite; ket kasta ti panangimuntar ni Moroni iti simbolo ti wayawaya kadagiti Nephite."},{"vNo":37,"txt":"Ket nangrugida a naaddaan iti kappia manen iti daga; ket kasta ti panamagtalinaedda iti kappia iti daga agingga iti dandani gibus ti maika-sangapulo-ket-siam a panagturay dagiti ukom."},{"vNo":38,"txt":"Ket pinagtalinaed met da Helaman ken dagiti nangato a saserdote ti urnos iti simbaan; wen, uray pay iti uneg ti uppat a tawen nga addaanda iti kappia ken panagragragsak iti simbaan."},{"vNo":39,"txt":"Ket napasamak nga adu ti natay, a sititibker a namati a sinubbot ti Apo a Jesucristo dagiti kararuada; kasta ti iruruarda iti lubong nga agragragsak."},{"vNo":40,"txt":"Ket adda sumagmamano a natay iti gurigor, a masansan iti sumagmamano a panawen iti tawen iti daga—ngem saan unay iti gurigor, gapu iti kasayaatan a kalidad ti adu a mula ken ramramut nga insagana ti Dios a pangikkat iti pakaigapuan dagiti sakit a mangsan-ar kadagiti tao babaen ti kasasaad ti klima—"},{"vNo":41,"txt":"Ngem adu ti natay iti kinalakay; ket naragsak kenkuana dagiti natay iti pammati ken ni Cristo, a mainugot laeng a tuladentayo."}]}