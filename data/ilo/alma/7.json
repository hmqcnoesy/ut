{"heading":"Maipasngayto ni Cristo ken ni Maria—Warwarannanto ti panangadipen ni patay ken imetennanto dagiti basol dagiti taona—Dagiti agbabawi, mabuniaganda, ken mangtungpal kadagiti bilin maaddaanda iti agnanayon a biag—Saan a makatawid ti kinarugit iti pagarian ti Dios—Kinapakumbaba, pammati, namnama, ken kaasi ti kasapulan. Agarup 83 s.c.","sectionHeading":"Dagiti balikas ni Alma nga imburayna kadagiti tao iti Gideon, a maibatay iti bukodna a sinurat.","prevAbbr":"alma","prevNo":6,"nextAbbr":"alma","nextNo":8,"chapterTitle":"Alma 7","verses":[{"vNo":"1 ","txt":"Adtoy ay-ayatek a kakabsatko, gapu ta makitak a napalubosanakon nga umay kadakayo, ngarud padasek a kasaritakayo iti pagsasaok; wen, iti mismo a ngiwatko, gapu ta makitak a daytoy ti umuna a gundaway a pannakisaok kadakayo babaen dagiti balikas nga agtaud iti ngiwatko, siak a naan-anay a naitaeng iti pangukoman, saanak a nakaumay kadakayo gapu iti adu nga aramidko."},{"vNo":"2 ","txt":"Ken saanak pay koma a nakaumay ita kadakayo no saan a naited iti sabali ti pangukoman, a mangisaup iti panagturayko; ket manangngaasi unay ti Apo ta pinalubosannak nga umay kadakayo."},{"vNo":"3 ","txt":"Ket adtoy, immayak a napnuan iti namnama ken tarigagay a makitak ti panangipakumbabayo iti bagbagiyo iti Dios, ken intuloyyo ti umararaw iti paraburna, a makitak nga awan ti pakababalawanyo kenkuana, a makitak nga awankayo iti nakaam-amak ti rikutna a kasasaad nga adda dagiti kabsattayo iti Zarahemla."},{"vNo":"4 ","txt":"Ngem madaydayaw koma ti nagan ti Dios, ta impalubosna a maammuak, wen, inikkannak iti aglaplapusanan a rag-o a mangammo a nabangonda manen iti wagas ti kinalintegna."},{"vNo":"5 ","txt":"Ket agtalekak, a maibatay iti Espiritu ti Dios nga adda kaniak, a maaddaanak koma met iti rag-o kadakayo; nupay kasta diak tarigagayan a ti rag-ok kadakayo aggapuda iti adu a rigrigatko ken leddaang a nasagrapko kadagiti kabsat iti Zarahemla, ta adtoy, rimmimbaw ti rag-ok kadakuada kalpasan ti pannakayanudko iti adu a rigat ken leddaang."},{"vNo":"6 ","txt":"Ngem adtoy, agtalekak nga awankayo iti kasasaad a nalabes a kaawan ti pammati a kas kadagiti kabsatyo; agtalekak a saankayo a naitag-ay iti palangguad ti puspusoyo; wen, agtalekak a saanyo nga intuon ti puspusoyo iti kinabaknang ken kadagiti awan ti kaes-eskanna a banag iti lubong; wen, agtalekak a dikayo agdaydayaw kadagiti didiosen, ngem agdaydayawkayo ketdi iti pudno ken sibibiag a Dios, ken panunotenyo ti pannakaugas dagiti basolyo, iti awan inggana a pammati, a dumtengto."},{"vNo":"7 ","txt":"Ta adtoy, kunak kadakayo nga adunto ti banag a dumteng; ken adtoy, adda maysa a banag a kapatgan iti amin—ta adtoy, saanen nga adayo ti panawen ti yaay ken pannakipagindeg ti Mannubbot kadagiti taona."},{"vNo":"8 ","txt":"Adtoy, diak ibaga nga umayto kadatayo iti panawen a panagindegna iti matay a tabernakulona; ta adtoy, saan nga imbaga kaniak ti Espiritu a kastoyto ti mapasamak. Ita diak ammo iti daytoy a banag; ngem daytoy ketdi ti ammok, nga adda bileg ti Apo a Dios a mangaramid iti amin a banag a maibatay iti balikasna."},{"vNo":"9 ","txt":"Ngem adtoy, namin-adun nga imbaga ti Espiritu kaniak daytoy, a kinunana: Yikkismo kadagitoy a tao, a pagkunaam: Agbabawikayo, ket isaganayo ti dalan ti Apo, ket magnakayo iti danana, a nalilinteg; ta adtoy, magawgaw-aten ti pagarian ti langit, ket umayen ti Anak ti Dios iti rabaw ti daga."},{"vNo":"10 ","txt":"Ket adtoy, maipasngayto ken ni Maria, iti Jerusalem a daga dagiti puontayo, isu a birhen, a napateg ken napili nga instrumento, a marimbawanto ken mainaw babaen ti bileg ti Espiritu Santo, ket mangtedto iti anak a lalaki, wen, ti Anak ti Dios."},{"vNo":"11 ","txt":"Ket mapanto, nga agitured iti saem ken rigat ken amin a kita ti sulisog; ket daytoy tapno matungpal ti balikas a nagkuna a sagabaennanto ti saem ken saksakit dagiti taona."},{"vNo":"12 ","txt":"Ket awatennanto ni patay, tapno mawarwarna ti begkes ni patay a nangpungo kadagiti taona; ken awatenna ti pagkuranganda, tapno mapno ti lalaemna iti kaasi, a maibatay iti lasag, tapno maammuanna a maibatay iti lasag no kasano nga alawenna dagiti taona a maibatay kadagiti pagkuranganda."},{"vNo":"13 ","txt":"Ita ammo ti Espiritu ti amin a banag; nupay kasta agitured ti Anak ti Dios maibatay iti lasag tapno sagabaenna ti basbasol dagiti taona, tapno mapunasna dagiti nagbasolanda a maibatay iti bileg ti pannakaisalakanna; ket ita adtoy, daytoy ti pammaneknek nga adda kaniak."},{"vNo":"14 ","txt":"Ita kunak kadakayo a nasken nga agbabawikayo, ket maipasngaykayo manen; ta kinuna ti Espiritu a no saankayo a maipasngay manen diyo matawid ti pagarian ti langit; ngarud umaykayo tapno mabuniagankayo iti panagbabawi, tapno maugasan dagiti basolyo, tapno maaddaankayo iti pammati iti Kordero ti Dios, a nangikkat kadagiti basol ti lubong, a maingel a mangisalakan ken mangdalus iti amin a kinikillo nga aramid."},{"vNo":"15 ","txt":"Wen, kunak kadakayo nga umaykayo ket saankayo nga agbuteng, ket iwagsakyo amin a basol, a nalaka a mangisarsarak kadakayo, a nangpungo kadakayo iti pannakadadael, wen, umay ken mapankayo, ket ipakitayo iti Diosyo a sitatallugodkayo a mangibabawi kadagiti basolyo ket makitulagkayo kenkuana a mangtungpal kadagiti bilinna ket paneknekanyo kenkuana itoy nga aldaw babaen ti itatapugyo iti danum ti pabuniag."},{"vNo":"16 ","txt":"Ket asino man a mangaramid itoy, ken mangtungpal kadagiti bilin ti Dios kalpasanna, malagipnanto a kinunak kenkuana, wen, malagipnanto a nasaok kenkuana, a maaddaanto iti agnanayon a biag, a maibatay iti pammaneknek ti Nasantuan nga Espiritu, a namaneknek kaniak."},{"vNo":"17 ","txt":"Ket ita ay-ayatek a kakabsatko, mamatikayo kadi kadagitoy a banag? Adtoy, kunak kadakayo, wen, ammok a patienyo ida; ket ti panangipakita ti Espiritu nga adda kaniak ti wagas a pannakaammok a mamatikayo kadakuada. Ket ita gapu ta napigsa ti pammatiyo maipanggep iti dayta, wen, maipanggep kadagiti banag a nasaokon, nagpaiduma ti rag-ok."},{"vNo":"18 ","txt":"Ta kas nasaok kadakayon idi punganay, a tinartarigagayak unay a saankayo a maipada kadagiti kabsatyo a nagsagaba iti narikut a kasasaad, kasta met a naduktalak a napatgan dagiti tarigagayko."},{"vNo":"19 ","txt":"Ta maawatak nga addakayo iti dana ti kinalinteg; maawatak nga addakayo iti dana nga agturong iti pagarian ti Dios; wen, maawatak nga ar-aramidenyo a nalinteg dagiti danana."},{"vNo":"20 ","txt":"Maawatak a naipakaammon kadakayo, babaen ti pammaneknek ti balikasna, a saan a makapagna iti killo a dana; wenno sumiasi iti imbagana; wenno addaan iti anniniwan nga agakar-akar iti kanawan ken kanigid, wenno manipud iti umno a mapan iti saan nga umno; ngarud, awan inggana ti maymaysa a turongna."},{"vNo":"21 ","txt":"Ken saan nga agindeg kadagiti narugit a templo; kasta met a saan a maawat iti pagarian ti Dios ti rinurugit man wenno ania man a narugit; ngarud kunak kadakayo a dumtengto ti panawen, wen, ket itinto maudi nga aldaw, nga asino man a narugit agtalinaedto iti kinarugitna."},{"vNo":"22 ","txt":"Ket ita ay-ayatek a kakabsatko, imbagak dagitoy a banag kadakayo ta bareng no mariingko, ti riknayo iti pagrebbenganyo iti Dios, tapno magnakayo nga awan ti pakababalawanna iti sangona, tapno magnakayo a maikanatad iti nasantuan nga urnos ti Dios, a naawatyon."},{"vNo":"23 ","txt":"Ket ita kayatko nga agpakumbabakayo, ken managpabus-oy ken nalanay; nalaka a kasarsarita; napno iti panaganus ken panagitured; managpalabes iti amin a banag; naregta a mangtungpal kadagiti bilin ti Dios iti amin a kanito; agdawat iti ania man a banag a kasapulanyo, iti agpada a naespirituan ken naindagaan; kanayon nga agyaman iti Dios iti ania man a banag a maawatyo."},{"vNo":"24 ","txt":"Ken kitaenyo nga adda pammatiyo, namnama, ken panangngaasi, ket kalpasanna kanayon nga agaramidkayo iti adu a nasayaat."},{"vNo":"25 ","txt":"Ket bendisionannakayo koma ti Apo, ken kanayon koma a nadalus dagiti pagan-anayyo, tapno uray la no makatugawkayonto iti abay da Abraham, Isaac, ken Jacob, ken kadagiti nasantuan a propeta manipud pay idi punganay ti lubong, agtalinaed koma dagiti pagan-anayyo a nadalus a kas kadagiti pagan-anayda, iti pagarian ti langit a saanen a makaruar."},{"vNo":"26 ","txt":"Ket ita ay-ayatek a kakabsatko, naisaokon dagitoy a balikas kadakayo a maibatay iti Espiritu a namaneknek kaniak; ket aglaplapusanan ti ragsak ti kararuak, gapu iti aglaplapusanan a kinaregta ken panangimdeng iti balikasko."},{"vNo":"27 ","txt":"Ket ita, agtalinaed koma kadakayo ti kappia ti Dios, ken kadagiti balay ken dagdagayo, ken kadagiti pangen ken arbanyo, ken amin a kukuayo, dagiti babbai ken annakyo, a maibatay iti pammati ken nasayaat nga ar-aramidyo, manipud ita ken iti agnanayon. Ket kasta ti nasaokon. Amen."}]}