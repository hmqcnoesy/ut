{"heading":"Sumuppiat ni Alma ken ni Zeezrom—Maited ti kinadatdatlag ti Dios kadagiti laeng napudno—Maukom ti tao babaen ti kapanunotan, pammati, balikas, ken aramidna—Agsagabanto dagiti nadangkes iti naespirituan nga ipapatay—Daytoy nainlasagan a panagbiag ti pakapadasan a kasasaad—Ipatungpal ti wagas ti pannakasubbot ti Panagungar ken, babaen ti pammati, ti pannakaugas ti basbasol—Karbengan ti nagbabawi a tuntonen ti kaasi ti Bugbugtong nga Anak.  Agarup 82 s.c.","prevAbbr":"alma","nextAbbr":"alma","prevNo":11,"nextNo":13,"chapterTitle":"Alma 12","prevTitle":"Alma 11","nextTitle":"Alma 13","verses":[{"vNo":1,"txt":"Ita, iti pannakakita ni Alma a pinagulimek dagiti balikas ni Amulek ni Zeezrom, agsipud ta nakitana a natiliwan ni Amulek ti panagulbod ken panangallilaw a mangdadael kenkuana, ket nakitana a nangrugi nga agtigerger gapu iti pannakariknana iti basolna, linukatanna ti ngiwatna ket rinugianna ti nakisao kenkuana, ken tapno pasingkedanna dagiti balikas ni Amulek, ken tapno ipalawagna dagiti banag iti labes ti kabaelan, wenno tapno ipakaammona dagiti nasantuan a kasuratan iti labes ti inaramid ni Amulek."},{"vNo":2,"txt":"Ita nangngeg dagiti tao iti aglikmut dagiti imbaga ni Alma ken ni Zeezrom; agsipud ta dakkel ti ummong, ket kastoy ti panagsaona:"},{"vNo":3,"txt":"Ita, Zeezrom, tangay napaneknekan a natiliwanka a nagulbod ken nagsikap, agsipud ta saanka laeng a nagulbod iti tao ngem nagulbodka pay iti Dios; gapu ta adtoy, ammona amin a pampanunotmo, ket naubogmo a naipakaammo kadakami dagiti pampanunotmo babaen ti Espirituna;"},{"vNo":4,"txt":"Ket naubogmo nga ammomi a nasikap unay ti wagasmo, a kas iti kinasikap ti sairo, agsipud ta ti panangulbod ken panangallilawmo kadagitoy a tao ti mangsugsog kadakuada a bumusor kadakami, a manglais ken mangpapanaw kadakami—"},{"vNo":5,"txt":"Ita daytoy ti panggep ti kabusormo, ket ipakatna kenka ti pannakabalinna.  Ita kayatko a lagipem nga ania man nga ibagak kenka, ibagak iti amin."},{"vNo":6,"txt":"Ket adtoy kunak kadakayo amin a palab-og daytoy ti kabusor, a mangtiliw kadagiti tao, tapno agrukbabkayo kenkuana, tapno patapatannakayo iti kawarna, tapno irakednakayo iti agnanayon a pannakadadael, babaen ti pannakabalin ti panangadipenna."},{"vNo":7,"txt":"Ita idi naibaga ni Alma dagitoy a balikas, nangrugi a nagtigerger ni Zeezrom iti kasta unay, gapu ta naallukoy iti pannakabalin ti Dios; ken naallukoy pay nga adda ammo da Alma ken Amulek maipapan kenkuana, gapu ta naallukoy nga ammoda ti pampanunotenna ken panggep ti pusona; agsipud ta naited kadakuada ti pannakabalin tapno maammuanda dagitoy a banag babaen ti espiritu ti panangipadto."},{"vNo":8,"txt":"Ket nangrugi ni Zeezrom nga agsaludsod kadakuada a sireregta, tapno ad-adu pay ti maammuanna maipapan iti pagarian ti Dios. Ket kinunana ken ni Alma:  Ania ti kayat a sawen dagiti sinao ni Amulek maipapan iti panagungar ti natay, nga agungarto ti amin manipud iti patay, ti nalinteg man ken saan a nalinteg, ken maidatagdanto iti Dios ket maukomda babaen iti aramidda"},{"vNo":9,"txt":"Ket ita rinugian ni Alma nga ipalawag kenkuana dagitoy a banag, a kinunana:  Naited daytoy iti adu tapno maammuanda dagiti kinadatdatlag ti Dios; nupay kasta naisaadda babaen ti nainget a bilin a saanda laeng nga ibingay babaen ti paset ti balikasna nga intedna kadagiti annak ti tao, babaen ti aramid ken kinaregta nga ipaayda kenkuana."},{"vNo":10,"txt":"Ket ngarud, siasino man a mangpatangken iti pusona, umawatto iti basbassit a paset ti balikas; ket siasino man a saan a mangpatangken iti pusona, maitedto kenkuana ti dakdakkel a paset ti balikas, agingga a maited kenkuana ti pannakaammo iti kinadatdatlag ti Dios agingga a maammuanna amin a pakabuklanda."},{"vNo":11,"txt":"Ket dagiti mangpatangken iti puspusoda, maitedto kadakuada ti basbassit a paset ti balikas agingga nga awan ti maammuanda maipapan iti kinadatdatlagna; ket isudanto ti agbalin nga adipen ti sairo, ket maiturongda iti pannakadadael babaen ti pagayatanna.  Ita daytoy ti kayat a sawen ti kawar ti impierno."},{"vNo":12,"txt":"Ket nalawag ti panangibaga ni Amulek ti maipapan iti patay, ken iti panagungar manipud itoy a pannakatay iti kasasaad a saan a matay, ken iti pannakaidatag iti pangukoman ti Dios, tapno maukom babaen iti aramidtayo."},{"vNo":13,"txt":"Kalpasanna no napatangkenen dagiti pusotayo, wen, no pinatangkentayo ti puspusotayo a maibusor iti balikas, no saanto a masarakan kadatayo, ngarud nakaal-alinggetto ti kasasaadtayo, gapu ta makedngantayo."},{"vNo":14,"txt":"Gapu ta dagiti balikastayo ti mangkeddeng kadatayo, wen, kedngandatayo dagiti amin nga aramidtayo; saantayto a masarakan nga awan mulitna; ket kedngandatayo met ti pampanunottayo; ket iti daytoy nakakaskas-ang a kasasaad saantayto a maitured ti pumerreng iti Diostayo; ket naragragsaktayo pay koman no mabilintayo dagiti bato ken dagiti bantay a manggabur kadatayo tapno mailingedtayo iti imatangna."},{"vNo":15,"txt":"Ngem saan a mabalin daytoy; masapul a sumaklangtayo kenkuana iti gloriana, ken iti pannakabalinna, ken iti bileg, kinadayag, ken panangiturayna, ket awatentayo ti agnanayon a bain a nalinteg ti amin a panangukomna; a nalinteg iti amin nga aramidna, ken naasi iti annak ti tao, ken addaan iti pannakabalin a mangisalakan iti amin a tao a mamati iti naganna ken mangted iti bunga a kasapulan ti panagbabawi."},{"vNo":16,"txt":"Ket ita adtoy, kunak kadakayo nga umayton ti patay, ti maikadua nga ipapatay, nga isu ti naespirituan nga ipapatay, ket isunton ti kanito a siasino man a matay kadagiti basbasolna, kas iti naindagaan a pannakatay, matayto met a naespirituan; wen, matayto iti bambanag maipapan iti kinalinteg."},{"vNo":17,"txt":"Ket isunton ti kanito a ti panagrigatda kaslanto iti dan-aw ti apuy ken asupre, a ti gil-ayabna agpangato nga agnanayon; ket isunton ti kanito a mairakeddanto iti agnanayon a pannakadadael, babaen ti pannakabalin ken panangadipen ni Satanas, isu a nangparukbab kadakuada babaen ti pagayatanna."},{"vNo":18,"txt":"Kalpasanna, kunak kadakayo, agtalinaeddanto a kas man awan ti naaramid a pannubbot; agsipud ta saan a mabalin a masubbotda babaen ti linteg ti Dios; ket saanda a mabalin ti matay, ta ngamin awanen ti panagrupsa."},{"vNo":19,"txt":"Ita napasamak nga idi naisawang ni Alma dagitoy a balikas, ad-addan a nasdaaw dagiti tao;"},{"vNo":20,"txt":"Ngem adda maysa nga Antionah, a kangatuan a panguloda, a dimteng ket kinunana kenkuana:  Ania daytoy kinunam, nga agungar ti tao manipud ken patay ket mabaliwan manipud iti patay iti saan a pannakatay a kasasaad, tapno saan a matay ti kararua"},{"vNo":21,"txt":"Ania ti kayat a sawen ti nasantuan a kasuratan, nga agkuna nga inkabil ti Dios ti kerubin ken ti umap-apuy nga espada iti akindaya a paset ti minuyongan ti Eden, amangan ta sumrek dagiti immuna a nagannak kadatayo ket manganda iti bunga ti kayo ti biag, ket agbiagda nga agnanayon?  Ket iti daytoy makitatayo nga awan ti gundawayda nga agbiag iti agnanayon."},{"vNo":22,"txt":"Ita kinuna ni Alma kenkuana:  Daytoy ti banag nga ipalawagko.  Ita naawatantayo a natnag ni Adan babaen ti pannanganna iti maiparit a bunga, babaen iti balikas ti Dios; ket iti daytoy maawatantayo, a gapu iti pannakatnagna, nayaw-awan ken naglabsing amin a tao."},{"vNo":23,"txt":"Ket ita adtoy, kunak kadakayo a no koma mabalin a ni Adan ti mangan iti bunga ti kayo ti biag iti dayta a panawen, awan koma ti patay, ket awan koma ti kaipapanan ti balikas, a mangipakita nga ulbod ti Dios, agsipud ta kinunana:  No manganka sigurado a matayka."},{"vNo":24,"txt":"Ket maawatantayo nga umay ti patay iti sangkataw-an, wen ti patay nga imbaga ni Amulek, ti naindagaan nga ipapatay; nupay kasta adda panawen a naited iti tao nga agbabawi; ngarud nagbalin daytoy a biag a pakatingitingan; panawen a panagsagana a sumabat iti Dios; panawen a panagsagana para iti awan patinggana a kasasaad a naisaomin, nga isu ti kalpasan ti panagungar dagiti natay."},{"vNo":25,"txt":"Ita, no saan a gapu iti plano ti pannakasubbot, a naisaad manipud iti punganay ti lubong, awan koma ti panagungar ti natay; ngem adda naisaad a plano ti pannakasubbot, a mangipatungpal iti nasaon a panagungar dagiti natay."},{"vNo":26,"txt":"Ket ita adtoy, no nawaya koma dagiti immuna a nagannak kadatayo a napan nangan iti kayo ti biag mabalin nga agnanayonda koma a naladingit, ta awan ti gundawayda nga agsagana; ket napaay koma ti plano ti pannakasubbot, ken awan koma ti bileg ti balikas ti Dios, ket awan ti nagmaayanna."},{"vNo":27,"txt":"Ngem adtoy, saan a kasta; ngem naituding a masapul a matay ti tao; ket kalpasan ti ipapatay, masapul nga aglasatda iti panangukom, a kas iti nasaon a sigud a panangukom, nga isu ti panungpalan."},{"vNo":28,"txt":"Ket kalpasan a naituding ti Dios a nasken a maammuan ti tao dagitoy, adtoy, nakitana a nasken a maammuan ti tao dagiti banag nga intudingna kadakuada."},{"vNo":29,"txt":"Ngarud nangibaon iti anghel a makisao kadakuada, a nakaigapuan ti pannakakita ti tao iti dayagna."},{"vNo":30,"txt":"Ket rinugianda manipud iti dayta a kanito ti umawag iti naganna; isu a nakisarsarita ti Dios kadagiti tao, ket impakaammona kadakuada ti plano ti pannakasubbot, a naisagana manipud idi punganay ti lubong; ket impakaammona daytoy kadakuada babaen ti pammati ken panagbabawi ken ti nasantuan nga ar-aramidda."},{"vNo":31,"txt":"Gapuna, nangted iti bilin kadagiti tao, kadakuada nga immuna a naglabsing kadagiti immuna a bilin maipapan kadagiti banag a naindagaan, ken panagbalin a kasla dios, a makaammo iti nasayaat manipud iti dakes, a naisaad iti bagbagida iti kasasaad nga agaramid, wenno naisaad iti kasasaad nga agaramid babaen ti pagayatan ken pagragsakanda, nga agaramid iti dakes man wenno iti naimbag—"},{"vNo":32,"txt":"Ngarud nangted ti Dios kadakuada iti bilbilin, kalpasan ti panangipakaammona kadakuada iti plano ti pannakasubbot, a saanda koma nga agaramid iti dakes, ta ti dusa dayta isu ti maikadua nga ipapatay, a patay nga awan patinggana kadagiti banag maipapan iti kinalinteg; iti kasta awan koma ti bileg ti plano ti pannakasubbot, gapu ta saan a madadael dagiti aramid ti linteg, babaen ti kangatuan a kinaimbag ti Dios."},{"vNo":33,"txt":"Ngem inawagan ti Dios dagiti tao, iti nagan ti Anakna, (ta daytoy ti naikeddeng a plano ti pannakasubbot) a kinunana:  No agbabawikayo, ken saanyo a patangkenen dagiti puspusoyo, kaasiankayo, babaen ti Bugbugtong nga Anakko;"},{"vNo":34,"txt":"Ngarud, siasino man nga agbabawi, ket saanna a patangkenen ti pusona, maaddaan iti karbengan iti asi babaen ti Bugbugtong nga Anakko, iti pannakaugas ti basbasolna; ket sumrekto dagitoy iti paginanaak."},{"vNo":35,"txt":"Ket siasino man a mangpatangken iti pusona ket agaramid iti kinadakes, adtoy, ikarik a sipupungtot a saanto a makastrek iti paginanaak."},{"vNo":36,"txt":"Ket ita, kakabsatko, adtoy kunak kadakayo, a no patangkenenyo dagiti pusoyo saankayonto a makastrek iti paginanaan ti Apo; ngarud, ti kinadakesyo ti mangkarit kenkuana a mangyetnag iti gurana kadakayo a kas iti immuna a panangkarit, wen, babaen ti balikasna iti maudi a panangkarit a kas met iti immuna, nga agtungpal iti agnanayon a pannakadadael ti kararuayo; ngarud babaen ti balikasna, agingga iti maudi nga ipapatay, a kas met iti immuna."},{"vNo":37,"txt":"Ket ita, kakabsatko, tangay ammotayo dagitoy a banag, ken pudnoda, agbabawitayo, ken saantayo a patangkenen dagiti pusotayo, tapno saantayo a kariten ti Apo a Dios a mangyetnag iti gurana kadatayo iti daytoy maikadua a bilinna a naitedna kadatayo; ngem sumrektayo iti paginanaan ti Dios, a naisagana babaen ti balikasna."}]}