{"heading":"Alaen da Helaman, Gid, ken Teomner ti siudad ti Manti babaen ti nainsiraban nga aramid—Agsanud dagiti Lamanite—Mataginayon dagiti lallaki nga annak dagiti tao ni Ammon iti panangipingetda a mangsalaknib iti wayawaya ken pammatida.  Agarup 63–62 s.c.","prevAbbr":"alma","nextAbbr":"alma","prevNo":57,"nextNo":59,"chapterTitle":"Alma 58","prevTitle":"Alma 57","nextTitle":"Alma 59","verses":[{"vNo":1,"txt":"Ket adtoy, ita napasamak a sumaruno a gagemmi ti manggun-od iti siudad ti Manti; ngem adtoy, awan ti pamuspusan a mapaadayomi ida iti siudad babaen ti bassit a bunggoymi.  Ta adtoy, malagipda ti inaramidmi; ngarud dimi ida maallilaw nga umadayo iti sarikedkedda."},{"vNo":2,"txt":"Ket ad-aduda nga amang ngem ti buyotmi isu a dimi ida napan dinarup iti sarikedkedda."},{"vNo":3,"txt":"Wen, ket nagbalin a mainugot unay nga isaadmi dagiti taomi a mangasikaso kadagidiay paset ti daga a napasublimi a sakupen; ngarud nagbalin a mainugot unay nga aguraykami, tapno makaawatkami iti ad-adu a puersa manipud iti daga a Zarahemla ken kasta met ti baro a kasapulan nga abasto."},{"vNo":4,"txt":"Ket napasamak iti kasta a nangibaonak iti mensahero iti gobernador ti dagami, a mangilawlawag kenkuana iti maipanggep kadagiti aramid dagiti taomi.  Ket napasamak a naguraykami nga umawat iti abasto ken puersa manipud iti daga a Zarahemla."},{"vNo":5,"txt":"Ngem adtoy, bassit laeng ti nasagrapmi itoy; ta umaw-awat met dagiti Lamanite iti dakkel a puersa iti inaldaw, ken kasta met ti adu nga abasto; ket kasta ti kasasaadmi iti daytoy a panawen."},{"vNo":6,"txt":"Ket raut-rautendakami no dadduma dagiti Lamanite, nga inkeddengda babaen ti nainsiriban nga aramid a pangdadaelda kadakami; nupay kasta saankami a makidangadang kadakuada, gapu kadagiti kamang ken sarikedkedda."},{"vNo":7,"txt":"Ket napasamak a naguraykami kadagitoy narikut a kasasaad iti uneg ti adu a bulan, agingga a dandanikami napukaw iti igagawawami iti taraon."},{"vNo":8,"txt":"Ngem napasamak nga immawatkami iti taraon, nga inyeg kadakami ti buyot ti dua ribu a lallaki a tulong kadakami; ket daytoy laeng ti tulong a naawatmi, a pangsalaknib iti bagbagimi ken iti pagilianmi manipud iti pannakatnag kadagiti ima dagiti kabusormi, wen, a makisupanget iti kabusor a di mabilang."},{"vNo":9,"txt":"Ket ita ti gapu dagitoy a pannakaibabainmi, wenno ti gapu ti dida panangipatulod iti puersa kadakami, dimi ammo; ngarud naladingitankami ken kasta met a napnokami iti buteng, amangan la ketdi nga iti ania man a pamuspusan ipaay ti Dios ti panangukomna iti dagami, iti pannakaabakmi ken di pagduaduaan a pannakadadael."},{"vNo":10,"txt":"Ngarud impamaysa ti kararuami ti nagkararag iti Dios, tapno papigsaennakami ken ilisinakami kadagiti ima dagiti kabusormi, wen, ken kasta met nga ikkannakami iti puersa tapno mapagtalinaedmi dagiti siudadmi, ken dagiti dagami, ken dagiti pagsanikuaanmi, a pangtulongmi kadagiti taomi."},{"vNo":11,"txt":"Wen, ket napasamak a sinarungkarannakami ti Apo a Diosmi nga impanamnamana nga ilisinakami; wen, isu nga imbagana ti kappia iti kararuami, ket intedna kadakami ti nabileg a pammati, ket imbilinna kadakami a nasken a namnamaenmi nga ilisinakami."},{"vNo":12,"txt":"Napareggetkami iti bassit a buyot a naawatmi, ken naurnoskami a nakaikeddengen a mangparmek kadagiti kabusormi, ken mangasikaso kadagiti dagami, ken kadagiti pagsanikuaanmi, ken dagiti assawami, ken dagiti annakmi, ken ti gapu ti wayawayami."},{"vNo":13,"txt":"Ket kasta ti papanmi iti amin a kabaelanmi a nangbusor kadagiti Lamanite, nga adda iti siudad ti Manti; ket binangonmi dagiti toldami iti sikigan ti langalang, nga asideg iti siudad."},{"vNo":14,"txt":"Ket napasamak nga iti kabigatanna, a nakita dagiti Lamanite nga addakami iti beddeng ti langalang nga asideg ti siudad, a nangibaonda iti para siimda iti aglawlawmi tapno maammuanda ti bilang ken puersa ti buyotmi."},{"vNo":15,"txt":"Ket napasamak nga idi nakitada a saankami a napigsa, a maibatay iti bilangmi, ken iti butengda amangan no putdenmi ti paggapuan ti kasapulanda malaksid no rummuarda a makibakal kadakami ken papatayendakami, ken kasta met nga impapanda a laklakaendakami laeng a dadaelen iti kaadu ti buyotda, ngarud nangrugida nga agsagana a rummuar a makibakal kadakami."},{"vNo":16,"txt":"Ket idi nakitami nga agsagsaganada nga umay kadakami, adtoy, imbilinko a ni Gid, a kaduana ti bassit a bilang ti lallaki, nasken nga aglemmeng iti langalang, ken kasta met nga aglemmeng ni Teomner ken ti bassit a bilang dagiti lallaki iti langalang."},{"vNo":17,"txt":"Ita adda ni Gid ken dagiti taona iti kanawan ket adda dagiti dadduma iti kanigid; ket idi nailemmengda ti bagbagida, adtoy, nagbatiak, a kaduak dagiti nabati iti buyotko, iti dayta met la a lugar nga immuna a nagpatakderanmi iti toldami a maibusor iti panawen nga idadateng dagiti Lamanite a makibakal."},{"vNo":18,"txt":"Ket napasamak a rimmuar dagiti Lamanite nga adu ti buyotna a mangbusor kadakami.  Ket idi immayda ket darupendakamin kadagiti espadada, imbilinko kadagiti taok, dagiti kaduak, a nasken nga agsanudkami iti langalang."},{"vNo":19,"txt":"Ket napasamak a sinurotdakami dagiti Lamanite a sipapardas, ta nalaus ti tarigagayda a kumamakam kadakami tapno papatayendakami; ngarud sinurotdakami iti langalang; ket nagnakami iti nagbaetan da Gid ken Teomner, isuda a saan a nadlaw dagiti Lamanite."},{"vNo":20,"txt":"Ket napasamak nga idi makalabas dagiti Lamanite, wenno idi makalabas dagiti buyot, timmakder da Gid ken Teomner iti nalimed a yanda, ket sinabatda dagiti para siim dagiti Lamanite tapno saanda a makapagsubli iti siudad."},{"vNo":21,"txt":"Ket napasamak nga idi napatayda ida, nagtarayda a napan iti siudad ket nagtarusda kadagiti guardia a nabati a mangsalaknib iti siudad, isu a dinadaelda ida ken sinakupda ti siudad."},{"vNo":22,"txt":"Ita naaramid ti kastoy ta pinalubosan dagiti Lamanite ti sangabukel a buyotda, malaksid ti sumagmamano laeng a salaknib, a mapan iti langalang."},{"vNo":23,"txt":"Ket napasamak a babaen daytoy a pamuspusan nagun-od da Gid ken Teomner ti panagtagikua iti sarikedkedda.  Ket napasamak a nagturongkami, kalpasan ti napapaut a panagbiahemi iti langalang a mapan iti daga a Zarahemla."},{"vNo":24,"txt":"Ket idi nakita dagiti Lamanite a magmagnada nga agturong iti daga a Zarahemla, nalaus ti butengda, amangan la ketdi no adda plano a naiwayang a mangiturong kadakuada iti pannakadadael; ngarud rinugianda manen ti nagsanud iti langalang, wen, a nagsublida iti isu met la a dana a naggapuanda."},{"vNo":25,"txt":"Ket adtoy, rabii idi ket impatakderda dagiti toldada, ta impapan dagiti pangulo a kapitan dagiti Lamanite a nabannog dagiti Nephite gapu iti pannagnada; ken impagarupda a napagsanudda ti sangabukel a buyot ngarud saandan a pinanunot ti maipanggep iti siudad ti Manti."},{"vNo":26,"txt":"Ita napasamak nga idi rabiin, imbilinko a saan a maturog dagiti taok, ngem magnada ketdi nga umasideg babaen ti sabali a dalan nga agturong iti daga a Manti."},{"vNo":27,"txt":"Ket gapu itoy a pannagnami iti rabii, adtoy, iti kabigatanna addakamin iti labes dagiti Lamanite, isu nga inunaanmi ida a nakadanon iti siudad ti Manti."},{"vNo":28,"txt":"Ket kasta a napasamak, a babaen daytoy nainsiriban nga aramid nasakupmi ti siudad ti Manti nga awan ti naibuyat a dara."},{"vNo":29,"txt":"Ket napasamak nga idi simmangpet dagiti buyot dagiti Lamanite iti asideg ti siudad, ket nakitada a sisasaganakami a sumabat kadakuada, nalaus ti siddaawda ket sineknanda iti nakaro a buteng, isu a nagkamangda iti langalang."},{"vNo":30,"txt":"Wen, ket napasamak a pimmanaw dagiti buyot dagiti Lamanite iti amin a paset daytoy apagkapat ti daga.  Ngem adtoy, adu ti inkuyogda a babbai ken ubbing nga inruar iti daga."},{"vNo":31,"txt":"Ket dagiti siudad nga innala dagiti Lamanite, addada aminen itoy a panawen iti ikubmi; ket dagiti ammami ken dagiti babbaimi ken dagiti annakmi agsublidan iti balbalayda, amin malaksid dagiti nabalud ken inkuyog dagiti Lamanite."},{"vNo":32,"txt":"Ngem adtoy, bassit dagiti buyotmi a mangasikaso iti adu a siudad ken adu a pagsanikuaan."},{"vNo":33,"txt":"Ngem adtoy, agtalekkami iti Diosmi a nangted kadakami iti balligi kadagitoy a daga, isu a nagun-odmi dagidiay a siudad ken dagidiay a daga, a kukuami."},{"vNo":34,"txt":"Ita dimi ammo ti gapu no apay a dinakami inikkan ti gobierno iti puersa; uray dagiti tao nga immay kadakami dida met ammo no apay a dikami nakaawat iti nabilbileg a puersa."},{"vNo":35,"txt":"Adtoy, dimi ammo ngem ti dimo nagballigian, ket napapanawmo dagiti buyot a napan iti dayta apagkapat a daga; no agpayso, saanmi a tarigagayan ti agtanabutob."},{"vNo":36,"txt":"Ket no saan nga agpayso, adtoy, amkenmi amangan no adda sumagmamano a sumiasi iti gobierno, ta dida mangipatulod iti ad-adu a tao a katulonganmi; ta ammomi nga ad-aduda ngem iti imbaonda."},{"vNo":37,"txt":"Ngem, adtoy, awan ti aniamanna—agtalekkami iti Dios nga isalakannakami, iti laksid ti kinakapsut dagiti buyotmi, wen, ket ilisinakami kadagiti ima dagiti kabusormi."},{"vNo":38,"txt":"Adtoy, daytoy ti maika-duapulo-ket-siam a tawen, iti ud-udina, ket kukuamin dagiti dagami; ket nagkamang dagiti Lamanite iti daga a Nephi."},{"vNo":39,"txt":"Ket dagidiay lallaki nga annak ni Ammon, nga impangpangrunak nga imbaga, kaduak ida iti siudad ti Manti; ket tinulongan ida ti Apo, wen, ket inlisina ida a maidasay babaen ti espada, isu nga awan ti uray no maysa a kararua a napapatay."},{"vNo":40,"txt":"Ngem adtoy, naglak-amda iti adu a sugat; nupay kasta saanda a maisin iti dayta a wayawaya a nangwayawayaan kadakuada ti Dios; ket naigetda a manglagip iti Apo a Diosda iti inaldaw; wen, nagtultuloy ti panangsalimetmetda kadagiti alagadenna, ken dagiti pangngeddengna, ken dagiti bilinna; ket napigsa ti pammatida kadagiti paltiing maipanggep iti dayta nga umay."},{"vNo":41,"txt":"Ket ita, patpatgek a kabsatko, a Moroni, sapay koma iti Apo a Diostayo, a nangsubbot kadatayo ken nangwayawaya kadatayo, pagtalinaedennaka koma nga agnanayon iti imatangna; wen, ket sapay koma ta paraburanna dagitoy a tao, ken agballigika koma met a manggun-od kadagiti pagsanikuaan kadagiti amin nga innala dagiti Lamanite kadatayo, nga agpaay a tulongtayo.  Ket ita, adtoy, irikepkon ti suratko.  Siak ni Helaman, ti anak ni Alma."}]}