{"heading":"Salaysayen ni Helaman ti pannakaala ti Antiparah ken ti isusuko ken kalpasanna ti salaknib ti Cumeni—Simamaingel a makiranget dagiti agtutubona nga Ammonite ket masugatanda amin; ngem awan ti mapapatay—Ipakaammo ni Gid ti pammapatay ken ti panaglibas dagiti balud a Lamanite. Agarup 63 s.c.","prevAbbr":"alma","prevNo":56,"nextAbbr":"alma","nextNo":58,"chapterTitle":"Alma 57","verses":[{"vNo":"1 ","txt":"Ket ita napasamak a nakaawatak iti surat manipud ken ni Ammoron, ti ari, a nangibaga a no wayawayaanmi dagiti natiliwmi a balud ti gubat itedna kadakami ti siudad ti Antiparah."},{"vNo":"2 ","txt":"Ngem nangipatulodak iti surat iti ari, a mangnamnamakami nga umdas dagiti buyotmi a mangala iti siudad ti Antiparah babaen ti pigsami; ken kinakangel iti biangmi ti panangwayawayami kadagiti balud iti dayta a siudad, ken wayawayaanmi laeng dagiti baludmi no adda kasukatda."},{"vNo":"3 ","txt":"Ngem saan nga inawat ni Ammoron ti suratko, ta saan a makisinnukat iti balud; ngarud nagsaganakami a rumaut iti siudad ti Antiparah."},{"vNo":"4 ","txt":"Ngem pinanawan dagiti tao ti Antiparah ti siudad, ket nagkamangda kadagiti sabali a siudadda, a nasakupda, a trinserada; ket iti kasta natnag kadagiti imami ti siudad ti Antiparah."},{"vNo":"5 ","txt":"Ket kasta ti panaggibus ti maika-duapulo-ket-walo a tawen ti panagturay dagiti ukom."},{"vNo":"6 ","txt":"Ket napasamak nga iti panangrugi ti maika-duapulo-ket-siam a tawen, nakaawatkami iti kasapulan nga abasto, ken kasta met ti nayon ti buyotmi, manipud iti daga a Zarahemla, ken manipud iti daga iti aglawlaw, iti bilang nga innem a ribu a lallaki, malaksid ti innem-a-pulo a lallaki nga annak dagiti Ammonite nga immay timmipon kadagiti kabsatda, ti bassit a bunggoy a dua ribuk. Ket ita adtoy, napigsakami, wen, ken kasta met nga adu ti abastomi a nayeg kadakami."},{"vNo":"7 ","txt":"Ket napasamak a tarigagaymi ti mangiwayang iti dangadang kadagiti buyot a naikabil a mangigaga iti siudad ti Cumeni."},{"vNo":"8 ","txt":"Ket ita adtoy, ipakitak kenka a maipatungpalminton ti tarigagaymi; wen, iti kaadda ti napigsa a buyotmi, wenno ti paset ti napigsa a buyotmi, inalikubkobmi, iti rabii, ti siudad ti Cumeni, idi agarup nga awatenda ti kasapulanda nga abasto."},{"vNo":"9 ","txt":"Ket napasamak a nagkampokami iti aglawlaw ti siudad iti adu a rabii; ngem kinaiddami dagiti espadami, ken adda salaknibmi, tapno saan a makaasideg dagiti Lamanite kadakami iti rabii ket papatayendakami, a pinanggepda iti namin-adu a daras; ngem kas iti kaadu a daras ti panangpanggepda itoy naibukbok ti darada."},{"vNo":"10 ","txt":"Kamaudiananna dimteng dagiti abastoda, ket sumrekda koman iti siudad iti rabii. Ket dakami, idinto a Lamanitekami koma, Nephitekami; ngarud, innalami ida ken dagiti abastoda."},{"vNo":"11 ","txt":"Ket iti laksid ti pannakaisina dagiti Lamanite kadagiti katulonganda iti kastoy a wagas, napingetda pay laeng a mangsalaknib iti siudad; ngarud mainugot unay nga alaenmi dagidiay nga abasto ket ipatulodmi idiay Juda, ken kadagiti baludmi iti daga a Zarahemla."},{"vNo":"12 ","txt":"Ket napasamak a saan nga adu nga aldaw ti limmabas sakbay a nangrugi a napukaw dagiti Lamanite ti amin a namnamaenda a tulong; ngarud insukoda ti siudad kadagiti imami; ket kasta ti pannakaipatungpalmi iti planomi iti pananggun-odmi iti siudad ti Cumeni."},{"vNo":"13 ","txt":"Ngem napasamak nga adu unay dagiti baludmi nga, iti laksid ti kaadu ti bilangmi, napilitankami a mamaggunay amin kadagiti buyotmi a mamagtalinaed kadakuada, wenno mangpapatay kadakuada."},{"vNo":"14 ","txt":"Ta adtoy, mabalin nga umalsada iti dakkel a bilang, ket makirangetda babaen dagiti bato, ken pang-or, wenno ania man a banag a maiggamanda, isu a napapataymi ti dua ribu kadakuada kalpasan ti isusukoda a balud ti gubat."},{"vNo":"15 ","txt":"Ngarud mainugot unay kadakami, a nasken a gibusanmi ti biagda, wenno bayabayen ida, iti espada iti ima, agingga iti daga a Zarahemla; ken kasta met a dandani saanen nga umdas ti abastomi nga agpaay kadagiti taomi, iti laksid ti naalami kadagiti Lamanite."},{"vNo":"16 ","txt":"Ket ita, kadagidi narikut a kasasaad, nagbalin a nadagsen a banag a kedngan ti maipanggep kadagitoy a balud ti gubat; nupay kasta, inkeddengmi nga ipatulod ida iti daga a Zarahemla; ngarud nangpilikami kadagiti lallakimi, ket isuda ti pinangidaulomi kadagiti baludmi a mapan iti daga a Zarahemla."},{"vNo":"17 ","txt":"Ngem napasamak a nagsublida iti kabigatanna. Ket ita adtoy, dimi dinamag kadakuada ti maipanggep kadagiti balud; ta adtoy, dimteng dagiti Lamanite kadakami, ket nagsubli iti umno a kanito a mangisalakan kadakami iti pannakatnag kadagiti imada. Ta adtoy, pinatulodan ida ni Ammoron iti baro a kasapulan nga abasto ken kasta met ti adu a buyot a lallaki."},{"vNo":"18 ","txt":"Ket napasamak a simmangpet iti umno a kanito dagiti imbaonmi a nangkuyog kadagiti balud a mangsango kadakuada, ta dandanidakamin abaken."},{"vNo":"19 ","txt":"Ngem adtoy, nakiranget iti amin a kabaelanda ti bassit a bunggoy ti dua ribu ken innem-a-pulok; wen, natibkerda a simmango kadagiti Lamanite, ket impakatda ti pammapatay kadagiti amin a manglapped kadakuada."},{"vNo":"20 ","txt":"Ket idi sumuko koman dagiti nabati iti buyotmi kadagiti Lamanite, adtoy, natibker ken awanan amak dagiti dua ribu ken innem-a-pulo."},{"vNo":"21 ","txt":"Wen, ket tinungpal ken impategda nga awan kurangna ti tunggal balikas a pammilin; wen, a maibatay pay iti pammatida ti inaramidda; ket malagipko dagiti balikas nga imbagada kaniak nga insuro kadakuada dagiti innada."},{"vNo":"22 ","txt":"Ket ita adtoy, isu dagitoy annakko a lallaki, ken dagiti lallaki a napili a mangbayabay kadagiti balud, ti nakautanganmi itoy naindaklan a balligi; ta isuda ti nangabak kadagiti Lamanite; ngarud napasanudda iti siudad ti Manti."},{"vNo":"23 ","txt":"Ket napagtalinaedmi ti siudadmi a Cumeni, ket saankami amin a nadadael babaen ti espada; nupay kasta, naglak-amkami iti dakkel a pukaw."},{"vNo":"24 ","txt":"Ket napasamak a kalpasan ti ipapanaw dagiti Lamanite, nagbilinak a dagus a mailasin dagiti nasugatan a taok kadagiti natay, ket imbilinko a nasken a maagasan dagiti sugatda."},{"vNo":"25 ","txt":"Ket napasamak nga adda dua gasut, kadagiti dua ribu ken innem-a-pulo, ti naglusdoy gapu iti nagsayasay a dara; nupay kasta, kas maibatay iti kinaimbag ti Dios, ken iti nalaus a siddaawmi, ken kasta met ti rag-o ti sangabukel a buyotmi, awan ti uray no maysa a kararua kadakuada a napukaw; wen, ket awan ti uray no maysa a kararua kadakuada a di immawat iti adu a sugat."},{"vNo":"26 ","txt":"Ket ita, nakaskasdaaw ti pannakataginayonda iti sangabukel a buyotmi, wen, ta nasken a maisalakanda idinto nga agarup a sangaribu kadagiti kabsatmi ti napapatay. Ket ipatomi lattan nga aramid ti nakaskasdaaw a bileg ti Dios, gapu iti aglaplapusanan a pammatida iti dayta naisuro kadakuada a patienda—nga adda nalinteg a Dios, ket asino man a di agduadua, taginayonento ida ti nakaskasdaaw a bilegna."},{"vNo":"27 ","txt":"Ita daytoy ti pammati dagitoy nasaokon; ubbingda pay, ken napintek ti panunotda, ken agtultuloy ti panagtalekda iti Dios."},{"vNo":"28 ","txt":"Ket ita napasamak a kalpasan ti panangtaripatomi kadagiti nasugatan a taomi, ken naitabonmin dagiti minataymi ken kasta met dagiti minatay dagiti Lamanite, nga adu, adtoy, nagdamagkami ken ni Gid maipanggep kadagiti balud nga inrugida nga impan iti daga a Zarahemla."},{"vNo":"29 ","txt":"Ita ni Gid ti pangulo a kapitan ti bunggoy a natudingan a mangbayabay kadakuada iti daga."},{"vNo":"30 ","txt":"Ket ita, dagitoy dagiti balikas nga imbaga kaniak ni Gid: Adtoy, inrugimi ti napan iti daga a Zarahemla a nagkuyoganmi kadagiti baludtayo. Ket napasamak a nasabatmi dagiti para siim dagiti buyottayo, a naibaon a mangwanawan iti kampo dagiti Lamanite."},{"vNo":"31 ","txt":"Ket impukkawda kadakami, a kinunada—Adtoy, magmagna dagiti buyot dagiti Lamanite nga agturong iti siudad ti Cumeni; ket adtoy, matnagda kadakuada, wen, ket dadaelenda dagiti taotayo."},{"vNo":"32 ","txt":"Ket napasamak a nangngeg dagiti baludtayo ti pukkawda, a nangpakired kadakuada; ket immalsada kadakami."},{"vNo":"33 ","txt":"Ket napasamak a gapu iti yaalsada imbilinmi a maaramat dagiti espadami kadakuada. Ket napasamak nga inaramidda kadagiti bagi a sumarakusok kadagiti espadami, a, nakapapatayan ti dakkel a bilangda; ket simmina dagiti nabati nga immadayo kadakami."},{"vNo":"34 ","txt":"Ket adtoy, idi nakaadayodan ket dimi ida makamatan, nagnakami a sipapardas nga agturong iti siudad ti Cumeni; ket adtoy, apagisu ti idadanonmi a tumulong kadagiti kabsatmi a mangtaginayon iti siudad."},{"vNo":"35 ","txt":"Ket adtoy, nawayawayaankami manen kadagiti ima dagiti kabusormi. Ket nagasat ti nagan ti Diosmi; ta adtoy, isu ti nangisalakan kadakami; wen, a nangaramid kadagitoy naindaklan a banag para kadakami."},{"vNo":"36 ","txt":"Ita napasamak nga idi siak, ni Helaman, nangngegak dagitoy a balikas ni Gid, napnoak iti aglaplapusanan a rag-o gapu iti kinaimbag ti Dios iti panangtaginayonna kadakami, tapno saankami a mapukaw amin; wen, ket agtalekak a makastrek dagiti kararua dagiti napapatay iti paginanaan ti Diosda."}]}