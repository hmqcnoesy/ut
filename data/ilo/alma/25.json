{"heading":"Agsaknap ti panagraut dagiti Lamanite—Mapukaw ti bukel dagiti saserdote ni Noe a kas impadto ni Abinadi—Adu a Lamanite ti mapasurot ken kumappon kadagiti tao nga Anti-Nephi-Lehi—Mamatida ken ni Cristo ket surotenda ti paglintegan ni Moises. Agarup 90–77 s.c.","prevAbbr":"alma","prevNo":24,"nextAbbr":"alma","nextNo":26,"chapterTitle":"Alma 25","verses":[{"vNo":"1 ","txt":"Ket adtoy, ita napasamak nga ad-adda a rimmungsot dagidiay a Lamanite gapu ta napapatayda dagiti kabsatda; ngarud insapatada ti panagibalesda kadagiti Nephite; ket saandan a ginamgam pay a papatayen dagiti tao nga Anti-Nephi-Lehi iti dayta a panawen."},{"vNo":"2 ","txt":"Ngem innalada dagiti buyotda ket napanda kadagiti nagbedngan ti daga ti Zarahemla, ket dinarupda dagiti tao nga adda iti daga ti Ammonihah ket dinadaelda ida."},{"vNo":"3 ","txt":"Ket kalpasanna, adu ti pannakirupakda kadagiti Nephite, a nakapasanudan ken nakapapatayanda."},{"vNo":"4 ","txt":"Ket naibilang kadagiti Lamanite a napapatay ti dandani amin a bukel ni Amulon ken dagiti kabsatna, a dagiti saserdote ni Noe, ket napapatayda babaen dagiti ima dagiti Nephite;"},{"vNo":"5 ","txt":"Ket dagiti nabati, gapu ta nakalibasda iti langalang iti daya, ken gapu ta narabsutda ti bileg ken panangituray dagiti Lamanite, imbilinda a nasken nga adu kadagiti Lamanite ti mapukaw iti apuy gapu iti pammatida—"},{"vNo":"6 ","txt":"Ta adu kadakuada, kalpasan ti panaglak-amda iti adu a pukaw ken adu a rigat, nangrugida a nasugsogan a manglagip kadagiti balikas nga inkasaba kadakuada da Aaron ken dagiti kabsatna iti dagada; ngarud rinugianda ti di namati kadagiti kannawidan dagiti ammada, ket namatida iti Apo, ken inikkanna iti naindaklan a bileg dagiti Nephite; ket iti kasta adu kadakuada ti napasurot iti langalang."},{"vNo":"7 ","txt":"Ket napasamak a kinayat dagidiay agturay a nabati kadagiti annak ni Amulon a mapapatayda, wen, amin dagidiay a namati kadagitoy a banag."},{"vNo":"8 ","txt":"Ita daytoy a kinabannuar ti nakaigapuan ti kaadu kadagiti kabsatda ti nasugsogan nga agpungtot; ket nangrugi dita ti sinnupanget iti langalang; ket rinugian dagiti Lamanite inanup ti bukel ni Amulon ken dagiti kabsatna ket rinugianda a pinatay ida; ket kimmamangda iti langalang iti daya."},{"vNo":"9 ","txt":"Ket adtoy maan-anupda ita nga aldaw dagiti Lamanite. Kasta ti pannakapasamak dagiti balikas ni Abinadi, nga imbagana maipanggep iti bukel dagiti saserdote a nangayat nga aglak-am iti patay iti apuy."},{"vNo":"10 ","txt":"Ta kinunana kadakuada: Ania man ti aramidenyo kaniak kastanto met ti kita dagiti banag nga umay."},{"vNo":"11 ","txt":"Ket ita ni Abinadi ti immuna a naglak-am iti patay iti apuy gapu iti pammatina iti Dios; ita kastoy ti kayatna a sawen, nga adu ti aglak-am iti patay iti apuy, a maibatay iti linak-amna."},{"vNo":"12 ","txt":"Ket kinunana kadagiti saserdote ni Noe a kayat dagiti bukelda nga adu ti mapapatay, a kas iti napasamakna, ken maiwarawarada iti ganggannaet ken mapapatay, a kas iti karnero nga awanan iti agpaspastor nga inullaw ken pinatay dagiti atap nga ayup; ket ita adtoy, napaneknekan dagitoy a balikas, ta pinapanaw ida dagiti Lamanite, ken naanupanda, ken nadangranda."},{"vNo":"13 ","txt":"Ket napasamak nga idi nakita dagiti Lamanite a dida madaeran dagiti Nephite nagsublida manen iti dagada; ket adu kadakuada ti immay nagnaed iti daga ti Ismael ken iti daga ti Nephi, ket intiponda ti bagbagida kadagiti tao ti Dios, a tattao nga Anti-Nephi-Lehi."},{"vNo":"14 ","txt":"Ken kasta met nga inkalida dagiti armasda a pakigubat, a maibatay iti inaramid dagiti kabsatda, ket nangrugida a nagbalin a nalinteg a tattao; ket nagnada kadagiti wagas ti Apo, ken tinungpalda dagiti bilinna ken dagiti alagadenna."},{"vNo":"15 ","txt":"Wen, ket sinurotda ti paglintegan ni Moises; ta nasken unay a surotenda pay ti paglintegan ni Moises, ta saan pay a natungpal amin. Ngem iti laksid ti paglintegan ni Moises, insaganaanda ti yaay ni Cristo, iti pannakaamirisda a kita ti yaayna ti paglintegan ni Moises, ken namati a nasken a surotenda dagidiay aramid iti ruar agingga iti kanito nga ipalgakna kadakuada."},{"vNo":"16 ","txt":"Ita dida impagarup a dumteng ti pannakaisalakan babaen ti paglintegan ni Moises; ngem nagbalin ti paglintegan ni Moises a mangpapigsa iti pammatida ken ni Cristo; ket iti kasta napagtalinaedda ti namnamada babaen ti pammati, nga agturong iti agnanayon a pannakaisalakan, nga agpampannuray iti espiritu ti pammadto, a nangibaga kadagidiay banag nga umay."},{"vNo":"17 ","txt":"Ket ita adtoy, nalaus ti ragsak da Ammon, ken Aaron, ken Omner, ken Himni, ken dagiti kabsatda, iti balligi a naragpatda kadagiti Lamanite, iti pannakakitada iti panangipalubos ti Apo kadakuada a maibatay kadagiti kararagda, ken kasta met a pinaneknekanna nga imbinsabinsa kadakuada ti balikasna."}]}