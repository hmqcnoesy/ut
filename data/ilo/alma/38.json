{"heading":"Naidadanes ni Shiblon gapu iti kinalinteg—Adda ti pannakaisalakan ken ni Cristo, nga isu ti biag ken silaw ti lubong—Pengdam amin a riknam.  Agarup 74 s.c.","sectionHeading":"Dagiti bilin ni Alma iti lalaki nga anakna a ni Shiblon.","prevAbbr":"alma","nextAbbr":"alma","prevNo":37,"nextNo":39,"chapterTitle":"Alma 38","prevTitle":"Alma 37","nextTitle":"Alma 39","verses":[{"vNo":1,"txt":"Anakko, denggem dagiti balikasko, ta kunak kenka, a kas iti imbagak ken ni Helaman, a no la ketdi tungpalem dagiti bilin ti Dios rumang-aykanto iti daga; ken no dimo tungpalen dagiti bilin ti Dios mailaksidkanto iti imatangna."},{"vNo":2,"txt":"Ket ita, anakko, agtalekak a napalalonto ti rag-ok kenka, gapu iti kinatibker ken kinapudnom iti Dios; ta iti itatallikudmo iti kinaagtutubom a sumarang iti Apo a Diosmo, kasta met ti panangnamnamak nga ituloymo iti panagtungtungpalmo kadagiti bilinna; ta nagasat ti makaibtur agingga iti panungpalan."},{"vNo":3,"txt":"Kunak kenka, anakko, a napalalon ti rag-ok kenka, gapu iti kinapudnom ken kinaregtam, ken ti kinaanusmo ken ti naunday a panagituredmo kadagiti tao dagiti Zoramite."},{"vNo":4,"txt":"Ta ammok a naadipenka; wen, ken kasta met nga ammok a nabatoka gapu iti balikas; ken inibturam amin dagitoy a banag a siaanus gapu ta adda kenka ti Apo; ket ita ammom nga isalakannaka ti Apo."},{"vNo":5,"txt":"Ket ita anakko, a Shiblon, kayatko a laglagipem, nga agingga nga adda panagtalekmo iti Dios kasta met ti pannakawayawayam kadagiti pannubok, ken kadagiti parikutmo, ken dagiti rigatmo, ket maitag-aykanto iti maudi nga aldaw."},{"vNo":6,"txt":"Ita, anakko, diak kayat a panunotem nga ammok dagitoy a banag iti bagbagik laeng, ngem ti Espiritu ti Dios nga adda kaniak ti nangipakaammo kadagitoy a banag kaniak; ta no saanak koma a nayanak iti Dios diak la ketdi ammo dagitoy a banag."},{"vNo":7,"txt":"Ngem adtoy, iti naindaklan a kaasi ti Apo imbaonna ti anghel a mangipakdaar kaniak a nasken nga isardengko ti aramid a panagdadael kadagiti taona; wen, ket nakitak ti anghel iti rupanrupa, ket nakisao kaniak, ket kasla gurruod ti timekna, ket dinayyegna ti intero a daga."},{"vNo":8,"txt":"Ket napasamak a tallo nga aldaw ken tallo a rabii a nagsagabaak iti kapaitan a saem ken sanaang iti kararuak; ket iti kaano man, agingga nga immararawak iti Apo a Jesucristo iti kaasina, a naawatko ti pannakaugas dagiti basolko.  Ngem adtoy, immararawak kenkuana ket nasarakak ti talna ti kararuak."},{"vNo":9,"txt":"Ket ita, anakko, naibagakon kenka daytoy tapno masursurom ti pagsiriban, tapno masursurom kaniak nga awan ti sabali a pamay-an wenno pamuspusan a pakaisalakanan ti tao, iti ken babaen laeng ni Cristo.  Adtoy, isu ti biag ken silaw ti lubong.  Adtoy, isu ti balikas ti kinapudno ken kinalinteg."},{"vNo":10,"txt":"Ket ita, iti pannakairugimon a mangisuro iti balikas kayatko met unay nga ituloymo nga isuro; ken kayatko a naregta ken nateppelka iti amin a banag."},{"vNo":11,"txt":"Kitaem a dika maitag-ay iti kinapalangguad; wen, kitaem a dimo ipannakkel ti bukodmo a pagsiriban, wenno ti nalaus a pigsam."},{"vNo":12,"txt":"Aramatem ti kinabatad, ngem saan nga aglablabes a panangipaawat; ken kasta met a kitaem a pengdam amin a riknam, tapno mapnoka iti ayat; kitaem a liklikam ti kinasadut."},{"vNo":13,"txt":"Dika agkararag a kas iti aramid dagiti Zoramite, ta nakitamon nga agkararagda a mangngeg dagiti tao, ken tapno maidaydayaw iti kinasiribda."},{"vNo":14,"txt":"Dimo kunaen:  O Dios, agyamanak ta nalalaingkami ngem dagiti kabsatmi; ngem kunam ketdi:  O Apo, pakawanem ti diak pannakaikari, ken laglagipem a kaasian dagiti kabsatko—wen, awatem ti dimo pannakaikari iti sango ti Dios iti amin a kanito."},{"vNo":15,"txt":"Ket sapay koma ta bendisionan ti Apo ti kararuam, ken awatennaka iti pagarianna iti maudi nga aldaw, nga agtugaw a sitatalna.  Ita mapanka, anakko, ket isurom ti balikas kadagitoy a tao.  Agparbengka.  Anakko, agpakadaakon."}]}