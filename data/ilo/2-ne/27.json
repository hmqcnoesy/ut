{"heading":"Agsaknapto iti daga ti kinasipnget ken ikakalilis kadagiti ud-udina nga aldaw—Dumtengto ti Libro ni Mormon—Tallonto a saksi ti mamaneknek iti libro—Kunanto ti deadal a tao a saanna a mabasa ti naserraan a libro—Aramidento ti Apo a datdatlag ken pagsidsiddaawan—Idilig iti Isaias 29.  Agarup 559–545 s.c.","prevAbbr":"2-ne","nextAbbr":"2-ne","prevNo":26,"nextNo":28,"chapterTitle":"2 Nephi 27","prevTitle":"2 Nephi 26","nextTitle":"2 Nephi 28","verses":[{"vNo":1,"txt":"Ngem, adtoy, kadagiti ud-udina nga aldaw, wenno kadagiti aldaw dagiti Gentil—wen, adtoy ti amin a pagilian dagiti Gentil ken kasta met dagiti Hudio, agpada dagiti umayto iti daytoy a daga ken dagiti mapan iti sabali a dagdaga, wen, uray iti amin a dagdaga iti daga, adtoy, mabartekdanto iti kinamanagbasol ken amin a kita ti makarimon nga aramid—"},{"vNo":2,"txt":"Ket inton dumteng dayta nga aldaw sarungkaranto ida ti Apo ti Pangen, a kakuyog ti gurruod ken ginggined, ken napigsa a daranudor, ken bagyo, ken allawig, ken gil-ayab ti narungsot nga apuy."},{"vNo":3,"txt":"Ket amin a pagilian a bumusor iti Zion, ken mangparigat kenkuana, agbalinto a kasla tagtagainep iti rabii ti parmata; wen, addanto kadakuada, a kas iti mabisin a tao a nagtagtagainep, ket adtoy manganto ngem makariingto ket palawapawto ti kaungganna; wenno kaslanto iti mawaw a tao nga agtagtagainep, ket adtoy uminumto ngem makariingto ket adtoy agkakapsutto, ket addanto kalikagum ti kaungganna; wen, kastanto met ti ummong iti amin a pagilian a mangbusor iti Bantay Zion."},{"vNo":4,"txt":"Ta adtoy, dakayo amin nga agaramid iti kinamanagbasol, mabatikayonto a masmasdaaw, ta agdung-awkayonto, ken agdung-aw; wen, mabartekkayonto, ngem saan nga iti arak, agibar-ibarkayonto ngem saan nga iti naingel nga inumen."},{"vNo":5,"txt":"Ta adtoy, imbukbok ti Apo kadakayo ti espiritu ti nargaan a pannaturog.  Ta adtoy, nagkidemkayo, ket sinupringyo dagiti propeta; ken dagiti agturayyo, ket inlemmengna dagiti mammadto gapu iti kinamanagbasolyo."},{"vNo":6,"txt":"Ket mapasamakto a yegto kadakayo ti Apo a Dios ti damag maipanggep iti libro, ket damagto kadakuada a nairidep."},{"vNo":7,"txt":"Ket adtoy maserraanto ti libro; ket paltiingto manipud iti Dios ti linaon ti libro, manipud iti punganay ti lubong agingga iti kanibusananna."},{"vNo":8,"txt":"Gapuna, gapu kadagiti damag a naserraan, saanto a mairakurak dagiti damag a naserraan iti aldaw ti kinadangkes ken makarimon nga aramid dagiti tao.  Gapuna mayadayonto kadakuada ti libro."},{"vNo":9,"txt":"Ngem maitedto ti libro iti tao, ket itednanto dagiti balikas iti libro, a balikas dagiti nairidep iti katapokan, ken itednanto dagitoy a balikas iti sabali;"},{"vNo":10,"txt":"Ngem dinanto ited dagiti balikas a naserraan, wenno dinanto met ited ti libro.  Ta maserraanto ti libro babaen ti bileg ti Dios, ket maidulinto iti libro ti paltiing a naserraan agingga iti panawen nga inkeddeng ti Apo, a pannakairuardan; ta adtoy, ibutaktakda amin a banag manipud iti pannakabukel ti lubong agingga iti kanibusananna."},{"vNo":11,"txt":"Ket dumteng ti aldaw a mabasanto kadagiti balbalay dagiti balikas iti libro a naserraan; ket mabasadanto babaen ti bileg ni Cristo; ket maipalgakto amin a banag kadagiti annak ti tattao iti ania man a kanito a kaaddana kadagiti annak ti tattao, ken iti kaano man agingga iti kanibusanan ti lubong."},{"vNo":12,"txt":"Gapuna, iti dayta nga aldaw a pannakaited ti libro iti tao a nasaokon, mailemmengto ti libro kadagiti mata ti lubong, tapno awanto ti asino man a makakita malaksid dagiti tallo a saksi, babaen ti pannakabalin ti Dios, malaksid kenkuana a pakaitedan ti libro; ket paneknekandanto ti kinapudno ti libro ken dagiti balikas a nailanad ditoy."},{"vNo":13,"txt":"Ket awan ti asino man a mangimutektek, malaksid ti sumagmamano a palubosan ti Dios, a mangipaneknek iti balikasna kadagiti annak ti tattao; ta kinuna ti Apo a Dios a nasken a maisao dagiti balikas dagiti napudno a kasla agtaud kadagiti natay."},{"vNo":14,"txt":"Gapuna, ituloy ti Apo a Dios nga ipalgak dagiti balikas iti libro; natibkerto nga agaon ti balikasna iti ngiwat ti adu a saksi a namnamaenna a naimbag; ket ay-ayto pay ti mangsupring iti balikas ti Dios!"},{"vNo":15,"txt":"Ngem adtoy, mapasamakto nga ibaganto ti Apo a Dios iti pangtedanna iti libro:  Alaem dagitoy balikas a saan a naserraan ket itedmo ida kadagiti sabali, tapno maipakitana ida kadagiti masirib, a kunana:  Basaenyo daytoy, ikararagko.  Ket kunanto ti masirib:  Yegyo ditoy ti libro, ket basaek."},{"vNo":16,"txt":"Ket ita, sawendanto daytoy gapu iti dayag ti lubong ken tapno mairanudda, a saan a gapu iti dayag ti Dios."},{"vNo":17,"txt":"Ket kunanto ti tao:  Diak maitugot ti libro, gapu ta naserraan."},{"vNo":18,"txt":"Sa kunanto ti masirib:  Diak mabasa."},{"vNo":19,"txt":"Gapuna mapasamakto, nga itedto manen ti Apo a Dios ti libro kenkuana a saan a masirib; ket kunanto ti tao a saan a masirib:  Saanak a masirib."},{"vNo":20,"txt":"Isu a kunanto ti Apo a Dios kenkuana:  Saanto a basaen ida ti masirib, ta saanda a patpatien ida, ket nabaelak nga inaramid ti trabahok; gapuna nasken a basaem dagiti balikas nga itedkonto kenka."},{"vNo":21,"txt":"Dimo sagiden dagiti banag a naserraan, ta siakto ti mangyeg iti intudingko a panawen; ta ipakitakto kadagiti annak ti tattao a kabaelak nga aramiden ti trabahok."},{"vNo":22,"txt":"Gapuna, inton mabasamon dagiti balikas nga imbilinko kenka, ken maalam dagiti saksi nga inkarik kenka, isunto pay la ti panangiserramto manen iti libro, ket paidulinmonto kaniak, tapno idulinkonto dagiti balikas a dimo nabasa, agingga a makitakton a mainugoten iti pagsiribak ti pannakairakurak dagiti banag kadagiti annak ti tattao."},{"vNo":23,"txt":"Ta adtoy, Siak ti Dios; ken siak ti Dios dagiti milagro; ken ipakitak iti lubong a siak met laeng ti napalabas, agdama, ken ti agnanayon; ken saanak nga agtrabaho kadagiti annak ti tattao malaksid no maibatay iti pammatida."},{"vNo":24,"txt":"Ket mapasamakto manen a kunanto ti Apo iti mangbasanto iti libro a maited kenkuana:"},{"vNo":25,"txt":"Ta agingga nga umasideg kaniak dagitoy a tao nga umararaw, ken dayawendak iti balikasda, ngem yadayoda dagiti puspusoda kaniak, ken gapu ta naisuroda nga agbuteng kaniak babaen ti pammilin dagiti tao—"},{"vNo":26,"txt":"Ngarud, ituloyko ti agaramid iti datdatlag nga aramid kadagitoy a tao, wen, ti datdatlag ken pagsidsiddaawan nga aramid, ta maungawto ti kinasirib dagiti mannakaammo ken masiribda, ket mailemmengto ti pannakaawat dagiti naannad."},{"vNo":27,"txt":"Ket ay-ay pay dagiti agpanggep a mangilemmeng iti pammagbagada manipud iti Apo!  Ket adda iti sipnget dagiti aramidda; ket kunada:  Asino ti kumita kadakami, ken asino ti makaammo kadakami?  Ken kunada pay:  Pudno, maibilangto a kasla iti pitak ti agdamdamili ti panangbaliktadyo kadagiti banag.  Ngem adtoy, ipakitakto kadakuada, kinuna ti Apo ti Pangen, nga ammok amin dagiti aramidda.  Ta ti aramid a kuna ti nangaramid, dinak inaramid?  Wenno ti banag a naisakab a kuna ti nangisakab, awan ti pannakaawatna"},{"vNo":28,"txt":"Ngem adtoy, kinuna ti Apo ti Pangen:  Ipakitakto kadagiti annak ti tattao a bassit laengen a panawen ket agbalinton ti Lebanon a nataba a pagtatalonan; ket maipategto ti nataba a pagtatalonan a kas iti kabakiran."},{"vNo":29,"txt":"Ket itinto dayta nga aldaw mangngegto dagiti tuleng dagiti balikas iti libro, ket makakitanton a nalawag dagiti bulsek a nagbibiag iti kasipngetan."},{"vNo":30,"txt":"Ket umadunto met ti napakumbaba, ket agrag-odanto iti Apo, ket agragsakto dagiti nakurapay iti Nasantuan ti Israel."},{"vNo":31,"txt":"Ta naipanamnama iti panagbiag ti Apo a makitadanto ti panagbalin dagiti pagbutbutngan nga awan mamaayda, ket maungawto dagiti mamarparigat, ket mapukawto met amin dagiti managbasol;"},{"vNo":32,"txt":"Ket isuda a mamangsalungasing iti tao iti balikas, ket palab-ogannanto ti mangsalaknib iti ruangan, ket ipaknidanto dagiti nalinteg gapu iti kinaubbaw."},{"vNo":33,"txt":"Ngarud, kinuna ti Apo, a nangsubbot ken ni Abraham, maipanggep iti balay ni Jacob:  Saan itan a mabain ni Jacob, wenno uray no bumsag man la koma."},{"vNo":34,"txt":"Ngem inton makitana dagiti annakna, ti aramid dagiti imak, a nanglikmut kenkuana, pasantuendanto ti naganko, ken pasantuenda ti Nasantuan ni Jacob, ket agbutengdanto iti Dios ti Israel."},{"vNo":35,"txt":"Makaawatto met dagiti espiritu a nagbiddut, ket makaadalto met iti doktrina dagiti nagdayamudom."}]}