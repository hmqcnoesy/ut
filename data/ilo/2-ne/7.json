{"heading":"Agsao ni Isaias a kasla Mesias—Maaddaan ti Mesias iti pagsasao dagiti masirib—Itayananto ti bukotna kadagiti mannaplit—Saanto a maibabain—Idilig iti Isaias 50.  Agarup 559–545 s.c.","prevAbbr":"2-ne","nextAbbr":"2-ne","prevNo":6,"nextNo":8,"chapterTitle":"2 Nephi 7","prevTitle":"2 Nephi 6","nextTitle":"2 Nephi 8","verses":[{"vNo":1,"txt":"Wen, ta kastoy ti kinuna ti Apo:  Pinapanawka kadi, wenno pinagtalawka a saanton nga agsubli iti kaano man?  Ta kastoy ti kinuna ti Apo:  Yan ti kasuratan ti pannakisina ti inam?  Ta pinapanawka, aya, wenno inlakoka, aya, kadagiti agpapautang?  Wen, asino kadakayo ti inlakok?  Adtoy, inlakoyo ti bagbagiyo gapu iti kinamanagbasolyo, ket napapanaw ti inayo gapu iti basbasolyo."},{"vNo":2,"txt":"Gapuna, idi immayak, awan ti tao; idi immawagak, wen, awan ti simmungbat.  O balay ti Israel, immababa kadin ti imak ket saanen a makasubbot, wenno awan kadin ti bilegko a mangisalakan?  Adtoy, inabbatak ti baybay gapu iti ungetko, pinagbalinko a langalang dagiti karayanda ket nalaes dagiti ikanda gapu ta naabbat ti danumda, ket natayda gapu iti waw."},{"vNo":3,"txt":"Pinagmantok ti langit, ket binungonko ida iti sipnget."},{"vNo":4,"txt":"Inikkannak ti Apo a Dios iti pagsasao dagiti masirib, tapno makapagsaoak iti panawenmo, O balay ti Israel.  Binigat nga agriing no nabannogkan.  Riingenna ti lapayagko a dumngeg a kas iti masirib."},{"vNo":5,"txt":"Linuktan ti Apo a Dios ti lapayagko, ket saanak a nagsukir, wenno immadayo."},{"vNo":6,"txt":"Intayak ti likudko iti mannaplit, ken ti rupak iti nagparut iti buok.  Diak inlinged ti rupak iti pannakaibabain ken pannakatupra."},{"vNo":7,"txt":"Ta tulongannak ti Apo a Dios, ngarud saanak a maibabain.  Ngarud insaganak ti rupak a kasla mulinaw, ket ammok a saanakto a mabain."},{"vNo":8,"txt":"Ket asideg ti Apo, ket inkalintegannak.  Asino ti sumuppiat kaniak?  Agkaykaysatayo.  Asino ti kabusorko?  Umasideg koma kaniak, ket saplitek iti bileg ti balikasko."},{"vNo":9,"txt":"Ta tulongannak ti Apo a Dios.  Ket amin dagiti mamabasol kaniak, adtoy, dumaandanto a kas iti pagan-anay, ket kanento ida ti sanga."},{"vNo":10,"txt":"Asino kadakayo ti agbuteng iti Apo, ti agtungpal iti timek ti adipenna, ti magna iti kasipngetan nga awan ti silawna"},{"vNo":11,"txt":"Adtoy dakayo amin a nangparnuay iti apuy, a nangbalkot iti bagiyo iti rissik, nagna iti lawag ti apuyyo ken iti rissik a pinarnuayyo.  Awatenyonto daytoy kaniak—mataykayonto a sileleddaang."}]}