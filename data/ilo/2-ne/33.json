{"heading":"Pudno dagiti balikas ni Nephi—Paneknekanda ni Cristo—Mamati dagiti mamati ken ni Cristo kadagiti balikas ni Nephi nga agtakderto a kas saksi iti sango ti pangukoman. Agarup 559–545 s.c.","prevAbbr":"2-ne","prevNo":32,"nextAbbr":"jacob","nextNo":1,"chapterTitle":"2 Nephi 33","verses":[{"vNo":"1 ","txt":"Ket ita siak, ni Nephi, saanko a maisurat ti amin a banag a naisuro kadagiti taok; kasta met a diak nalaing nga agsurat, a kas iti panagsao; gapu ta no agsao ti tao babaen ti bileg ti Espiritu Santo, ipasagepsep ti bileg ti Espiritu Santo iti puso dagiti annak ti tao."},{"vNo":"2 ","txt":"Ngem adtoy, adu ti mangpatangken iti puspusoda a mangbusor iti Nasantuan nga Espiritu, ket awan ti lugarna kadakuada; gapuna, iwaksida ti adu a banag a naisurat ken yarigda nga awanan iti pateg daytoy a banag."},{"vNo":"3 ","txt":"Ngem siak, ni Nephi, naisuratkon ti naisuratko, ket ibilangko a napateg unay, nangnangruna kadagiti taok. Ta intultuloyko ti nangikararag kadakuada iti aldaw, ket babasaen ti luluak ti punganko iti rabii, gapu kadakuada; ket yararawko iti Diosko ti pammatik ket ammok a denggenna ti ararawko."},{"vNo":"4 ","txt":"Ket ammok nga ikkan ti Apo a Dios iti pateg dagiti kararagko nga agpaay iti pagsayaatan dagiti taok. Agbalinto a nabileg kadakuada dagiti balikas a naisuratko bayat ti kinakapsutko; gapu ta allukoyenna ida nga agaramid iti naimbag; maipakaammo kadakuada ti pannakabigbig kadagiti ammada; ket sawenna ti maipapan ken ni Jesus, ket allukoyenna ida a mamati kenkuana, ken agibtur agingga iti panungpalan, nga isu ti biag nga agnanayon."},{"vNo":"5 ","txt":"Ket naiget ti panagsaona a maibusor iti basol, babaen ti kinalawag ti kinapudno; gapuna, awan ti tao nga agpungtot kadagiti balikas a naisuratko malaksid no addaan daytoy iti espiritu ti sairo."},{"vNo":"6 ","txt":"Agdayawak iti kinalawag; agdayawak iti kinapudno; agdayawak ken ni Jesusko, gapu ta sinubbotna ti kararuak manipud iti impierno."},{"vNo":"7 ","txt":"Addaanak iti saranay kadagiti taok, ken dakkel ti pammatik ken ni Cristo a masarakakto ti adu ken awanan mulit a kararua iti pangukomanna."},{"vNo":"8 ","txt":"Addaanak iti saranay nga agpaay kadagiti Hudio—kunak a Hudio, gapu ta isuda ti kayatko a sawen a naggapuak."},{"vNo":"9 ","txt":"Addaanak met iti saranay kadagiti Gentil. Ngem adtoy, ta awan kadagitoy ti manamnamak malaksid no makikinnaawatanda ken ni Cristo, ken sumrekda iti akikid a ruangan, ket magna iti nailet a dalan nga agturong iti biag, ket agtuloy iti dalan agingga iti panaggibus ti aldaw a pannakasubok."},{"vNo":"10 ","txt":"Ket ita, ay-ayatek a kakabsatko, ken kasta met dagiti Hudio, ken kadakayo amin iti daga, denggenyo dagitoy a balikas ken mamatikayo ken ni Cristo; ket no saankayo a mamati kadagitoy a balikas mamatikayo koma ken ni Cristo. Ket no mamatikayto ken ni Cristo mamatikayto kadagitoy a balikas, ta balikas dagitoy ni Cristo, ket intedna kaniak dagitoy; ket isurona ti amin a tao nga agaramid iti naimbag."},{"vNo":"11 ","txt":"Ket no saan a balikas ni Cristo dagitoy, kednganyo—gapu ta ipakitanto kadakayo ni Cristo, iti bileg ken naindaklan a dayag, a saona dagitoy, iti ud-udina nga aldaw; ket agtakderakto iti rupanrupa iti pangukomanna; ket maammuanyonto a binilinnak a mangisurat kadagitoy a banag nupay nakapsutak."},{"vNo":"12 ","txt":"Ket ikararagko iti Ama iti nagan ni Cristo nga adu koma kadatayo, no saan man nga amin, ti maisalakan iti pagarianna iti ud-udina ken naindaklan nga aldaw."},{"vNo":"13 ","txt":"Ket ita, ay-ayatek a kakabsatko, amin nga adda iti balay ti Israel, ken adda iti amin a suli ti daga, agsaoak kadakayo a kas iti timek ti maysa nga agsangsangit iti tapok: Agpakadaak, agingga a dumteng ti naindaklan nga aldaw."},{"vNo":"14 ","txt":"Ket kadakayo a di makibinglay iti kinaimbag ti Dios, ken mangdayaw iti balikas dagiti Hudio, ken kasta met kadagiti balikasko, ken kadagiti balikas nga agtaud iti ngiwat ti Kordero ti Dios, adtoy, agpakadaak kadakayo iti agnanayon a pakada, agsipud ta kedngandakayto dagitoy a balikas iti ud-udina nga aldaw."},{"vNo":"15 ","txt":"Ta no ania ti pinatalgedak ditoy daga, mairuarto a maibusor kadakayo iti pangukoman; gapu ta kasta ti bilin ti Apo kaniak, ket masapul nga agtungpalak. Amen."}]}