{"heading":"Maukomto ti sanga ni Jesse (Cristo) iti kinalinteg—Agsaknapto iti daga ti pannakaammo iti Dios iti Millennium—Isaento ti Apo ti wagayway ken ummongenna ti Israel—Idilig iti Isaias 11.  Agarup 559–545 s.c.","prevAbbr":"2-ne","nextAbbr":"2-ne","prevNo":20,"nextNo":22,"chapterTitle":"2 Nephi 21","prevTitle":"2 Nephi 20","nextTitle":"2 Nephi 22","verses":[{"vNo":1,"txt":"Ket addanto tumaud a saringit manipud iti puon ni Jesse, ket dumakkelto ti sanga manipud iti ramutna."},{"vNo":2,"txt":"Ket lumukonto ti Espiritu ti Apo kenkuana, ti espiritu ti sirib ken pannakaawat, ti espiritu ti pammagbaga ken kinamaingel, ti espiritu ti pannakaammo ken iti panagbuteng iti Apo;"},{"vNo":3,"txt":"Ket aramidennanto a nalaka a makaawat iti panagbuteng iti Apo; ket saanto a mangukom babaen ti makitana, wenno mamabalaw babaen ti mangngegna."},{"vNo":4,"txt":"Ngem ukomennanto dagiti nakurapay babaen ti kinalinteg, ket bagbagaannanto dagiti nasingpet iti daga iti panagpapatas; ket saplitennanto ti daga iti panaplit nga agtaud iti ngiwatna, ken ti angsen nga agtaud kadagiti bibigna ti manggudas kadagiti nadangkes."},{"vNo":5,"txt":"Ket tinto kinalinteg ti barikes iti lomona, ken ti kinapudno ti barikes iti siketna."},{"vNo":6,"txt":"Makilaokto met ti lobo iti karnero, ket makipagnaedto ti leopardo iti urbon ti kalding, ken agkakaiddanto ti urbon ti baka ken ti urbon ti leon ken urbon ti paamo; ket ubingto ti mangpastor kadakuada."},{"vNo":7,"txt":"Ket mapakanto ti baka ken ti uso; agkakaiddanto dagiti urbonda; ket manganto ti leon iti garami a kas iti baka."},{"vNo":8,"txt":"Ket makiay-ayamto ti agsussuso nga ubing iti abut ti nagita nga uleg, ken kautento ti kappusot nga ubing ti rukib ti karasaen."},{"vNo":9,"txt":"Saandanto a madangran wenno madadael iti amin a nasantuan a bantayko, ta mapnonto ti daga iti pannakaammo iti Apo, kas iti pananglapunos ti danum iti baybay."},{"vNo":10,"txt":"Ket addanto ramut ni Jesse iti dayta nga aldaw, a pakaibayugan ti wagayway dagiti tao; sapulento dagiti Gentil; ket nagloriaanto ti panaginanana."},{"vNo":11,"txt":"Ket mapasamakto iti dayta nga aldaw nga isagananto manen ti Apo ti imana iti maikadua a gundaway a mangtunton iti natda kadagiti taona a mabatinto, manipud iti Asiria, ken manipud iti Egipto, ken manipud iti Patros, ken manipud iti Cush, ken manipud iti Elam, ken manipud iti Sinar, ken manipud iti Hamath, ken manipud kadagiti puro iti baybay."},{"vNo":12,"txt":"Ket mangipatakderto iti wagayway para kadagiti pagilian, ken urnongenna dagiti napagtalaw iti Israel, ken urnongenna a pagsangsangkamaysaen dagiti nasayyasayya iti Juda manipud iti uppat a suli ti lubong."},{"vNo":13,"txt":"Mapukawto met ti apal ni Efraim, ket maisinanto dagiti kabusor ti Juda; saanto nga apalan ni Efraim ti Juda, ken saanto a singaen ti Juda ni Efraim."},{"vNo":14,"txt":"Ngem tumayabdanto iti abaga dagiti Filisteo nga agturong iti laud; sangsangkamaysadanto nga agsamsam iti daya; dangrandanto da Edom ken Moab; ken tungpalento ida dagiti annak ni Ammon."},{"vNo":15,"txt":"Ket awan duadua a dadaelento ti Apo ti bassit a sanga ti karayan ti Egipto; ket babaen ti nabileg nga anginna pagallonento ti imana ti karayan, ken pagayusenna iti pito a babassit nga ayus, ket papanenna dagiti lallaki a sakasaka."},{"vNo":16,"txt":"Ket addanto mabati a nalawa a pagnaan dagiti nabati kadagiti taona, manipud iti Asiria, a kas idi iti Israel iti aldaw nga iruruarna iti daga ti Egipto."}]}