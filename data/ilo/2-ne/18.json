{"heading":"Agbalinto ni Cristo a kasla bato a pakaitibkolan ken kabatuan a pagbasolan—Sapulem ti Apo, saan a ti agpaspasuit a salamangkero—Kumamangka iti paglintegan ken iti pammaneknek a para iti pannakaiwanwan—Idilig iti Isaias 8. Agarup 559–545 s.c.","prevAbbr":"2-ne","prevNo":17,"nextAbbr":"2-ne","nextNo":19,"chapterTitle":"2 Nephi 18","verses":[{"vNo":"1 ","txt":"Kangrunaanna, naibaga kaniak ti balikas ti Apo: Mangalaka iti dakkel a pagsuratan, ket isuratmo itoy babaen ti pluma ti tao, maipanggep ken ni Maher-salal-has-baz."},{"vNo":"2 ","txt":"Ket nangalaak iti napudno a saksi nga agsurat, ni Uria a saserdote, ken ni Zacarias a lalaki nga anak ni Jeberechiah."},{"vNo":"3 ","txt":"Ket napanak iti babai nga agipadpadles; ket naginaw ken nagpasngay iti anak a lalaki. Kalpasanna kinuna ti Apo kaniak: Panaganam iti Maher-salal-has-baz."},{"vNo":"4 ","txt":"Ta adtoy, awan pannakaammo ti ubing ti agsangit, ti amak ken ti inak, sakbay a naipanaw iti imatang ti ari ti Asiria ti kinabaknang ti Damasco ken ti nasamsam iti Samaria."},{"vNo":"5 ","txt":"Ket nakisao manen ti Apo kaniak, a kinunana:"},{"vNo":"6 ","txt":"Ta ngamin lapdan dagitoy a tao ti danum ti Siloe nga agayus a naannayas, ket indir-ida ni Rezin ken ti lalaki nga anak ni Remalias;"},{"vNo":"7 ","txt":"Ita ngarud, adtoy, yeg ti Apo kadakuada ti danum ti karayan, napigsa ken adu, uray pay ti ari ti Asiria ken amin a dayagna; ket aglippiasto amin kadagiti pagayusanna, ken iti ngarabna."},{"vNo":"8 ","txt":"Ket lumasatto iti Juda; aglippiasto nga agayus, dumanonto pay agingga iti tengnged; ket sakupento ti masakaban dagiti payakna ti dagam, O Immanuel."},{"vNo":"9 ","txt":"Agkaykaysakayo, O tattao, ket mawarawarakayonto; ket imdenganyo amin dagiti adayo a pagilian; agtitipkelkayo, ket masayyasayyakayonto a saggaysa; agtitipkelkayo, ket masayyasayyakayonto a saggaysa."},{"vNo":"10 ","txt":"Dumngegkayo iti pammagbaga, ket awanto ti mamaayna; sawem ti balikas, ket saanto nga agtalimudok; ta adda kadakami ti Dios."},{"vNo":"11 ","txt":"Ta kasta ti panangibaga ti Apo kaniak iti napigsa nga ima, ket binilinnak a saan a sumurot iti aramid dagitoy a tao, a kinunana:"},{"vNo":"12 ","txt":"Dimo sawen, Ti pannakikanunong, iti amin a sawen dagitoy a tao, Ti pannakikanunong; iti man panagbuteng iti pagbutnganda, wenno panagalinggaget."},{"vNo":"13 ","txt":"Pasantuem ti Apo ti Pangen, ket isu koma ti pagbutngam, ken isu koma ti pagamkam."},{"vNo":"14 ","txt":"Ket isu koma ti santuario; ngem bato a pakaitibkulan, ken kabatuan a pagbasolan dagiti balay ti Israel, a makabartek ken allilaw kadagiti agindeg iti Jerusalem."},{"vNo":"15 ","txt":"Ket adunto kadakuada ti maitibkol ken maidugmam, ken mablo, ken maallilaw, ken maala."},{"vNo":"16 ","txt":"Urnongem dagiti pammaneknek, ikkam ti tanda ti paglintegan dagiti disipulok."},{"vNo":"17 ","txt":"Ket urayekto ti Apo, a nangilinged iti rupana kadagiti balay ni Jacob, ket sapulekto."},{"vNo":"18 ","txt":"Adtoy, siak ken dagiti ubbing nga inted kaniak ti Apo ti agpaay a tanda ken pagsidsiddaawan iti Israel manipud iti Apo ti Pangen, nga agnaed iti Bantay Zion."},{"vNo":"19 ","txt":"Ket inton kunada kenka: Sapulem kadakuada ti addaan iti am-ammo nga espiritu, ken kadagiti salamangkero nga agpasuit ken agtanabutob—saan kadi a dawaten ti tao iti Diosda a dumngeg dagiti sibibiag kadagiti natay"},{"vNo":"20 ","txt":"Iti paglintegan ken iti pammaneknek; ket no saanda nga agsao a maibatay itoy a balikas, gapu ta awan kadakuada ti lawag."},{"vNo":"21 ","txt":"Ket aglasatdanto iti nakaro a pannakaparparigat ken bisin; ket mapasamakto nga inton mabisinandan, ay-ayendanto ti bagbagida, ket ilunodda ti ari ken ti Diosda, ket tumangaddanto."},{"vNo":"22 ","txt":"Ket kumitadanto iti daga ket maimatanganda ti riribuk, ken sipnget, kinadagem ti panagladingit, ket mayabogdanto iti kasipngetan."}]}