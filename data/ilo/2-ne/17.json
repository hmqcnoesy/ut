{"heading":"Ilungalong da Efraim ken Siria ti gubat a maibusor iti Juda—Maipasngay ni Cristo iti birhen—Idilig iti Isaias 7. Agarup 559–545 s.c.","prevAbbr":"2-ne","prevNo":16,"nextAbbr":"2-ne","nextNo":18,"chapterTitle":"2 Nephi 17","verses":[{"vNo":"1 ","txt":"Ket napasamak kadagidi aldaw ni Ahaz a lalaki nga anak ni Jotam, ti lalaki nga anak ni Uzzias, nga ari ti Juda, a ni Rezin, nga ari ti Siria, ken ni Peka a lalaki nga anak ni Remalias, nga ari ti Israel, napan iti Jerusalem a manggubat itoy, ngem saan a nagballigi."},{"vNo":"2 ","txt":"Ket naibaga iti balay ni David, a nasao: Kakumplot ti Siria ni Efraim. Ket natignay ti pusona, ken ti puso dagiti taona, a kas iti pananggunggon ti angin kadagiti kayo iti kabakiran."},{"vNo":"3 ","txt":"Kalpasanna kinuna ti Apo ken ni Isaias: Inka sabtenen ni Ahaz, sika ken ni Sear Jasub a lalaki nga anakmo, iti ngudo ti kanal a pagayusan ti danum iti dakkel a kalsada a pagtartrabahuan dagiti agar-aramid iti lupot;"},{"vNo":"4 ","txt":"Ket ibagam kenkuana: Agannadka, ken agulimekka; dika agbuteng, wenno dika agamak iti dua nga ipus dagitoy a sugsog, iti nakaam-amak a pungtot ni Rezin iti Siria, ken iti lalaki nga anak ni Remalias."},{"vNo":"5 ","txt":"Gapu ta da Siria, Efraim, ken ti lalaki nga anak ni Remalias, immawatda iti pammagbaga a maibusor kenka, a nagkuna:"},{"vNo":"6 ","txt":"Intayo rauten ti Juda ket parigatentayo, ket mangaramidtayo iti lugar nga agpaay kadatayo, ken mangipatugawtayo iti ari, wen, ti lalaki nga anak ni Tabeel."},{"vNo":"7 ","txt":"Isu a kinuna ti Apo a Dios: Saan a makapagtakder, wenno mapasamak man la koma."},{"vNo":"8 ","txt":"Ta ti Damasco ti ulo ti Siria, ket ti Rezin ti ulo ti Damasco; ket iti uneg ti innem-a-pulo-ket-lima a tawen mawarawaranto ti Efraim tapno saan nga agbalin a pagilian."},{"vNo":"9 ","txt":"Ket ti Samaria ti ulo ti Efraim, ket ti lalaki nga anak ni Remalias ti ulo ti Samaria. Sigurado a dikayonto mabukel no dikayo mamati."},{"vNo":"10 ","txt":"Kangrunaanna, nakisao manen ti Apo ken ni Ahaz, a kinunana:"},{"vNo":"11 ","txt":"Dawatem ti tanda ti Apo a Diosmo; dawatem uray ti kaunggan, wenno ti kangatuan."},{"vNo":"12 ","txt":"Ngem kinuna ni Ahaz: Saanak a dumawat, wenno sulisogen man la koma ti Apo."},{"vNo":"13 ","txt":"Ket kinunana: Dumngegka ita, O balay ni David; bassit kadi a banag iti biangmo ti mangbannog kadagiti tao, ngem bannogem kadi met ti Diosko"},{"vNo":"14 ","txt":"Ngarud, ikkannakanto a mismo ti Apo iti tanda—Adtoy, aginawto ti birhen, ket agpasngayto iti lalaki, ket panaganannanto iti Immanuel."},{"vNo":"15 ","txt":"Manganto iti mantekilia ken tagapulot ti uyokan, tapno ammonanto ti agkedked iti dakes ket pilienna ti naimbag."},{"vNo":"16 ","txt":"Ta sakbay a makasursuro ti ubing nga agkedked iti dakes ket pilienna ti naimbag, baybay-anto dagiti arina ti daga a kaguram."},{"vNo":"17 ","txt":"Yegto ti Apo kenka, ken kadagiti taom, ken iti balay ti amam, dagiti aldaw a saan a dimteng manipud iti aldaw nga ipapanaw ni Efraim iti Juda, ti ari ti Asiria."},{"vNo":"18 ","txt":"Ket mapasamakto iti dayta nga aldaw a sultipanto ti Apo dagiti ngilaw nga adda iti kaadaywan a paset ti Egipto, ken dagiti uyokan nga adda iti Asiria."},{"vNo":"19 ","txt":"Ket umaydanto, ken agyandanto amin iti ragangirang a tanap, ken kadagiti abut dagiti bato, ken kadagiti amin a siitan a mula, ken kadagiti amin a kakaywan."},{"vNo":"20 ","txt":"Ket kiskisanto ti Apo iti labahas iti dayta met la nga aldaw ti matangdanan, babaen dagiti adda iti karayan, babaen ti ari ti Asiria, ti ulo, ken ti barbon ti saka; ken kasta met nga ikisapnanto dagiti barbas."},{"vNo":"21 ","txt":"Ket mapasamakto iti dayta nga aldaw, a taraknen ti tao ti urbon a baka ken dua a karnero;"},{"vNo":"22 ","txt":"Ket mapasamakto, iti kaadu ti gatas nga itedda manganto iti mantikilia; ta mantikilia ken tagapulot ti uyokan ti kanen ti tunggal maysa a mabati iti dayta a daga."},{"vNo":"23 ","txt":"Ket mapasamakto iti dayta nga aldaw, itinto tunggal lugar, a yan ti rinibu a kapuon ti ubas nga agpateg iti rinibu a bagi ti pirak, pagtubuanto ti kalkalunay ken siitan a mula."},{"vNo":"24 ","txt":"Mapanto sadiay dagiti tao nga addaan iti pana ken bai, ta pagtubuanto ti kalkalunay ken siitan a mula ti amin a daga."},{"vNo":"25 ","txt":"Ket amin a turod a masukayto iti piko, saanto a pagdanagan nga agtubo ditoy ti kalkalunay ken siitan a mula; ngem pagikkanto iti baka, ken baddebaddeken dagiti babbabassit a taraken nga ayup."}]}