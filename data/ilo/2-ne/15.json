{"heading":"Agbalinto a ragangirang ti kaubasan (Israel) ti Apo, ket maiwaraswarasto dagiti taona—Nakaay-ay-ayto ti pasamaken dagiti kimmalilis ken naiwaraswaras—Mangitag-ayto ti Apo iti wagayway ket ummongenna ti Israel—Idilig iti Isaias 5. Agarup 559–545 s.c.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nephi 15","verses":[{"vNo":"1 ","txt":"Ket kalpasanna kantaekto kadagiti ipatpategko ti kanta ti ay-ayatek, a mangsagid iti kaubasanna. Adda kaubasan ti ipatpategko iti nadam-eg a turod."},{"vNo":"2 ","txt":"Ket inaladanna, ken inikkatna dagiti bato, ken minulaanna iti napili a lanut, ken nangbangon iti torre iti tengngana, kasta met a nangaramid idiay iti pagpespes; ket inkagumaanna a makapatanor iti ubas, ket nakapatanor iti atap nga ubas."},{"vNo":"3 ","txt":"Ket ita, O agindeg iti Jerusalem, ken tattao ni Juda, kednganyo, ikararagankayo, idiligdak iti kaubasak."},{"vNo":"4 ","txt":"Ania koma ti naipamaysa a naaramid iti kaubasak a diak naaramid? Gapuna, idi ikagumaanak ti mangpatanor iti ubas, atap nga ubas ti timmanor."},{"vNo":"5 ","txt":"Ket ita mapankayo; ibagakto kadakayo ti aramidek iti kaubasak—ikkatekto idiay dagiti tubeng, ket maibus; ken rebbaekto ti paderna, ket marebbanto;"},{"vNo":"6 ","txt":"Ket baybay-akto a madadael; saanto a mapukisan wenno marukit; ngem pagtubuanto ti kalkalunay ken siitan a mula; bilinekto met dagiti ulep a di agtudo idiay."},{"vNo":"7 ","txt":"Ta ti balay ti Israel ti kaubasan ti Apo ti Pangen, ket makaay-ayo a mulana dagiti tao ti Juda; ket tun-oyenna ti panangukom, ket adtoy, panangirurumen; ta kinalinteg, ngem adtoy, leddaang."},{"vNo":"8 ","txt":"Ay-ay pay dagiti agtitipon iti tunggal balay, agingga nga awanen ti pagyanan, ta maikabildanto nga agmaymaysa iti tengnga ti daga!"},{"vNo":"9 ","txt":"Kadagiti lapayagko, kinuna ti Apo ti Pangen, iti kinapudnona adunto a balbalay ti mabaybay-an, ken awanto ti agindeg kadagiti dadakkel ken babassit a siudad."},{"vNo":"10 ","txt":"Wen, sangagalonto laeng ti maala iti uppat nga ektaria a kaubasan, ket sangasalupto laeng ti maapit iti sangapulo a salup nga imula."},{"vNo":"11 ","txt":"Ay-ay pay dagiti bumangon a nasapa iti bigat, ta agiinumdanto iti makabartek, nga agtultuloy agingga iti rabii, ket parungsotento ida ti arak!"},{"vNo":"12 ","txt":"Ket adda kadagiti piestada ti arpa, ken ti biolin, ti pandereta, ken pluta, ken arak; ngem binaybay-anda ti aramid ti Apo, wenno imutektekanda man la koma ti tignay dagiti imana."},{"vNo":"13 ","txt":"Ngarud, naibalud dagiti taok, gapu ta awan ti pannakaammoda; ken nabisinan dagiti madaydayaw a taoda, ket namagmagan ti ummongda gapu iti waw."},{"vNo":"14 ","txt":"Ngarud, limmawa ti impierno, ket saan a marukod ti ngangana; ket ti gloriada, ken ti ummongda, ken ti ngayedda, ken isu nga agragrag-o, maigarangugong ditoy."},{"vNo":"15 ","txt":"Ket maipababa ti tao nga addaan, agpakumbabanto dagiti maingel, ken agpakumbabanto ti mata dagiti natangig."},{"vNo":"16 ","txt":"Ngem maipukkawto iti pangukoman ti Apo ti Pangen, ket maitan-okto ti Dios a nasantuan iti kinalinteg."},{"vNo":"17 ","txt":"Kalpasanna mangan dagiti karnero iti wagasda, ken dagiti lugar a di kaykayat dagiti nalukmeg ti panganan dagiti ganggannaet."},{"vNo":"18 ","txt":"Ay-ay pay dagiti mayasideg iti pagbasolan a kawar ti kinaparammag, ken basol a kasla tali ti karison;"},{"vNo":"19 ","txt":"Kinunana: Bay-am a pardasanna, idarasna ti trabahona, tapno makitatayo; ken bay-am ti balakad ti Nasantuan ti Israel nga umasideg ken dumteng, tapno maammuantayo."},{"vNo":"20 ","txt":"Ay-ay pay dagiti agkuna a nasayaat ti dakes, ken dakes ti nasayaat, a mangikabil iti sipnget iti lawag, ken ti lawag iti sipnget, a mangikabil iti napait iti nasam-it, ken nasam-it iti napait!"},{"vNo":"21 ","txt":"Ay-ay pay dagiti masirib iti matada ken nasaririt iti imatangda!"},{"vNo":"22 ","txt":"Ay-ay pay dagiti maingel nga uminum iti arak, ken napigsa a lallaki a sumango iti makabartek;"},{"vNo":"23 ","txt":"A mangikalintegan a magunggonaan dagiti nadangkes, ken mangyadayo kenkuana ti kinalinteg dagiti nalinteg."},{"vNo":"24 ","txt":"Ngarud, idinto a lamlamuten ti apuy ti garami, ken ib-ibusen ti gil-ayab ti taep, malungsot ti ramutda, mapukaw dagiti sabongda a kas iti tapok; agsipud ta dida impateg ti paglintegan ti Apo ti Pangen, ken inumsida ti balikas ti Nasantuan ti Israel."},{"vNo":"25 ","txt":"Ngarud, nagpungtot ti Apo kadagiti taona, ket intag-ayna ti imana a maibusor kadakuada, ket sinaplitna ida; ket nagkintayeg dagiti turod, ket nagirsagirsay dagiti bangkayda kadagiti kalsada. Ta saan a maibabawi ti pungtotna, ngem nakatag-ay latta ti imana."},{"vNo":"26 ","txt":"Ket mangipatakderto iti wagayway kadagiti adayo a pagilian, ket sultipannanto ida agingga iti ngudo ti daga; ket adtoy, agdardarasdanto nga umay; awanto kadakuada ti mabannog ken maitikleb."},{"vNo":"27 ","txt":"Awanto ti agdungsa wenno maturog; uray no lumukay la koma ti barikes dagiti lomoda, wenno mapugsat ti kurdon dagiti sapatosda."},{"vNo":"28 ","txt":"Dagiti akimpana kadagiti natirad, ket mabennatto ti amin a baida, ket rumsikto ti kasko dagiti kabalioda, ken kaslanto alipugpog dagiti pilidda, agungordanto a kasla leon."},{"vNo":"29 ","txt":"Agungordanto a kasla dagiti urbon ti leon; wen, agungordanto, ket didanto palusposan dagiti masibada, ket natalgeddanto a mangipanaw, ket awanto ti maisalakan."},{"vNo":"30 ","txt":"Ket agungordanto iti dayta nga aldaw a maibusor kadakuada a kas iti ungor ti baybay; ket no kumitada iti daga, adtoy, sipnget ken liday, ket mapukawto ti lawag iti langit."}]}