{"heading":"Umay ti pannubbot babaen ti Nasantuan a Mesias—Nasken iti panagbiag ken panagrang-ay ti nawaya a panagpili—Natnag ni Adan tapno adda tao—Siwayawaya dagiti tao nga agpili iti wayawaya ken biag nga agnanayon.  Agarup 588–570 s.c.","prevAbbr":"2-ne","nextAbbr":"2-ne","prevNo":1,"nextNo":3,"chapterTitle":"2 Nephi 2","prevTitle":"2 Nephi 1","nextTitle":"2 Nephi 3","verses":[{"vNo":1,"txt":"Ket ita, Jacob, kunak kenka:  Sika ti inauna nga anakko iti aldaw ti panagtutuokko iti langalang.  Ket adtoy, bayat ti kinaubingmo nagituredka iti adu a sagabaen ken leddaang, gapu iti kinadursok dagiti kabsatmo."},{"vNo":2,"txt":"Nupay kasta, Jacob, inauna nga anakko iti langalang, ammom ti kinaimbag ti Dios; ket isu ti mangted-pateg kadagiti sagabaem nga agpaay a pakairanudam."},{"vNo":3,"txt":"Gapuna, mabendisionan ti kararuam, ket makipagnaedka a sitatalged ken ni kabsatmo a Nephi; ket mabubos dagiti aldawmo nga agpaay iti Diosmo.  Gapuna, ammok a nasubbotka, gapu iti kinalinteg ti Mannubbotmo; gapu ta naamirismo a dumtengto a mangisalakan kadagiti tao iti naituding a panawen."},{"vNo":4,"txt":"Ket naimatangam iti kinaagtutubom ti kinadayagna; gapuna, nagasatka a kas kadagiti kaskasabaannanto; gapu ta agpadpada ti Espiritu, idi, ita, ken iti agnanayon.  Ket naisagana ti dalan manipud idi natnag ti tao, ken ti nawaya a pannakaisalakan."},{"vNo":5,"txt":"Ket naan-anay ti pannakaiwanwan ti tao a mangammo iti naimbag ken dakes.  Ket naited iti tao ti linteg.  Ket babaen ti linteg, awan ti lasag a malawlawagan; wenno, babaen ti linteg maisina ti tao.  Wen, naisinada babaen ti naindagaan a linteg; ken kasta met a napukawda babaen ti naespirituan a linteg ti kinaimbag, ket nagbalinda a nakakaasi iti agnanayon."},{"vNo":6,"txt":"Gapuna, dumtengto ti pannakasubbot ken babaen ti Nasantuan a Mesias; agsipud ta napnuan iti parabur ken kinapudno."},{"vNo":7,"txt":"Adtoy, indatonna ti bagina a pangsubbot iti basol, a mangsungbat iti pagpatinggaan ti linteg, kadagiti amin a naaddaan iti nasneban a puso ken napnuan babawi nga espiritu; ket awan ti sabali a makasungbat iti pagpatinggaan ti linteg."},{"vNo":8,"txt":"Gapuna, anian a nagpateg ti pannakaipakaammo dagitoy a banag kadagiti agnaed iti daga, tapno maammuanda nga awan ti lasag a makapagnaed iti sidong ti Dios, malaksid no adda pammateg, panangngaasi ken parabur ti Nasantuan a Mesias, isu a nangilukon iti biagna iti lasag, ken nangisubli met laeng babaen ti pannakabalin ti Espiritu, tapno maipatungpalna ti panagungar dagiti natay, ta isu ti umuna a rumbeng nga agungar."},{"vNo":9,"txt":"Gapuna, isu ti immuna a bunga ti Dios, gapu ta isu ti mangibabaet iti amin nga annak ti tao; ket maisalakan ti siasino man a mamati kenkuana."},{"vNo":10,"txt":"Ket gapu iti pannakaibabaet ti amin, umasideg amin a tao iti Dios; gapuna, sumaklangda kenkuana, tapno ukomenna ida babaen iti kinapudno ken kinasanto nga adda kenkuana.  Gapuna, ti pagpatinggan ti linteg nga inted ti Nasantuan, nga isu ti pannakaipatay ti naituding a dusa, a maisuppiat iti naituding a ragsak, a mangsungbat iti pagpatinggaan ti pannubbot—"},{"vNo":11,"txt":"Ta nasken, nga adda pagsusupadian ti amin a banag.  No saan a kasta, inauna nga anakko iti langalang, saan a maipatungpal ti kinalinteg, wenno ti kinadangkes, wenno ti kinasanto wenno kinarigat, wenno imbag ken dakes.  Gapuna, nasken nga agkaykaysa ti amin a banag; gapuna, no masapul a maymaysa ti bagi, nasken nga agtalinaed a kasla natay, nga awanan iti biag wenno pannakatay, wenno panagrupsa ken saan a panagrupsa, kinaragsak wenno kinarigat, wenno panagrikna wenno awanan rikna."},{"vNo":12,"txt":"Gapuna, nalabit a nasken a maparsua iti banag nga awan kaes-eskanna; gapuna nalabit nga awan koma ti banag ti nakaigapuan ti pannakaparsuana.  Gapuna, masapul a dadaelen ti sirib ti Dios daytoy a banag ken dagiti agnanayon a gandatna, ken uray ti pannakabalin, ken panangngaasi, ken ti linteg ti Dios."},{"vNo":13,"txt":"Ket no kunayo nga awan ti paglintegan, kunayo met ngarud nga awan ti basol.  Ket no kunayo nga awan ti basol, kunayo met ngarud nga awan ti kinalinteg.  Ket no awan ti kinalinteg awan ti kinaragsak.  Ket no awan ti kinalinteg wenno kinaragsak awan koma ti pannakadusa wenno panagrigat.  Ket no awan dagitoy a banag awan ti Dios.  Ket no awan ti Dios awantayo, wenno ti daga; ta awan koma ti panagparsua kadagiti banag, wenno agaramid wenno aramiden;  gapuna, napukaw koman amin a banag."},{"vNo":14,"txt":"Ket ita, annakko, ibagak kadakayo dagitoy a banag nga agpaay nga adal ken pagimbaganyo; ta adda Dios, ket pinarsuana ti amin a banag, ti langit ken daga, ken amin a banag a linaonda, dagiti banag nga agaramid ken banag nga aramiden."},{"vNo":15,"txt":"Ket tapno matungpal ti agnanayon a panggepna iti panungpalan ti tao, kalpasan a pinarsuana dagiti immuna a nagannak kadatayo, ken dagiti ayup iti taltalon ken dagiti tumatayab iti tangatang, ket iti kamaudiananna, nasken nga adda pagsusupadian ti amin a banag a naparsua; a kas iti naiparit a bunga a maisupadi iti kayo ti biag; nasam-it ti maysa ket napait ti sabali."},{"vNo":16,"txt":"Gapuna, inted ti Apo a Dios iti tao ti karbengan nga agtignay iti bukodna a bagi.  Gapuna, saan a makapagtignay ti tao iti bukodna a bagi  malaksid no ar-ariten ti maysa wenno ti sabali."},{"vNo":17,"txt":"Ket siak, ni Lehi, babaen dagiti banag a nabasak, ipapanko a ti maysa nga anghel ti Dios, a kas iti naisurat, natinnag manipud iti langit; gapuna, nagbalin a sairo, ta pinilina ti kinadakes iti sango ti Dios."},{"vNo":18,"txt":"Ket gapu ta natnag manipud iti langit, ket nagbalin a marigrigat iti agnanayon, sinapulna met ti pagladingitan ti amin a tao.  Gapuna, kinunana ken ni Eva, wen, kas iti dayta nataengan nga uleg, nga isu ti sairo, nga ama ti amin a kinaulbod, gapuna kinunana:  Manganka iti maiparit a bunga, ket saankanto a matay, ngem agbalinkanto a kas iti Dios, a makaammo iti naimbag ken dakes."},{"vNo":19,"txt":"Ket kalpasan ti pannangan da Adan ken Eva iti maiparit a bunga napapanawda iti minuyongan ti Eden, tapno sukayenda ti daga."},{"vNo":20,"txt":"Ket naganakda; wen, kas iti kaamaan iti amin a daga."},{"vNo":21,"txt":"Ket nayatiddog ti aldaw dagiti annak ti tao, a kas iti pagayatan ti Dios, tapno makapagbabawida bayat ti kaaddada iti lasag; gapuna, nagbalin ti kasasaadda a kasasaad ti pannakapadas, ket napaatiddog ti panawenda, babaen ti bilin nga inted ti Apo a Dios kadagiti annak ti tao.  Ta nangted iti bilin a masapul nga agbabawi amin a tao; ta imparangarangna iti amin a tao a napukawda, gapu iti basol dagiti nagannak kadakuada."},{"vNo":22,"txt":"Ket ita, adtoy, no saan a naglabsing ni Adan, saan koma a natnag, ngem nagtalinaed koma iti minuyongan ti Eden.  Ket nagtalinaed koma amin a banag a naparsua iti sigud a kasasaadda kalpasan ti pannakaparsuada; ket nagtalinaedda koma iti agnanayon, nga awan patinggana."},{"vNo":23,"txt":"Ket awan koma ti annakda; gapuna nagtalinaedda koma iti kasasaad ti kinainosente, nga awanan iti ragsak, ta saanda nga ammo ti rigat; agaramid iti saan a naimbag, gapu ta saanda nga ammo ti basol."},{"vNo":24,"txt":"Ngem adtoy, naaramid amin a banag ti nasaririt a makaammo iti amin a banag."},{"vNo":25,"txt":"Natnag ni Adan tapno adda tao; ket ti panggep dagiti tao, ket tapno maaddaanda iti ragsak."},{"vNo":26,"txt":"Ket immay ti Mesias iti naituding a panawen, tapno subbotenna dagiti annak ti tao manipud iti pannakatnag.  Ket gapu ta nasubbotda manipud iti pannakatnag nagbalinda a siwayawaya iti agnanayon, a makaammo iti naimbag ken dakes; nga agtignayda iti bagbagida a saanda a painaknakman, malaksid iti pannusa ti paglintegan iti naindaklan ken maudi nga aldaw, babaen ti bilin nga inted ti Dios."},{"vNo":27,"txt":"Gapuna, siwayawaya ti tao babaen ti lasag; ket naited amin a banag kadakuada a kas kasapulan ti tao.  Ket siwayawayada nga agpili iti wayawaya ken biag nga agnanayon, babaen ti naindaklan a Mangibabaet iti amin a tao, wenno mangpili iti pannakaadipen ken ipapatay, babaen iti panangadipen ken pannakabalin ti sairo; gapu ta kalikagumanna ti pannakaitebbang ti amin a tao a kas kenkuana."},{"vNo":28,"txt":"Ket ita, annakko, kayatko nga agtalekkayo iti naindaklan a Mangibabaet, ken denggenyo dagiti naindaklan a bilinna; ken agbalinkayo a napudno kadagiti balikasna, ken pilienyo ti biag nga agnanayon, babaen ti pagayatan ti Nasantuan nga Espirituna."},{"vNo":29,"txt":"Ket saanyo a pilien ti agnanayon nga ipapatay, babaen ti pagayatan ti lasag ken ti sairo a mangik-ikut iti daytoy, a mangted iti espiritu ti sairo ti pannakabalin a mangadipen, a mangiturong kadakayo iti impierno, tapno maiturayannakayo iti pagarianna."},{"vNo":30,"txt":"Naibagakon dagitoy sumagmamano a balikas kadakayo amin, annakko a lallaki, iti maudi nga aldaw ti pannakasubokko; ket pinilik ti naimbag a paset, babaen ti balikas ti propeta.  Ket awan ti sabali a panggepko malaksid ti agnanayon a pagsayaatan ti kararuayo.  Amen."}]}