{"heading":"Salaysayen ni Jacob ti pakasaritaan dagiti Hudio: Ti pannakabaludda iti Babilonia ken ti isusublida; ti panangituray ken pannakailansa iti krus ti Nasantuan ti Israel; ti tulong a naawat manipud kadagiti Gentil; ken ti pannakaisubli dagiti Hudio iti kasisigudda iti ud-udina nga aldaw no mamatida iti Mesias. Agarup 559–545 s.c.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2 Nephi 6","verses":[{"vNo":"1 ","txt":"Dagiti balikas ni Jacob, ti lalaki a kabsat ni Nephi, nga imbagana kadagiti tao ni Nephi:"},{"vNo":"2 ","txt":"Adtoy, patpatgek a kakabsatko, siak, ni Jacob, kas tinudingan ti Dios, ken naordenan babaen ti wagas ti nasantuan nga urnosna, ken kas inikkan-pateg ti kabsatko a ni Nephi, kenkuana a bigbigenyo a kas ari wenno mangigaga, ken isu a pagsammakedanyo iti pannalaknib, adtoy ammoyo nga aglaplapusananen ti banag a naibagak kadakayo."},{"vNo":"3 ","txt":"Nupay kasta, agsaoak manen kadakayo; ta paggagamgamko ti pagimbagan ti kararuayo. Wen, nabileg ti tarigagayko nga agpaay kadakayo; ket ammoyo iti bagbagiyo a talaga a kasta. Ta igunamgunamko kadakayo a sireregta; ken naisurokon kadakayo dagiti balikas ti amak; ken naibagakon kadakayo ti maipanggep kadagiti amin a banag a naisurat, manipud iti pannakaparsua ti lubong."},{"vNo":"4 ","txt":"Ket ita, adtoy, agsaoak kadakayo maipanggep kadagiti banag nga addan, ken dumtengto pay; gapuna, ibasak kadakayo dagiti balikas ni Isaias. Ket isuda dagiti balikas a kalikaguman ti kabsatko a nasken nga ibagak kadakayo. Ket ibagak kadakayo para iti pagimbaganyo, tapno mabigbig ken maitan-okyo ti nagan ti Diosyo."},{"vNo":"5 ","txt":"Ket ita, dagiti balikas nga ibasak ti imbaga ni Isaias maipanggep amin iti balay ti Israel; gapuna, mayappengdanto met kadakayo, ta dakayo ti balay ti Israel. Ken adu pay dagiti banag nga imbaga ni Isaias a mayappeng kadakayo, gapu ta dakayo ti balay ti Israel."},{"vNo":"6 ","txt":"Ket ita, adtoy dagiti balikas: Kastoy ti kinuna ti Apo a Dios: Adtoy, itanggayakto dagiti imak kadagiti Gentil, ken itdek ti pagrukodak kadagiti tao; ket awidendanto dagiti annakda a lallaki kadagiti takiagda, ket ibaklaydanto kadagiti abagada dagiti annakda a babbai."},{"vNo":"7 ","txt":"Ket dagitinto ari ti manaripato nga amma, ket dagiti reyna ti manaripato nga inna; agrukbabdanto kenka a maikurno ti rupada iti daga, ken dilpatanda ti tapok dagiti dapanmo; ket maammuamto a siak ti Apo; ta didanto ibain ti aguray kaniak."},{"vNo":"8 ","txt":"Ket ita siak, ni Jacob, agsaoak iti banag a maipanggep kadagitoy a balikas. Ta adtoy, impakita kaniak ti Apo a dagiti adda iti Jerusalem, a naggapuanmi, napapatay ken naipanda iti pagbaludan."},{"vNo":"9 ","txt":"Nupay kasta, impakita kaniak ti Apo a nasken nga agsublida manen. Ken impakitana met kaniak a ti Apo a Dios, ti Nasantuan ti Israel, agpakitanto kadakuada iti lasag; ket kalpasan ti panagpakitana kadakuada dangrandanto ken ilansada iti krus, kas maibatay kadagiti balikas ti anghel a nagkuna kaniak."},{"vNo":"10 ","txt":"Ket kalpasan ti panangpatangkenda iti puspusoda ken panagsukirda a maibusor iti Nasantuan ti Israel, adtoy, maipaayto kadakuada ti pangngeddeng ti Nasantuan ti Israel. Ket dumtengto ti aldaw a nasken a masaplit ken agsagabada."},{"vNo":"11 ","txt":"Gapuna, kalpasan ti pannakaabogda nga agsublisubli, ta kasta ti kinuna ti anghel, adunto ti agsagaba iti lasag, ket saanto a maipalubos ti pannakaungawda, gapu kadagiti kararag dagiti napudno; maiwaraswarasdanto, ken masaplit, ken magurguradanto; nupay kasta, kaasianto ida ti Apo, ta inton dumtengen ti pannakaammoda iti Mannubbotda, maurnongdanto manen a sangsangkamaysa kadagiti daga a tawidda."},{"vNo":"12 ","txt":"Ket nagasatto dagiti Gentil, isuda nga insurat ti propeta; ta adtoy, no la ketdi agbabawida ken saanda a makiranget iti Zion, ken saanda nga urnongen ti bagbagida iti dayta nabileg ken makarimon a simbaan, maisalakandanto; ta tungpalento ti Apo a Dios ti katulagan nga inaramidna kadagiti annakna; ket daytoy ti gapu ti nangisuratan ti propeta kadagitoy a banag."},{"vNo":"13 ","txt":"Gapuna, dilpatanto dagiti makiranget iti Zion ken kadagiti natulagan a tao ti Apo dagiti dapanda; ket saanto nga agbain dagiti tao ti Apo. Ta tao ti Apo dagiti manguray kenkuana; ta agur-urayda pay laeng iti idadateng ti Mesias."},{"vNo":"14 ","txt":"Ket adtoy, kas maibatay kadagiti balikas ti propeta, itudingto manen ti Mesias ti bagina iti maikadua a gundaway a mangtunton kadakuada; gapuna, agpakitanto kadakuada a nabileg ken nagloriaan, iti pannakadadael dagiti kabusorda, inton dumteng dayta nga aldaw a mamatidan kenkuana; ket awanto ti madadael kadagiti mamati kenkuana."},{"vNo":"15 ","txt":"Ket madadaelto dagiti saan a mamati kenkuana, agpada a babaen ti apuy, ken ti bagyo, ken ginggined, ken panagayus ti dara, ken angol, ken bisin. Ket maammuandanto a Dios ti Apo, ti Nasantuan ti Israel."},{"vNo":"16 ","txt":"Ta maagaw kadi iti maingel ti nasamsam, wenno mawayawayaan kadi ti nainkalintegan ti pannakabaludna"},{"vNo":"17 ","txt":"Ngem kasta ti kinuna ti Apo: Maipanawto met uray dagiti balud ti maingel, ken maidulin ti sinamsam ti pagam-amkan; ta isalakanto ti Naindaklan a Dios dagiti natulagan a taona. Ta kastoy ti kinuna ti Apo: Makirupirakto kadakuada a makirupir kenka—"},{"vNo":"18 ","txt":"Ken taraonakto dagiti mangirurumen kenka, iti bukodda a lasag; ken mabartekdanto iti bukodda a dara a kasla nasam-it nga arak; ket maammuanto ti amin a tao a siak nga Apo ti Mangisalakan ken Mannubbotda, ti Naindaklan ti Jacob."}]}