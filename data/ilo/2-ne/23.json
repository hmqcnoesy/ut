{"heading":"Ti pannakadadael ti Babilonia ti kita ti pannakadadael iti Maikadua a Yaay—Aldawto ti pungtot ken panagibales—Matnagto iti agnanayon ti Babilonia (ti lubong)—Idilig iti Isaias 13.  Agarup 559–545 s.c.","prevAbbr":"2-ne","nextAbbr":"2-ne","prevNo":22,"nextNo":24,"chapterTitle":"2 Nephi 23","prevTitle":"2 Nephi 22","nextTitle":"2 Nephi 24","verses":[{"vNo":1,"txt":"Ti dagensen ti Babilonia, a nakita ni Isaias a lalaki nga anak ni Amoz."},{"vNo":2,"txt":"Ibayugyo ti wagayway iti nangato a bantay, pukkawanyo ida, iwagisyo ti imayo tapno mapanda iti ruangan dagiti natakneng."},{"vNo":3,"txt":"Binilinkon dagiti nasantuak, naawagak metten dagiti maingelko, ta saan nga agpaay ti pungtotko kadakuada a nangirag-o iti ngayedko."},{"vNo":4,"txt":"Ti ariwawa ti ummong iti kabambantayan kas kadagiti nabileg a tao, naurnong ti makariribuk nga arimbangaw kadagiti pagarian dagiti pagilian, inummong ti Apo ti Pangen dagiti buyot iti pagbabakalan."},{"vNo":5,"txt":"Naggapuda iti adayo a pagilian, manipud iti ungto ti langit, wen, ti Apo, ken dagiti igam ti nainkalintegan a panagpungtotna, a mangdadael iti intero a daga."},{"vNo":6,"txt":"Agpukkawkayo, ta asidegen ti aldaw ti Apo; umayto a pangdadael manipud iti Mannakabalin."},{"vNo":7,"txt":"Ngarud kumapsutto amin nga ima, lumuknengto ti puso ti tunggal tao;"},{"vNo":8,"txt":"Ket agbutengdanto; iturayanto ida ti sanaang ken leddaang; masdaawdanto iti tunggal maysa; ket kaslanto apuy dagiti rupada."},{"vNo":9,"txt":"Adtoy, dumteng ti aldaw ti Apo, naranggas iti agpada a pungtot ken nakaro a panagunget, a mamagbalin iti daga a ragangirang; ket dadaelennanto nga ipakni dagiti managbasol dita."},{"vNo":10,"txt":"Ta saanto a mangted iti lawag dagiti bituen iti langit ken dagiti planeta; lumidemto ti init inton agparang, ken saanto nga iburay ti bulan ti lawagna."},{"vNo":11,"txt":"Ket dusaekto ti lubong gapu iti kinadakes, ken dagiti nadangkes gapu iti kinamanagbasolda; pagkalmaekto ti kinatangsit dagiti napalangguad, ken sebsebakto ti kinadursok dagiti pagam-amkan."},{"vNo":12,"txt":"Aramidekto a napatpateg nga amang ti tao ngem iti napintas a balitok; urayto ti tao nga amang ngem iti bimmalitok a sangkap ni Ophir."},{"vNo":13,"txt":"Ngarud, pagkintayegekto ti langit, ket maikkatto ti daga iti yanna, iti pungtot ti Apo ti Pangen, ken iti aldaw ti nakaro a panagungetna."},{"vNo":14,"txt":"Ket kaslanto iti nakamat nga urbon ti ugsa, ken iti karnero nga awan ti tao a mangpastor; ket agsublinto ti tunggal maysa kadakuada kadagiti taona, ken talawanto ti tunggal maysa ti dagana."},{"vNo":15,"txt":"Maduyokto ti tunggal maysa a napalangguad, wen, ket mapasagto iti espada ti tunggal maysa a kimmappon kadagiti nadangkes."},{"vNo":16,"txt":"Maimatangandanto met ti pannakawarawara dagiti annakda; madadaelto dagiti balbalayda ken maidadanes dagiti assawada."},{"vNo":17,"txt":"Adtoy, tukayekto dagiti taga-Medo a mangbusor kadakuada, a saan a mapurar iti pirak ken balitok, nga uray man la no maay-ayo itoy."},{"vNo":18,"txt":"Warawaraento met dagiti baida dagiti agtutubo a lallaki; ket awanto ti asida iti bunga iti saklulo; saanto a pakawanen dagiti matada dagiti ubbing."},{"vNo":19,"txt":"Ket agbalinto ti Babilonia, ti gloria dagiti pagarian, ti ngayed ti kinaimbag dagiti Caldeano, a kas idi pinarmek ti Dios ti Sodoma ken Gomorra."},{"vNo":20,"txt":"Saanto a pulos a mapagyanan, wenno mapagnaedan iti panagsukatsukat ti kaputotan; uray no mangipatakderto la koma dagiti Arabo iti tolda idiay; wenno mangbukel dagiti pastor iti ragup idiay."},{"vNo":21,"txt":"Ngem addanto idiay dagiti atap nga ayup iti disierto; ket mapnonto dagiti balbalayda iti aglaladut a nabiag; ket agtaengto met idiay dagiti kullaaw, ken agsalanto idiay dagiti abestrus."},{"vNo":22,"txt":"Umkisto dagiti atap nga ayup kadagiti puro iti naliday a balbalayda, ken dagiti dragon iti napintas a palasioda; ket asidegen ti idadateng ti kanitona, ket saanen a maitantan ti aldawna.  Ta dadaelekto a sipapardas; wen, ta kaasiakto dagiti taok, ngem maungawto dagiti nadangkes."}]}