{"heading":"Jekob i talem bakegen ol histri blong ol Jiu: Ol Jiu i go prisena long Babilon mo oli kambak bakegen; wok mo taem we oli krusifaem Tabu Wan blong Isrel; ol help we ol Jentael i givim; mo lata-dei kambak blong ol Jiu taem we oli biliv long Mesaea. Raonabaot 559–545 yia bifo Kraes i bon.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2 Nifae 6","verses":[{"vNo":"1 ","txt":"Ol toktok blong Jekob, brata blong Nifae, we hem i bin talemaot long ol pipol blong Nifae."},{"vNo":"2 ","txt":"Luk, ol brata blong mi we mi lavem tumas, mi, Jekob, God i bin singaotem mi mo i bin odenem mi folem fasin blong tabu oda blong hem, mo brata blong mi Nifae i bin konsekretem mi, hem we yufala i lukluk long hem olsem wan king o olsem wan man blong lukaotem gud yufala, mo hem we yufala i dipen long hem blong stap sef, luk yufala i save se mi bin talem long yufala plante samting tumas."},{"vNo":"3 ","txt":"Be, mi toktok long yufala bakegen; from mi wantem blong helpem gudfala laef blong ol sol blong yufala. Yes, wari blong mi i bigwan from yufala; mo yufala i save se hem i bin stap olsem oltaem. From mi bin talem strong long yufala wetem had wok oltaem; mo mi bin tijim yufala ol toktok blong papa blong mi; mo mi bin toktok long yufala long saed blong evri samting we oli bin raetem, stat long taem we wol ia i bin stat."},{"vNo":"4 ","txt":"Mo nao, luk, bae mi toktok long yufala long saed blong ol samting we i stap, mo we bae oli kam; from samting ia, bae mi ridim long yufala ol toktok blong Aesea. Mo oli ol toktok we brata blong mi i bin wantem se bae mi talemaot long yufala. Mo mi toktok long yufala blong mekem yufala i kam gud, blong yufala i save lanem mo presem nem blong God blong yufala."},{"vNo":"5 ","txt":"Mo nao, ol toktok we bae mi ridimaot oli olgeta we Aesea i bin talemaot long saed blong ol laen blong Isrel; from samting ia, yufala i save yusum ol toktok ia long yufala, from yufala i pat blong laen blong Isrel. Mo i gat plante samting we Aesea i bin talemaot we yufala i save yusum long yufala, from yufala i pat blong laen blong Isrel."},{"vNo":"6 ","txt":"Mo nao, hemia ol toktok: Olsem ia nao Lod God i talem: Luk, bae mi leftemap han blong mi long ol Jentael, mo stanemap flag blong mi long ol pipol; mo bae oli karem ol boe blong yufala long ol han blong olgeta, mo bae oli karem ol gel blong yufala long ol solda blong olgeta."},{"vNo":"7 ","txt":"Mo ol king bae i stap olsem ol papa we oli stap givim gudfala kakae long yufala, mo ol kwin blong olgeta bae i stap olsem ol mama we oli stap givim gudfala kakae long yufala; bae oli bodaon long yufala wetem ol fes blong olgeta i fesem graon, mo likimap ol das long ol leg blong yufala; mo bae yufala i save se mi mi Lod; from bae oli no sem we oli wet long mi."},{"vNo":"8 ","txt":"Mo nao mi, Jekob, bae mi toktok smol long saed blong ol toktok ia. From luk, Lod i bin soemaot long mi se olgeta we i bin stap long Jerusalem, long ples we yumi bin kamaot long hem, oli bin kilim ded olgeta mo oli bin tekem olgeta i go olsem prisena longwe."},{"vNo":"9 ","txt":"Be, Lod i bin soem long mi se bae oli kambak bakegen. Mo hem i bin soemaot long mi tu se Lod God, Tabu Wan blong Isrel, bae i soemaot hemwan long olgeta long bodi blong mit mo bun; mo afta we bae hem i soemaot hemwan bae oli wipim hem mo krusifaem hem, folem ol toktok blong enjel ia we i bin talem samting ia long mi."},{"vNo":"10 ","txt":"Mo afta oli bin mekem ol hat blong olgeta i kam strong mo oli bin kam stronghed agensem Tabu Wan blong Isrel, luk, ol jajmen blong Tabu Wan blong Isrel bae i kam long olgeta. Mo dei i kam we bae oli kasem panis mo tu bae oli kasem hadtaem."},{"vNo":"11 ","txt":"From samting ia, afta oli ronemaot olgeta i go ia mo i go ia, from olsem ia nao enjel i talem se, plante bae oli kasem hadtaem long bodi blong mit mo bun, mo bae Lod i no letem olgeta blong ded, from ol prea blong ol man we i yusum fet; bae oli seraot olbaot, mo bae oli kasem panis, mo ol man bae i no laekem olgeta; be, Lod bae i gat sore long olgeta, mekem se taem we oli kam blong save long saed blong Ridima blong olgeta, bae God i mekem se olgeta i kambak tugeta bakegen long ol graon blong olgeta we i kam long ol papa blong olgeta."},{"vNo":"12 ","txt":"Mo God bae i blesem ol Jentael, olgeta ia we profet i bin raetem long saed blong olgeta; from luk, sapos i olsem se bae oli sakem sin mo no faet agensem Saeon, mo no joenem olgeta wetem bigfala mo rabis jos ia, bae oli sev; from Lod God bae i mekem se ol kavenan blong hem i hapen we hem i bin mekem wetem ol pikinini blong hem; mo from stamba tingting ia profet i bin raetem ol samting ia."},{"vNo":"13 ","txt":"From samting ia, olgeta we oli faet agensem Saeon mo ol kavenan pipol blong Lod bae oli likimap ol das long ol leg blong olgeta; mo ol pipol blong Lod bae oli no sem. From ol pipol blong Lod oli olgeta we oli stap wet long hem; from oli stap wet yet long taem we Mesaea bae i kam."},{"vNo":"14 ","txt":"Mo luk, folem ol toktok blong profet, Mesaea bae i stat bakegen long nambatu taem blong karembak olgeta; from samting ia, bae hem i soemaot hemwan bakegen long olgeta wetem paoa mo bigfala glori, go kasem taem we hem i smasem gud ol enemi blong olgeta, taem we dei ia i kam we olgeta bae oli biliv long hem; mo bae hem i no smasem gud wan we i biliv long hem."},{"vNo":"15 ","txt":"Mo olgeta we oli no biliv long hem bae hem i smasem gud olgeta, wetem faea, mo wetem bigfala win mo ren, mo wetem ol taem we graon i seksek, mo wetem ol blad i ron, mo wetem rabis sik, mo wetem hadtaem blong kasem kakae. Mo bae oli save se Lod i God, Tabu Wan blong Isrel."},{"vNo":"16 ","txt":"From yu yu ting se oli save tekem ol kakae blong hem we i strong, o lego olgeta we oli kam prisena long fasin blong folem loa?"},{"vNo":"17 ","txt":"Be olsem ia nao Lod i talem: Ol prisena tu blong olgeta we i strong bae oli tekemaot olgeta, mo bae oli lego ol kakae blong trabol meka; from God we i gat olgeta Paoa bae i tekemaot ol kavenan pipol blong hem. From olsem ia nao Lod i talem: Bae mi faet wetem olgeta we i faet wetem yufala—"},{"vNo":"18 ","txt":"Mo bae mi fidim olgeta we i mekem rabis fasin long yufala, wetem ol mit blong olgeta bakegen; mo bae oli drong wetem blad blong olgeta bakegen olsem wetem waen we i swit; Mo evri bodi blong mit mo bun bae i save se mi Lod, mi mi Sevya blong yufala mo Ridima blong yufala, Strong Wan blong Jekob."}]}