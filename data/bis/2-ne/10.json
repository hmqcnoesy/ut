{"heading":"Ol Jiu bae oli krusifaem God blong olgeta—Bae oli seraot olbaot kasem taem we oli stat blong biliv long hem—Amerika bae i wan graon blong fridom we bae i no gat king we i rulum—Stretem yufala long God mo kasem fasin blong sevem man tru long gladhat blong hem. Raonabaot 559–545 yia bifo Kraes i bon.","prevAbbr":"2-ne","prevNo":9,"nextAbbr":"2-ne","nextNo":11,"chapterTitle":"2 Nifae 10","verses":[{"vNo":"1 ","txt":"Mo nao mi, Jekob, mi toktok long yufala bakegen, ol brata blong mi we mi lavem tumas, long saed blong branj ia we i stret we mi bin tokbaot."},{"vNo":"2 ","txt":"From luk, ol promes we yumi bin kasem oli ol promes long yumi long saed blong bodi blong mit mo bun; from samting ia, olsem hem i bin soem long mi, we plante long ol pikinini blong yumi bae oli ded long bodi blong mit mo bun, from oli no gat bilif, be, God bae i gat sore long plante; mo ol pikinini blong yumi bae oli kambak, blong mekem se oli save kam long samting ia we bae i givim olgeta tru save long saed blong Ridima blong olgeta."},{"vNo":"3 ","txt":"From samting ia, olsem we mi bin talem long yufala, i mas nid i stap se Kraes—from long las naet enjel i bin talem long mi se bae nem blong hem i olsem ia—hem i sud kam long medel blong ol Jiu, long medel blong olgeta we oli moa rabis bitim evri rabis pat blong wol; mo bae oli krusifaem hem—from olsem ia nao hem i gat nid long God blong yumi, mo i no gat wan narafala kantri long wol we bae i krusifaem God blong olgeta."},{"vNo":"4 ","txt":"From sapos ol bigfala merikel i hapen long medel blong ol narafala kantri, bae oli sakem sin, mo save se hem i God blong olgeta."},{"vNo":"5 ","txt":"Be from ol fasin blong giaman pris mo ol rabis fasin, olgeta long Jerusalem bae oli kam stronghed agensem hem, blong mekem se oli krusifaem hem."},{"vNo":"6 ","txt":"From samting ia, from ol rabis fasin blong olgeta, ol bigfala trabol, ol hadtaem blong kasem kakae, ol rabis sik, mo ol blad i ron bae i kam long olgeta; mo olgeta we bae oli no ded bae oli seraot olbaot long medel blong evri kantri."},{"vNo":"7 ","txt":"Be luk, olsem ia nao Lod God i talem: Taem we dei i kam we bae oli biliv long mi, we mi mi Kraes, afta mi bin mekem kavenan wetem ol bubu blong olgeta se bae oli kambak long bodi blong mit mo bun, long wol, long evri graon blong olgeta we i kam long ol papa."},{"vNo":"8 ","txt":"Mo bae i kam blong hapen se bae oli karem olgeta i kambak afta we oli bin seraot blong longtaem, long ol aelan blong solwota, mo long fofala pat blong wol; mo ol kantri blong ol Jentael bae oli bigfala long ol ae blong mi, God i talem, blong karem olgeta i go fored long evri graon blong olgeta we i kam long ol papa blong olgeta."},{"vNo":"9 ","txt":"Yes, ol king blong ol Jentael bae oli olsem ol papa we oli stap givim gudfala kakae long olgeta, mo ol kwin blong olgeta bae oli stap olsem ol mama we oli stap givim gudfala kakae; From samting ia, ol promes blong Lod i bigwan long ol Jentael, from hem i bin talem samting ia, mo huia i save kwestinim?"},{"vNo":"10 ","txt":"Be luk, graon ia, God i bin talem, bae i wan graon blong gudfala branj blong yu, olsem graon we i kam long ol papa, mo ol Jentael bae oli kasem blesing long graon ia."},{"vNo":"11 ","txt":"Mo graon ia bae i wan graon blong fridom long ol Jentael, mo bae i no gat eni king long graon, we bae oli kam antap long ol Jentael."},{"vNo":"12 ","txt":"Mo bae mi mekem graon ia i kam strong agensem ol narafala kantri."},{"vNo":"13 ","txt":"Mo hem we i faet agensem Saeon bae hem i ded, God i talem."},{"vNo":"14 ","txt":"From hem we i stanemap wan king agensem mi bae hem i ded, from mi, Lod, king blong heven, bae mi king blong olgeta, mo bae mi olsem wan laet long olgeta oltaem, we oli harem ol toktok blong mi."},{"vNo":"15 ","txt":"From samting ia, blong stamba tingting ia, blong mekem ol kavenan i save hapen, we mi bin mekem wetem ol pikinini blong ol man, blong bae mi mekem long olgeta taem we oli stap long bodi blong mit mo bun, i mas nid blong mi smasem gud ol sikret wok blong tudak, mo blong ol fasin blong kilim man i ded, mo blong ol rabis sin."},{"vNo":"16 ","txt":"From samting ia, hem we i faet agensem Saeon, ol Jiu tugeta wetem Jentael, ol slef tugeta wetem ol fri man, man tugeta wetem woman, bae oli ded; from oli olgeta we oli woman blong rod blong ful wol; from olgeta we oli no blong mi, oli agensem mi, Lod i talem."},{"vNo":"17 ","txt":"From bae mi mekem ol promes blong mi i hapen we mi bin mekem wetem ol pikinini blong ol man, we bae mi mekem long olgeta taem we oli stap laef long bodi blong mit mo bun—"},{"vNo":"18 ","txt":"From samting ia, ol brata blong mi we mi lavem tumas, olsem ia nao God blong yumi i talem: Bae mi givim hadtaem long ol pikinini blong yu tru long han blong ol Jentael; be, bae mi mekem ol hat blong ol Jentael i kam sofsof, mekem se bae oli kam olsem wan papa long olgeta; from samting ia, ol Jentael bae i kasem blesing mo bae oli kaontem olgeta wetem laen blong Isrel."},{"vNo":"19 ","txt":"From samting ia, bae mi konsekretem graon ia long ol pikinini blong yu, mo olgeta we bae oli kaontem olgeta wetem ol pikinini blong yu oltaem, blong graon blong olgeta olsem graon we i kam long ol papa; from hem i wan spesel graon, God i talem long mi, we i moa gud bitim ol narafala graon, from samting ia, bae mi mekem se evri man we i stap long ples ia blong bae oli wosipim mi, God i talem."},{"vNo":"20 ","txt":"Mo nao, ol brata blong mi we mi lavem tumas, yumi luk se God blong yumi we i gat fulap sore i bin givim long yumi plante save long saed blong ol samting ia, bae yumi tingbaot hem, mo putum long saed ol sin blong yumi, mo no lusum hop, from oli no sakemaot yumi; be, oli bin ronemaot yumi long graon blong yumi we i kam long ol papa blong yumi; be yumi bin kam long wan graon we i moa gud, from Lod i bin mekem solwota i kam rod blong yumi, mo yumi stap long wan aelan blong solwota."},{"vNo":"21 ","txt":"Be ol promes blong Lod oli bigwan long olgeta we i stap long ol aelan blong solwota; from samting ia, olsem we i talem ol aelan, i mas nid i stap se i moa bitim hemia, mo i gat ol brata blong yumi we i stap long olgeta tu."},{"vNo":"22 ","txt":"From luk, Lod God i bin lidim i go longwe wan wan taem aot long laen blong Isrel folem plan blong hem mo jus blong hem. Mo nao luk, Lod i tingbaot olgeta evriwan we oli bin brokaot, from samting ia hem i tingbaot yumi tu."},{"vNo":"23 ","txt":"Taswe, mekem ol hat blong yufala i glad, mo tingbaot se yufala i fri blong jus blong yufala bakegen—blong jusum rod blong ded we i no gat en o rod blong laef we i no save finis."},{"vNo":"24 ","txt":"From samting ia, ol brata blong mi we mi lavem tumas, stretem yufala bakegen long tingting blong God, mo i no long tingting blong devel mo bodi blong mit mo bun; mo tingbaot, afta we yufala i stretem yufala long God, se i tru mo long gladhat blong God nomo, we yufala i sev."},{"vNo":"25 ","txt":"From samting ia, bae God i resemap yufala aot long ded tru long paoa blong laef bakegen, mo tu aot long ded ia we i no gat en tru long paoa blong atonmen, blong mekem se hem i save tekem yufala long kingdom blong God we i no save finis, blong mekem se yufala i save presem hem tru long gladhat we i kam long God. Amen."}]}