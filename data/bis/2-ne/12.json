{"heading":"Aesea i luk tempol blong lata-dei, taem we Isrel i kambak tugeta, mo jajmen mo pis blong milenium—Ol man we i gat hae tingting mo ol rabis man bae oli pulumdaon olgeta long taem we Kraes i kambak long nambatu taem—Luk long Aesea japta 2. Raonabaot 559–545 yia bifo Kraes i bon.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2 Nifae 12","verses":[{"vNo":"1 ","txt":"Toktok we Aesea, boe blong Amoj, i bin luk long long saed blong Juda mo Jerusalem:"},{"vNo":"2 ","txt":"Mo bae i kam blong hapen se long ol las dei, taem we bigfala hil blong haos blong Lod bae i stanap antap long ol bigfala hil, mo bae i go hae antap long ol hil, mo evri kantri bae i go long hem."},{"vNo":"3 ","txt":"Mo plante pipol bae oli go mo talem se, yufala i kam, mo bae yumi go antap long bigfala hil blong Lod, long haos blong God blong Jekob; mo bae hem i tijim yumi long saed blong ol wei blong hem, mo bae yumi wokbaot long ol rod blong hem; from aot long Saeon bae loa i go fored, mo toktok blong Lod aot long Jerusalem."},{"vNo":"4 ","txt":"Mo bae hem i jaj long medel blong ol kantri, mo bae hem i toktok strong agensem plante pipol: mo bae oli hamarem ol naef blong faet blong olgeta i kam ol bled blong digim graon, mo ol spia blong olgeta i kam ol huk blong katem mo klinim ol tri—kantri bae oli no leftemap ol naef blong faet agensem kantri, mo bae oli nomo lanem fasin blong mekem faet."},{"vNo":"5 ","txt":"O laen blong Jekob, yufala i kam mo bae yumi wokbaot long laet blong Lod; yes, kam, from yufala evriwan i bin go lus, evriwan long ol rabis fasin blong hem."},{"vNo":"6 ","txt":"Taswe, O Lod, yu bin lego ol pipol blong yu, laen blong Jekob, from oli kam fulap long is, mo lisin long wan kleva olsem ol man Filistia, mo oli mekem olgeta i glad tru ol laen blong ol man we oli no save olgeta."},{"vNo":"7 ","txt":"Graon blong olgeta i fulap tu wetem silva mo gol, mo tu i no gat eni en blong ol rij samting blong olgeta; graon blong olgeta i fulap tu wetem ol hos, mo tu i no gat eni en long ol kat blong hos blong olgeta."},{"vNo":"8 ","txt":"Graon blong olgeta i fulap tu wetem ol aedol; oli wosipim wok blong ol han blong olgeta nomo, hemia we ol fingga blong olgeta i bin mekem."},{"vNo":"9 ","txt":"Mo ol man olbaot i no bodaon, mo hae man i no mekem tingting blong hem i kam daon, taswe, no fogivim hem."},{"vNo":"10 ","txt":"O yufala, ol nogud man, go insaed long ston, mo haedem yufala insaed long das, from respek blong Lod mo bigfala glori blong hem bae i kilim yufala."},{"vNo":"11 ","txt":"Mo bae i kam blong hapen se ol hae lukluk blong ol man bae i kam daon, mo ol flas blong ol man bae Lod i putumdaon, mo Lod hemwan nomo bae i stap hae long dei ia."},{"vNo":"12 ","txt":"From dei blong Lod blong ol Host i kam klosap long evri kantri, yes, long evriwan; yes, long olgeta we i gat hae tingting mo olgeta we i flas tumas, mo long evriwan we i leftemap olgeta, mo Lod bae i putum hem daon."},{"vNo":"13 ","txt":"Yes, mo dei blong Lod bae i kam long evri redwud blong Lebanon, from oli hae mo oli antap; mo long evri oktri blong Basan;"},{"vNo":"14 ","txt":"Mo long evri bigfala hil we i hae, mo long evri hil, mo long evri kantri we oli leftemap olgeta, mo long evri pipol;"},{"vNo":"15 ","txt":"Mo long evri taoa we i hae, mo long evri wol we i wan fanis;"},{"vNo":"16 ","txt":"Mo long evri sip blong solwota, mo long evri sip blong Tarsis, mo long evri pikja we i naes."},{"vNo":"17 ","txt":"Mo hae tingting blong man, Lod bae i putumdaon, mo ol flas blong ol man bae hem i pulumdaon; mo Lod hemwannomo bae i stap hae long dei ia."},{"vNo":"18 ","txt":"Mo ol aedol bae hem i aotem evriwan."},{"vNo":"19 ","txt":"Mo bae oli go insaed long ol hol blong ol ston, mo insaed long ol hol blong graon, from respek blong Lod bae i kam long olgeta mo bigfala glori blong hem bae i kilim olgeta, taem we hem i girap blong sekem nogud wol ia."},{"vNo":"20 ","txt":"Long dei ia wan man bae i sakem ol aedol blong hem blong silva, mo ol aedol blong hem blong gol, we hem i bin mekem blong hemwan blong wosip, i go long ol mol, mo ol flaengfokis we oli gat tel;"},{"vNo":"21 ","txt":"Blong go long ol hol blong ol ston, mo long antap blong ol sap ston, from respek blong Lod bae i kam long olgeta mo paoa blong glori blong hem bae i kilim olgeta, taem we hem i girap blong sekem nogud wol ia."},{"vNo":"22 ","txt":"Yufala i stop blong dipen long man, we win blong hem i stap long hol blong nus blong hem; from, bae oli givim wanem praes long hem?"}]}