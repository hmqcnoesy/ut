{"heading":"Plantesen blong rop blong grep blong Lod (Isrel) bae i kam emti, mo ol pipol blong hem bae i seraot olbaot—Ol sore tumas bae i kam long olgeta long taem we oli stap long ples we oli no wantem folem Jos mo oli bin seraot blong olgeta—Bae Lod i leftemap wan flag mo mekem Isrel i kambak tugeta—Luk long Aesea japta 5. Raonabaot 559–545 yia bifo Kraes i bon.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nifae 15","verses":[{"vNo":"1 ","txt":"Mo afta bae mi singsing long hem we mi lavem tumas wan singing blong hem we mi lavem tumas, long saed blong plantesen blong rop blong grep blong hem. Hem we mi lavem tumas i gat wan plantesen blong rop blong grep long wan gudfala hil."},{"vNo":"2 ","txt":"Mo hem i bin raonem wetem wan fanis, mo i bin tekemaot ol ston blong hem, mo hem i bin plan wetem vaen we i gud tumas long hem, mo i bin bildim wan taoa long medel blong hem, mo tu i bin mekem wan masin blong mekem waen long ples ia; mo hem i bin luk se bae i karem ol grep, mo i bin karem ol wael grep."},{"vNo":"3 ","txt":"Mo nao, O ol man we i stap long Jerusalem, mo ol man blong Juda, jajem, mi askem yu, bitwin mi mo plantesen blong rop blong grep blong mi."},{"vNo":"4 ","txt":"Wanem moa mi bin save mekem long plantesen blong rop blong grep blong mi, we mi no bin mekem long hem? From samting ia, taem we mi bin luk se bae i karem ol grep, hem i bin karem ol wael grep."},{"vNo":"5 ","txt":"Mo nao go stat; bae mi talem long yu wanem we bae mi mekem long plantesen blong rop blong grep blong mi—bae mi tekemaot fanis blong hem, mo bae ol anamol i kam kakae evriwan; mo bae mi brekem daon wol blong hem, mo bae oli purumbut long hem;"},{"vNo":"6 ","txt":"Mo bae mi smasem gud yad ia; bae oli nomo save katem blong klinim o digim yad ia; be ol plan we i save stikim man mo ol nil blong plan bae i kam antap; mo tu bae mi givim oda long ol klaod se oli no ren long hem."},{"vNo":"7 ","txt":"From plantesen blong rop blong grep blong Lod blong ol Host, hem i laen blong Isrel, mo ol man blong Juda oli ol plan we oli naes; mo hem i bin lukaotem jajmen, mo luk, hem i bin luk fasin blong mekem man i harem nogud; hem i bin lukaotem ol stret fasin, be luk, hem i bin harem wan krae."},{"vNo":"8 ","txt":"Sore tumas long olgeta we oli joen long wan haos i go long narafala haos, kasem taem we i nomo save gat ples, blong mekem se oli save stap olgeta nomo long medel blong wol!"},{"vNo":"9 ","txt":"Long ol sorae blong mi, Lod blong ol Host i bin talem, i tru se fulap haos bae oli emti, mo ol bigfala mo gudfala bigtaon bae i no gat man i stap long hem."},{"vNo":"10 ","txt":"Yes, long ten hekta blong plantesen blong rop blong grep bae yufala i kasem twentitu lita, mo sapos yufala i planem tu handred mo twenti lita blong sid blong wit bae yufala i kasem twentitu lita nomo."},{"vNo":"11 ","txt":"Sore tumas long olgeta we oli girap eli long moning, blong oli save kasem strong dring, we i gohed kasem naet, mo waen i mekem se oli drong!"},{"vNo":"12 ","txt":"Mo hap, mo vaeol, tabret, mo paep, mo waen i stap long ol lafet blong olgeta; be oli no tingbaot wok blong Lod, mo oli no tingbaot ol samting we hem i mekem wetem ol han blong hem."},{"vNo":"13 ","txt":"Taswe, ol pipol blong mi i bin kam prisena, from oli no gat save; mo ol man blong olgeta we oli onarem, oli hanggri, mo grup blong pipol ia blong olgeta i bin kam drae wetem tosta."},{"vNo":"14 ","txt":"Taswe, hel i bin mekem hem i kam bigwan, mo i bin openem maot blong hem bitim mak; mo glori blong olgeta, mo grup blong pipol blong olgeta, mo flas blong olgeta, mo hem we i glad bae i go daon long hem."},{"vNo":"15 ","txt":"Mo man we i olbaot bae i foldaon, mo strongfala man bae oli putum tingting blong hem i stap daon, mo ol ae blong ol man we tingting blong olgeta i hae, bae oli stap daon."},{"vNo":"16 ","txt":"Be Lod blong ol Host bae i singaot laod long jajmen, mo God we i tabu bae i kam klin long stret fasin."},{"vNo":"17 ","txt":"Afta bae ol smol sipsip i kakae olsem we oli stap kakae oltaem, mo ol emti ples blong ol fatfat wan, bae ol man we oli no save olgeta i kakae."},{"vNo":"18 ","txt":"Sore tumas long olgeta we i pulum ol rabis fasin wetem ol rop we oli blong nating, mo sin olsem hem i wetem wan rop blong kat;"},{"vNo":"19 ","txt":"We oli se: Letem hem i kwik, mekem wok blong hem i hariap, blong yumi save lukim; mo letem jajmen blong Tabu Wan blong Isrel i kam klosap mo kam, blong yumi save gat save long hem."},{"vNo":"20 ","txt":"Sore tumas long olgeta we i singaotem ol nogud samting se i gudfala, mo ol gudfala samting i nogud, we oli se tudak i laet, mo laet i tudak, we oli tekem konkon blong swit, mo swit blong konkon!"},{"vNo":"21 ","txt":"Sore tumas long olgeta we oli waes long ol ae blong olgeta bakegen, mo olgeta we i stap talemaot samting we bae i kam long tingting blong olgeta bakegen!"},{"vNo":"22 ","txt":"Sore tumas long olgeta we oli strong blong dring waen, mo ol man we oli strong blong miksim strong dring!"},{"vNo":"23 ","txt":"Huia we i talemaot se ol nogud man bae i kasem praes, mo tekemaot stret fasin blong ol man we i stret long hem!"},{"vNo":"24 ","txt":"Taswe, olsem we faea i stap bonem gras we i drae, mo flem i bonem doti blong wit, ol rus blong olgeta bae oli go roten, mo ol flaoa blong olgeta bae i go antap olsem das; from oli bin sakemaot loa blong Lod blong ol Host, mo oli no bin laekem nating toktok blong Tabu Wan blong Isrel."},{"vNo":"25 ","txt":"Taswe, kros blong Lod i bin girap agensem ol pipol blong hem, mo hem i bin stretem han blong hem agensem olgeta, mo hem i bin kilim olgeta; mo ol hil i bin seksek, mo ol ded bodi blong olgeta oli bin terem olgeta i go long pisis long medel blong ol rod. From evri samting ia Lod i no tanem kros blong hem, be hem i stretem han blong hem yet."},{"vNo":"26 ","txt":"Mo bae hem i leftemap wan flag long ol kantri we i stap longwe, mo bae hem i singaot wetem wan voes we i sap, long olgeta long en blong wol; mo luk, bae oli kam spid kwiktaem; i no gat wan we bae i taed o i foldaon long medel blong olgeta."},{"vNo":"27 ","txt":"I no gat wan we bae i slip olsem we hem i ded o slip; mo tu ol strap raon long wes blong olgeta bae i no kam slak, o strap blong ol sandal blong olgeta i kam brok;"},{"vNo":"28 ","txt":"We ol ara blong olgeta bae i sap, mo ol bonara blong olgeta bae oli ben, mo ol leg blong ol hos blong olgeta bae oli kaontem olsem ol smol hadston, mo wil blong olgeta olsem wan waelwin, mo noes blong olgeta i olsem noes blong wan laeon."},{"vNo":"29 ","txt":"Bae oli mekem noes olsem ol yang laeon; yes, bae oli mekem noes, mo holem taet kakae blong olgeta, mo bae oli karem hem i gowe sef, mo i no gat wan man we bae i mekem hem i fri."},{"vNo":"30 ","txt":"Mo long dei ia bae oli mekem noes agensem olgeta olsem ol noes blong solwota; mo sapos oli lukluk long graon, luk, tudak mo sore, mo laet i kam tudak long ol heven blong hem."}]}