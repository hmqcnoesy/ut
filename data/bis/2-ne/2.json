{"heading":"Pemaot blong yumi i kam tru long Tabu Mesaea—Fridom blong jus (raet blong jus) i mas stap blong stap laef mo gru—Adam i bin foldaon blong mekem se ol man i save stap—Ol man i fri blong jusum fridom mo laef we i no save finis. Raonabaot 588–570 yia bifo Kraes i bon.","prevAbbr":"2-ne","prevNo":1,"nextAbbr":"2-ne","nextNo":3,"chapterTitle":"2 Nifae 2","verses":[{"vNo":"1 ","txt":"Mo nao, Jekob, mi toktok long yu: Yu yu fasbon blong mi long ol dei we mi stap kasem had taem long ples we i no gat man long hem. Mo luk, taem we yu smol, yu bin safa plante hadtaem mo plante sore, from ol rabis fasin blong ol brata blong yu."},{"vNo":"2 ","txt":"Be, Jekob, fasbon blong mi long ples we i no gat man long hem, yu save ol bigfala samting blong God; mo bae hem i konsekretem ol hadtaem blong yu blong oli kam wan blesing blong yu."},{"vNo":"3 ","txt":"From samting ia, bae God i blesem sol blong yu, mo bae yu stap sev wetem brata blong yu, Nifae; mo ol dei blong yu bae yu wok blong God. From samting ia, mi save se hem i pemaot yu, from stret fasin blong Ridima blong yu; from yu bin luk se long en blong taem we God i makem, hem i kam blong karem i kam fasin blong sevem man long evri man."},{"vNo":"4 ","txt":"Mo yu bin luk glori blong hem taem we yu yangfala glori blong hem; from samting ia bae hem i blesem yu, olsem olgeta ia we bae hem i prij long olgeta long taem we hem i stap long bodi blong mit mo bun; from Spirit i semak, yestedei, tede mo long oltaem. Mo rod i rere stat long taem we man i bin foldaon, mo fasin blong sevem man i fri."},{"vNo":"5 ","txt":"Mo ol man oli kasem inaf tijing blong mekem se oli save gud aot long nogud. Mo loa i go long evri man. Mo tru long loa i no gat wan bodi blong mit mo bun we i save talem se hem i no gat rong; o tru long loa God i katemaot evri man. Yes, folem loa blong wol hem i bin katemaot olgeta; mo tu, folem loa blong Spirit oli ded long wanem we i gud, mo bae oli harem nogud blong oltaem."},{"vNo":"6 ","txt":"From samting ia, fasin blong pemaot man i kam long mo tru Tabu Mesaea; from hem i fulap long gladhat mo trutok."},{"vNo":"7 ","txt":"Luk, hem i givim hemwan bakegen wan sakrifaes blong sin, blong mekem wanem we loa i askem long olgeta we i gat wan hat we i fulap wetem sore mo wan spirit we i wantem blong sakem sin; mo en blong loa ia i no save kam long olgeta we i no olsem."},{"vNo":"8 ","txt":"From samting ia, hamas nao hem i impoten blong mekem ol samting ia i go long evri man we i stap long wol, blong mekem se oli save gat save se i no gat wan bodi blong mit mo bun we i save stap wetem God, hemia nomo sapos i no tru long ol gudfala wok, mo sore, mo gladhat blong Tabu Mesaea, we i givim laef blong hem long saed blong bodi blong mit mo bun, mo i tekem bak bakegen tru long paoa blong Spirit, blong mekem se hem i save mekem i hapen laef bakegen blong ol ded, from hem i faswan we bae i girap."},{"vNo":"9 ","txt":"From samting ia, hem i fasfala frut blong God, i semak olsem we bae hem i givhan long ol pikinini blong ol man; mo olgeta we oli bilif long hem bae oli sev."},{"vNo":"10 ","txt":"Mo from fasin ia blong givhan from evriwan, olgeta evriwan i kam long God; from samting ia, oli stanap long fes blong hem, blong kasem jajmen long hem, folem trutok mo tabu fasin we i stap long hem. From samting ia, ol en blong loa we Tabu Wan i bin givim finis, i mekem se panis we i joen wetem loa i hapen, we panis we i joen wetem loa hem i defren olgeta long hapi we i joen wetem loa, blong mekem ol en blong Atonmen i hapen—"},{"vNo":"11 ","txt":"From i mas nid i stap, se i mas gat wan fasin blong go agens long evri samting. Sapos i no olsem, fasbon blong mi long ples we i no gat man long hem, stret fasin i no save hapen, mo tu fasin nogud, mo tabu fasin o ol sore, mo tu gud o nogud. From samting ia, evri samting bae i mas kam tugeta long wan; from samting ia sapos i kam tugeta blong mekem wan bodi, bae i mas stap olsem se i ded, from i no gat laef o ded, mo roten o no roten, hapi o sore, mo save luksave o no save luksave."},{"vNo":"12 ","txt":"From samting ia, i mas olsem se God i bin mekem samting ia blong nating; from samting ia, bae i no bin gat wan yus long en, blong mekem wol ia. From samting ia, samting ia bae i mas smasem gud waes tingting blong God mo ol stamba tingting blong hem we i blong laef we i no save finis, mo tu paoa, mo sore, mo jastis blong God."},{"vNo":"13 ","txt":"Mo sapos bae yufala i talem se i no gat loa, bae yufala i talem tu se i no gat sin. Sapos bae yufala i talem se i no gat sin, bae yufala i talem tu se i no gat stret fasin. Mo sapos i no gat stret fasin i no gat hapi. Mo sapos i no gat stret fasin o hapi i no gat panis o sore. Mo sapos ol samting ia i no stap i no gat God. Mo sapos i no gat God yumi i no gat, mo wol ia i no gat; from God i no bin save mekem ol samting ia, o ol samting we i save wok o we i save afektem ol narafala samting; from samting ia, evri samting bae i bin lus."},{"vNo":"14 ","txt":"Mo nao, ol boe blong mi, mi talem long yufala ol samting ia blong gud blong yufala mo blong yufala i lanem ol samting ia; from i gat wan God, mo hem i bin mekem evri samting, ol heven tugeta wetem wol, mo evri samting we i stap long olgeta, ol samting we i save wok tugeta wetem ol samting we i afektem ol narafala samting."},{"vNo":"15 ","txt":"Mo blong mekem ol stamba tingting blong hem blong laef we i no save finis i hapen, long en blong ol man, afta hem i bin mekem fas mama mo papa blong yumi, mo ol anamol blong ol plantesen mo ol pigin blong skae, mo blong endem, evri samting we hem i bin mekem, i mas gat wan samting we i agens; olsem frut we i no blong kakae blong go agensem tri blong laef; wan i swit mo narawan i konkon."},{"vNo":"16 ","txt":"From samting ia, Lod God i bin givim long man blong hem i fri blong jus blong hemwan. From samting ia, man i no save jus blong hemwan sapos i no gat wan o narafala wan blong pulum tingting blong hem."},{"vNo":"17 ","txt":"Mo mi, Lihae, folem ol samting we mi bin ridim, mi mas ting se wan enjel blong God, folem wanem we oli bin raetem, i bin foldaon long heven; from samting ia, hem i bin kam wan devel, from hem i bin lukaotem wanem we i nogud long fored blong God."},{"vNo":"18 ","txt":"Mo from hem i bin foldaon long heven, mo i bin kam blong harem nogud blong oltaem, hem i bin lukaotem tu blong mekem evri man long wol i harem nogud. From samting ia, hem i bin talem long Iv, yes, olfala snek ia, we i devel, we i papa blong evri giaman toktok, from samting ia hem i bin talem: Kakae long frut ia we i no blong kakae, mo bae yu no kasem ded, be bae yu kam olsem God, bae yu save ol samting we i gud mo ol samting we i nogud."},{"vNo":"19 ","txt":"Mo afta Adam mo Iv i bin kakae long frut ia we i no blong kakae, God i bin sakemaot tufala long garen blong Iden, blong wok long graon."},{"vNo":"20 ","txt":"Mo oli bin bonem ol pikinini, yes, hem i famle blong ful wol."},{"vNo":"21 ","txt":"Mo ol dei blong ol pikinini blong ol man i bin kam longwan, folem tingting blong God, blong oli save sakem sin taem we oli stap long bodi blong mit mo bun; from samting ia, ples blong olgeta i bin kam wan ples blong tes, mo laef blong olgeta i bin kam longwan, folem ol komanmen we Lod God i bin givim long ol pikinini blong ol man. From hem i bin givim komanmen se evri man i mas sakem sin; from hem i bin soemaot long evri man we oli bin lus, from sin blong mama mo papa blong olgeta."},{"vNo":"22 ","txt":"Mo nao, luk, sapos Adam i no bin sin bae hem i no bin foldaon, be bae hem i bin stap long garen blong Iden. Mo evri samting we God i bin mekem bae i mas bin stap semak olsem taem we afta hem i bin mekem olgeta; mo bae oli mas bin stap semak blong oltaem, mo bae oli no gat en."},{"vNo":"23 ","txt":"Mo bae oli no bin gat eni pikinini; from samting ia, bae oli bin stap long wan ples we oli no gat rong from oli no save, oli no gat glad, from oli no bin save sore; oli no bin mekem eni gud, from oli no bin save sin."},{"vNo":"24 ","txt":"Be luk, evri samting i bin hapen long waes tingting blong hem, we i save evri samting."},{"vNo":"25 ","txt":"Adam i bin foldaon blong mekem se man i save stap; mo ol man i stap, blong oli save gat glad."},{"vNo":"26 ","txt":"Mo Mesaea i kam long en blong taem we God i makem, blong hem i save pemaot ol pikinini blong ol man long foldaon. Mo from hem i bin pemaot olgeta long foldaon oli bin kam fri blong oltaem, oli save gud aot long nogud; oli fri blong jus blong olgeta bakegen mo i no save gat eni samting we i afektem olgeta, hemia nomo sapos i no tru long panis blong loa, long bigfala mo lasfala dei, folem ol komanmen we God i bin givim."},{"vNo":"27 ","txt":"From samting ia, ol man i fri folem bodi blong mit mo bun; mo oli kasem evri samting we i gat nid long man. Mo oli fri blong jusum fridom mo laef we i no save finis, tru long bigfala Man blong givhan, blong evri man, o blong jusum blong kam prisena mo ded, folem fasin blong kam prisena mo paoa blong devel; from hem i lukaotem blong mekem se evri man i save harem nogud olsem hem."},{"vNo":"28 ","txt":"Mo nao, ol boe blong mi, mi wantem se yufala i dipen long bigfala Man blong givhan, mo obei long ol bigfala komanmen blong hem; mo stap strong wetem fet long ol toktok blong hem, mo jusum laef we i no save finis, folem wanem Tabu Spirit blong hem i wantem."},{"vNo":"29 ","txt":"Mo no jusum ded we i no save finis, folem wanem we bodi blong mit mo bun i wantem mo ol nogud we i stap long hem, we i givim spirit blong devel paoa blong tekem prisena, blong tekem yufala daon long hel, blong hem i save rulum yufala long kingdom blong hemwan."},{"vNo":"30 ","txt":"Mi bin talem ol smol toktok ia long yufala evriwan, ol boe blong mi, long ol las dei blong tes blong mi; mo mi bin jusum gud pat, folem ol toktok blong profet. Mo mi no gat eni narafala stamba tingting be hemia nomo gudfala laef we i no save finis, blong ol sol blong yufala. Amen."}]}