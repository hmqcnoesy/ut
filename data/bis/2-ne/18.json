{"heading":"Kraes bae i olsem wan ston we i mekem man i foldaon mo wan ston we i smasem gud ol man—Lukaotem Lod, no ol kleva man we i stap toktok wetem wan smol voes—Luk long loa mo long testemoni blong lidim yufala—Luk long Aesea japta 8. Raonabaot 559–545 yia bifo Kraes i bon.","prevAbbr":"2-ne","prevNo":17,"nextAbbr":"2-ne","nextNo":19,"chapterTitle":"2 Nifae 18","verses":[{"vNo":"1 ","txt":"Mo tu, toktok blong Lod i bin talem long mi se: Yu tekem wan bigfala pepa, mo raet long hem wetem wan pen blong man, long saed blong Mahe-salal-has-bas."},{"vNo":"2 ","txt":"Mo mi bin tekem wetem mi ol witnes we oli holem taet fet blong raet, pris Uria, mo Sekaraea boe blong Jeberekia."},{"vNo":"3 ","txt":"Mo mi bin go long profet we i woman; mo hem i bin gat bel mo bonem wan boe. Afta Lod i bin talem long mi: Singaotem nem blong hem Mahe-salal-has-bas."},{"vNo":"4 ","txt":"From luk, pikinini bae i no gat save blong talem, Papa blong mi, mo mama blong mi, bifo ol rij samting blong Damaskes mo ol samting we oli bin tekem blong Sameria bae oli tekem i gowe long fored blong king blong Asiria."},{"vNo":"5 ","txt":"Lod i bin talem bakegen long mi tu, se:"},{"vNo":"6 ","txt":"From we pipol ia i no wantem ol wota blong Siloa we i ron sloslo, mo glad tumas long Resin mo boe blong Remalia;"},{"vNo":"7 ","txt":"Nao taswe, luk, Lod i mekem i kam long olgeta ol wota blong reva, we oli strong mo fulap, long king blong Asiria mo evri paoa blong hem tu; mo bae hem i kam antap ova long ol rod blong hem, mo go ova long evri graon long saed blong hem."},{"vNo":"8 ","txt":"Mo bae hem i pas tru long Juda; bae hem i fulap tumas mo go ova, bae hem i go kasem nek; mo ol wing blong hem we hem i stretemaot bae oli kavremap graon blong yu long wan boda kasem narafala boda, O Emanuel."},{"vNo":"9 ","txt":"Yufala i kam tugeta mo joen tugeta, o yufala ol pipol, mo yufala bae i brok i go long pisis; mo lisin yufala evriwan blong ol kantri we oli farawe; yufala i rere blong faet, mo yufala bae i brok i go long pisis; yufala i rere blong faet mo yufala bae i brok i go long pisis."},{"vNo":"10 ","txt":"Mekem ol plan tugeta mo bae i no mekem wan samting; talem toktok, mo bae i no stanap; from God i stap wetem yumi."},{"vNo":"11 ","txt":"From Lod i bin toktok olsem ia nao long mi wetem wan strong han, mo i bin talem mi se mi no mas wokbaot long fasin blong ol pipol ia, hem i se:"},{"vNo":"12 ","txt":"Yu no talem, Wan grup we oli joen tugeta, long olgeta we pipol ia bae oli talem se, Wan grup we oli joen tugeta; mo no fraet long wanem oli fraet long hem, mo yu no fraet."},{"vNo":"13 ","txt":"Presem Lod blong ol Host hemwan, mo mekem hem i man we yu fraet long hem, mo mekem hem i man we yu fraet bigwan long hem."},{"vNo":"14 ","txt":"Mo bae hem i olsem wan sefples; be olsem ston we i mekem man i foldaon long hem, mo olsem wan ston we i smasem gud ol man long tufala laen blong Isrel, olsem wan trap mo wan rop blong holem ol man, blong ol man we i stap long Jerusalem."},{"vNo":"15 ","txt":"Mo plante long medel blong olgeta bae oli mekem wan rong samting mo foldaon, mo bae oli brokbrok, mo kam fas long rop blong trap, mo bae oli tekem olgeta."},{"vNo":"16 ","txt":"Klosemap testemoni, makem loa wetem ol disaepol blong mi."},{"vNo":"17 ","txt":"Mo bae mi trastem Lod, we i tanem fes blong hem long laen blong Jekob, mo bae mi lukaotem hem."},{"vNo":"18 ","txt":"Luk, mi mo ol pikinini we Lod i bin givim long mi, mifala i ol saen mo ol merikel long Isrel long Lod blong ol Host, we i stap long hil blong Saeon."},{"vNo":"19 ","txt":"Mo taem we bae oli talem long yu: Toktok long olgeta we i gat ol spirit blong ol ded man, mo long ol kleva we oli toktok wetem wan smol voes mo toktok blong olgeta i no strong tumas—bae ol pipol i no nidim blong askem God blong olgeta, blong olgeta we i stap laef i save harem ol samting long ol ded man?"},{"vNo":"20 ","txt":"Long loa mo long testemoni; mo sapos oli no toktok folem toktok ia, i from i no gat eni laet long olgeta."},{"vNo":"21 ","txt":"Mo bae oli pas tru long hem we oli trabol lelebet mo hanggri; mo bae i kam blong hapen se taem we bae oli hanggri, bae oli kros bigwan, mo talem rabis toktok long king blong olgeta mo God blong olgeta, mo lukluk i go antap."},{"vNo":"22 ","txt":"Mo bae oli lukluk long wol mo luk trabol, mo tudak, tingting hevi we i dak, mo bae olgeta oli aot i go long tudak."}]}