{"heading":"Lihae i givim advaes mo i blesem ol pikinini blong hem—Hem i ded mo oli berem hem—Nifae i glad from gudfala fasin blong God—Nifae i putum tras blong hem long Lod blong oltaem. Raonabaot 588–570 yia bifo Kraes i bon.","prevAbbr":"2-ne","prevNo":3,"nextAbbr":"2-ne","nextNo":5,"chapterTitle":"2 Nifae 4","verses":[{"vNo":"1 ","txt":"Mo nao, mi, Nifae, mi tokbaot long saed blong ol profesi we papa blong mi i bin tokbaot, long saed blong Josef, we oli bin tekem hem i go long Ijip."},{"vNo":"2 ","txt":"From luk, i tru se Josef i bin talemaot profesi long saed blong ol pikinini blong hem. Mo ol profesi we hem i bin raetem i no gat plante we oli moa impoten. Mo hem i bin profesae long saed blong yumi mo ol jeneresen blong yumi blong fiuja; mo hem i bin raetem olgeta long ol buk we oli bin mekem wetem bras."},{"vNo":"3 ","txt":"From samting ia, afta we papa blong mi i bin stop blong toktok long saed blong ol profesi blong Josef, hem i bin singaotem ol pikinini blong Leman, ol boe blong hem, mo ol gel blong hem, mo hem i bin talem long olgeta se: Luk, ol boe blong mi, mo ol gel blong mi, we i ol boe mo ol gel blong fasbon blong mi, mi wantem se yufala i lisin long ol toktok blong mi."},{"vNo":"4 ","txt":"From Lod God i bin talem se: I semak olsem we bae yufala i holem ol komanmen blong mi, bae yufala i kam antap gud long graon; mo i semak olsem we bae yufala i no holem ol komanmen blong mi, bae mi sakemaot yufala long fes blong mi."},{"vNo":"5 ","txt":"Be luk, ol boe mo ol gel blong mi, mi no save go daon long gref blong mi sapos mi no livim wan blesing long yufala; From luk, mi save se sapos oli tijim yufala long taem we yufala i pikinini, long saed blong rod ia we yufala i mas wokbaot long hem, bae yufala i no livim rod ia."},{"vNo":"6 ","txt":"From samting ia, sapos Lod i panisim yufala, luk, mi livim blesing blong mi long yufala, blong Lod i save tekemaot panis ia long yufala mo putum long ol hed blong ol mama mo ol papa blong yufala."},{"vNo":"7 ","txt":"From samting ia from blesing blong mi, Lod God bae i no letem se yufala i ded; from samting ia, bae hem i gat sore long yufala mo long ol pikinini blong yufala blong oltaem."},{"vNo":"8 ","txt":"Mo i bin hapen se afta papa blong mi i bin stop blong toktok long ol boe mo ol gel blong Leman, hem i bin mekem se ol boe mo ol gel blong Lemyul blong oli karem olgeta i kam long hem."},{"vNo":"9 ","txt":"Mo hem i bin talem long olgeta, se: Luk, ol boe blong mi mo ol gel blong mi, we i ol boe mo ol gel blong nambatu boe blong mi; luk mi givim long yufala semfala blesing we mi bin givim long ol boe mo ol gel blong Leman; from samting ia, bae yufala i no save ded evriwan; be long en ol pikinini blong yufala bae oli kasem blesing."},{"vNo":"10 ","txt":"Mo i bin hapen se taem we papa blong mi i bin stop blong toktok long olgeta, luk, hem i bin toktok long ol boe blong Ismael, yes, mo tu evri famle blong hem."},{"vNo":"11 ","txt":"Mo afta hem i bin stop blong toktok long olgeta, hem i bin talem long Sam se: God bae i blesem yu, mo ol pikinini blong yu; from bae yu kasem graon ia olsem brata blong yu Nifae. Mo ol pikinini blong yu bae oli kaontem wetem ol pikinini blong hem; mo bae yu kam olsem brata blong yu, mo ol pikinini blong yu olsem ol pikinini blong hem; mo bae yu kasem blesing long evri dei blong yu."},{"vNo":"12 ","txt":"Mo i bin hapen se afta papa blong mi, Lihae, i bin toktok long evri famle blong hem, folem wanem hem i bin filim long hat blong hem mo Spirit blong Lod we i bin stap long hem, hem i bin kam olfala. Mo i bin hapen se hem i bin ded, mo oli bin berem hem."},{"vNo":"13 ","txt":"Mo i bin hapen se i no plante dei afta ded blong hem, Leman mo Lemyul mo ol boe blong Ismael i bin kam kros long mi from Lod i bin toktok strong agensem olgeta."},{"vNo":"14 ","txt":"From mi, Nifae, Lod i bin pusum mi blong toktok long olgeta, folem toktok blong hem; from mi bin talemaot plante samting long olgeta, mo tu papa blong mi, bifo long ded blong hem; plante long ol toktok ia mi raetem long ol narafala buk blong mi; from wan pat we i gat moa histri mi bin raetem long ol narafala buk blong mi."},{"vNo":"15 ","txt":"Mo long olgeta ia mi raetem ol samting blong sol blong mi, mo plante long ol skripja we oli bin raetem long ol buk we oli bin mekem wetem bras. From sol blong mi i glad long ol skripja, mo hat blong mi i tingting hevi long olgeta, mo mi raetem ol samting ia blong ol pikinini blong mi i lanem olgeta mo oli save yusum blong helpem olgeta."},{"vNo":"16 ","txt":"Luk, sol blong mi i glad long ol samting blong Lod; mo hat blong mi i tingting hevi oltaem long ol samting we mi bin luk mo mi bin harem."},{"vNo":"17 ","txt":"Be, i nomata long bigfala lav blong Lod, we hem i soem long mi ol bigfala mo gudfala wok blong hem, hat blong mi i singaot se: O, mi mi wan man we mi no hapi tumas! Yes, hat blong mi i sore from bodi blong mit mo bun blong mi; sol blong mi i harem nogud from ol rabis fasin blong mi."},{"vNo":"18 ","txt":"Ol temtesen i raonem mi, tugeta wetem ol sin we i givim isi trabol long mi."},{"vNo":"19 ","txt":"Mo taem we mi bin wantem stap hapi, hat blong mi i mekem noes olsem we i harem i soa tumas from ol sin blong mi; be, mi save long huia mi bin trastem."},{"vNo":"20 ","txt":"God blong mi i bin sapot blong mi; hem i bin lidim mi tru long ol hadtaem blong mi long ples we i no gat man long hem; mo hem i bin sevem mi long ol bigfala solwota we i dip tumas."},{"vNo":"21 ","txt":"Hem i bin fulumap mi wetem lav blong hem, kasem taem we i olsem se bodi blong mit mo bun blong mi i bon."},{"vNo":"22 ","txt":"Hem i bin blokem ol enemi blong mi, kasem taem we oli seksek long fored blong mi."},{"vNo":"23 ","txt":"Luk, hem i bin harem prea blong mi long dei, mo hem i bin givim save long mi tru long ol visen long naetaem."},{"vNo":"24 ","txt":"Mo long dei mi bin kam strong long bigfala prea long fored blong hem; yes, mi bin sendem voes blong mi i go antap olgeta; mo ol enjel i bin kamdaon mo givhan long mi."},{"vNo":"25 ","txt":"Mo hem i bin karem bodi blong mi i go longwe long ol bigfala hil we i hae tumas wetem ol wing blong Spirit blong hem. Mo ol ae blong mi i bin luk ol bigfala samting, yes, oli bigwan tumas blong ol man; taswe mi bin kasem wan komanmen we mi no mas raetem ol samting ia."},{"vNo":"26 ","txt":"O ale, sapos mi bin lukim ol bigfala samting olsem, sapos Lod long ol wok we hem i mekem i kamdaon long ol pikinini blong ol man i bin visitim ol man long plante sore olsem, from wanem hat blong mi i sud krae mo sol blong mi i stap long vale blong sore, mo mit blong mi i kam roten, mo paoa blong mi i kam slak, from ol hadtaem blong mi?"},{"vNo":"27 ","txt":"Mo from wanem mi sud foldaon long sin, from bodi blong mit mo bun blong mi? Yes, from wanem mi sud foldaon long ol temtesem, blong givim janis long nogud wan blong stap long hat blong mi blong smasem gud pis blong mi mo mekem sol blong mi i safa? From wanem mi stap kros from ol enemi blong mi?"},{"vNo":"28 ","txt":"Wekap, sol blong mi! Nomo stap harem nogud long sin. Stap hapi, O hat blong mi, mo nomo givim ples blong enemi blong sol blong mi."},{"vNo":"29 ","txt":"No stap kros bakegen from ol enemi blong mi. No letem paoa blong mi i slak from ol hadtaem blong mi."},{"vNo":"30 ","txt":"Stap hapi, O hat blong mi, mo askem long Lod, mo talem se: O Lod, bae mi presem yu blong oltaem; yes, sol blong mi bae i hapi long yu, God blong mi, mo ston we bae i sevem mi."},{"vNo":"31 ","txt":"O Lod, bae yu pemaot sol blong mi? Bae yu tekemaot mi long ol han blong ol enemi blong mi? Bae yu mekem mi blong seksek taem we mi luk sin?"},{"vNo":"32 ","txt":"Bae ol get blong hel i klos oltaem long fored blong mi, from we hat blong mi i brok mo spirit blong mi i wantem sakem sin! O Lod, bae yu no sarem ol get blong stret fasin blong yu long fored blong mi, blong mekem se mi save wokbaot long rod blong vale we i daon, blong mi save folem gud long stret rod!"},{"vNo":"33 ","txt":"O Lod, bae yu raonem mi wetem longfala klos blong stret fasin blong yu! O Lod, bae yu mekem wan rod blong mi blong ronwe long ol enemi blong mi! Bae yu mekem rod blong mi i stret long fored blong mi! Bae yu no putum wan samting we i blokem rod blong mi—be mi wantem se yu mekem rod blong mi i klia long fored blong mi, mo no blokem rod blong mi, be ol rod blong enemi blong mi."},{"vNo":"34 ","txt":"O Lod, mi bin trastem yu, mo bae mi trastem yu blong oltaem. Bae mi no putum tras blong mi long han blong bodi blong mit mo bun; from mi save se man i kasem panis, hem we i putum tras blong hem long han blong bodi blong mit mo bun. Yes, man i kasem panis, hem we i putum tras blong hem long man o i mekem bodi blong mit mo bun i han blong hem."},{"vNo":"35 ","txt":"Yes, mi save se God bae i glad blong givim eni samting long man we i askem. Yes, God blong mi bae i givim long mi, sapos mi no askem eni samting we i rong; from samting ia bae mi singaot laod long yu; yes, bae mi singaot long yu, God blong mi, ston blong stret fasin blong mi. Luk, voes blong mi bae i go antap long yu blong oltaem, ston blong mi mo God blong mi we i no gat en. Amen."}]}