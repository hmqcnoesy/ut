{"heading":"Tudak mo apostasi bae i kavremap wol long ol las dei—Buk blong Momon bae i kamaot—Tri witnes bae i testifae long saed blong buk—Man we i save plante samting bae i talem se hem i no save ridim buk ia we oli lokem—Lod bae i mekem wan gudfala wok mo wan sapraes—Luk long Aesea japta 29. Raonabaot 559–545 yia bifo Kraes i bon.","prevAbbr":"2-ne","prevNo":26,"nextAbbr":"2-ne","nextNo":28,"chapterTitle":"2 Nifae 27","verses":[{"vNo":"1 ","txt":"Be, luk, long ol las dei, o long ol dei blong ol Jentael—yes, luk evri kantri blong ol Jentael mo tu ol Jiu, olgeta we bae oli kam long graon ia tugeta wetem olgeta we bae oli stap long ol narafala graon, yes, we i long evri graon blong wol, luk, bae oli drong wetem ol rabis fasin mo evri kaen blong rabis sin—"},{"vNo":"2 ","txt":"Mo taem we dei ia bae i kam, Lod blong ol Host bae i visitim olgeta wetem tanda mo wetem graon i seksek, mo wetem wan bigfala noes, mo wetem ren ia we i kam wetem strongfala win mo tanda, mo wetem solwota we i raf we i raf, mo wetem flem blong wan faea we i kakae flatem ol samting."},{"vNo":"3 ","txt":"Mo evri kantri we i faet agensem Saeon, mo we oli givim hadtaem long hem, bae i olsem wan drim blong wan visen blong naet; yes, bae i hapen long olgeta, olsem we i hapen long wan hanggri man we i stap drim, mo luk hem i stap kakae be hem i wekap mo sol blong hem i emti; o olsem wan man we i tosta we i drim, mo luk hem i stap dring be hem i wekap mo luk hem i taed, mo sol blong hem i hanggri; yes, olsem ia bae ol grup blong pipol blong evri kantri bae i hapen long olgeta we i faet agensem bigfala hil blong Saeon."},{"vNo":"4 ","txt":"From luk, yufala evriwan we i stap mekem rabis fasin, holem bak yufala bakegen mo sapraes, from bae yufala i singaot mo mekem bigfala krae; yes, yufala bae i drong be i no wetem waen, yufala bae i wokbaot leilei be i no wetem strong dring."},{"vNo":"5 ","txt":"From luk, Lod i bin poremaot long yufala spirit blong dip slip. From luk, yufala i bin klosem ol ae blong yufala, mo yufala i bin sakemaot ol profet; mo ol man blong rul blong yufala, mo ol sia hem i bin kavremap from ol rabis fasin blong yufala."},{"vNo":"6 ","txt":"Mo bae i kam blong hapen se Lod God bae i karem i go aot long yufala ol toktok blong wan buk, mo olgeta bae oli ol toktok blong olgeta we i bin slip."},{"vNo":"7 ","txt":"Mo luk buk ia bae oli lokem; mo long buk ia bae i gat wan revelesen i kam long God stat long taem we wol i bin stat i go kasem en blong hem."},{"vNo":"8 ","txt":"From samting ia, from ol samting we oli bin lokem, ol samting we oli bin lokem bae oli no givimaot long dei blong fasin nogud mo rabis sin blong ol pipol. From samting ia buk ia bae oli holem bak long olgeta."},{"vNo":"9 ","txt":"Be bae Lod i givim buk ia long wan man, mo bae hem i givimaot ol toktok blong buk, we oli ol toktok blong olgeta we i bin slip long das, mo bae hem i givim ol toktok ia long wan narafala man;"},{"vNo":"10 ","txt":"Be ol toktok we oli lokem bae hem i no givimaot, mo tu bae hem i no givimaot buk ia. From buk ia paoa blong God bae i lokem, mo revelesen we oli bin lokem bae i stap long buk kasem taem we Lod i jusum, blong oli save kamaot; from luk, oli talemaot evri samting stat long taem we wol i bin stat go kasem en blong hem."},{"vNo":"11 ","txt":"Mo dei i kam we ol toktok blong buk we oli bin lokem, bae oli ridimaot olgeta long ol ruf blong ol haos; mo bae oli ridim olgeta wetem paoa blong Kraes; mo evri samting bae oli soemaot long ol pikinini blong ol man we i bin kam long medel blong ol pikinini blong ol man, mo we bae oli kam i go kasem en blong wol."},{"vNo":"12 ","txt":"From samting ia, long dei ia taem we buk ia bae oli givim long man we mi bin tokbaot, buk ia bae i stap haed long ol ae blong wol, mekem se ol ae blong no man i luk buk ia, hemia nomo ol tri witnes bae i luk buk ia, tru long paoa blong God, wetem man ia we bae oli givim buk ia long hem; mo olgeta bae i talem testemoni blong olgeta long saed blong buk ia se i tru wetem ol samting insaed long hem."},{"vNo":"13 ","txt":"Mo i no gat wan narafala man we bae i luk buk ia, be smol namba nomo folem tingting blong God, blong talem testemoni blong ol toktok blong God long ol pikinini blong ol man; from Lod God i bin talem se ol toktok blong olgeta we i holem taet fet bae i toktok olsem we i kam long ded."},{"vNo":"14 ","txt":"From samting ia, Lod God bae i gohed blong karem i kamaot ol toktok blong buk ia; mo long maot blong ol witnes we hem i ting i stret bae God i stanemap toktok blong hem; mo sore tumas long man we i sakemaot toktok blong God!"},{"vNo":"15 ","txt":"Be luk, bae i kam blong hapen se Lod God bae i talem long hem long man ia we bae hem i givim buk ia: Tekem ol toktok ia we oli no lokem olgeta mo givim olgeta long wan narafala man, blong hem i save soem olgeta long man ia we i gat plante save, i talem se: Ridim samting ia, mi askem yu. Mo man we gat plante save bae i talem se: Karem i kam long ples ia buk ia mo bae mi ridim ol samting ia."},{"vNo":"16 ","txt":"Mo nao, from glori blong wol mo blong kasem plante mane bae oli talem samting ia, mo i no blong glori blong God."},{"vNo":"17 ","txt":"Mo man ia bae i talem se: Mi no save karem buk ia i kam from God i bin lokem buk ia."},{"vNo":"18 ","txt":"Afta bae man we i gat plante save i talem se: Mi no save ridim buk ia."},{"vNo":"19 ","txt":"From samting ia bae i kam blong hapen se, Lod God bae i givim bakegen buk ia mo ol toktok blong buk ia long hem we i no gat plante save; mo man we i no gat plante save bae i talem se: Mi mi no gat plante save."},{"vNo":"20 ","txt":"Afta bae Lod God i talem long hem se: Man we i gat plante save bae i no ridim olgeta from oli bin sakemaot olgeta, mo mi mi save mekem wok blong mi; from samting ia yu bae yu ridim ol toktok we bae mi givim long yu."},{"vNo":"21 ","txt":"No tajem ol samting we oli bin lokem olgeta, from bae mi karem olgeta i go fored long taem we mi jusum; from bae mi soem long ol pikinini blong ol man se mi mi save mekem wok blong mi."},{"vNo":"22 ","txt":"From samting ia, taem we yu bin ridim ol toktok we mi bin givim oda long yu blong ridim, mo bin kasem ol witnes we mi promes long yu, afta bae yu lokemap buk ia bakegen, mo haedem hem long mi, blong mekem se mi save sevem ol toktok we yu no bin ridim, kasem taem we bae mi luk se i stret long waes tingting blong mi blong soemaot evri samting long ol pikinini blong ol man."},{"vNo":"23 ","txt":"From luk, mi mi God; mo mi mi wan God blong ol merikel; mo bae mi soem long wol se mi mi semak yestedei, tede, mo blong oltaem; mo mi no wok long medel blong ol pikinini blong ol man sapos i no tru long fet blong olgeta."},{"vNo":"24 ","txt":"Mo bakegen bae i kam blong hapen se Lod bae i talem long hem we bae i ridim ol toktok we bae hem i givim long hem:"},{"vNo":"25 ","txt":"Taem we pipol ia i stap kam klosap long mi wetem maot blong olgeta, mo wetem ol skin blong maot blong olgeta oli stap onarem mi, be oli bin tekemaot ol hat blong olgeta longwe long mi, mo ol respek blong olgeta long mi oli tijim long ol tijing blong ol man—"},{"vNo":"26 ","txt":"Taswe, bae mi gohed blong mekem wan sapraes wok long medel blong ol pipol ia, yes, wan gudfala wok mo wan sapraes, from waes tingting blong ol waes blong olgeta mo olgeta we oli gat plante save bae oli ded, mo ol haremsave blong ol tijing blong olgeta bae i haed."},{"vNo":"27 ","txt":"Mo sore tumas long olgeta we i traehad blong haedem plan blong olgeta long Lod! Mo ol wok blong olgeta i stap long tudak; mo oli talem se: Huia i stap luk mifala, mo huia i save mifala? Mo oli talem tu se: I tru tumas, ol wok blong yufala we i tanem ol samting i go apsaed daon bae oli ting se i olsem graon blong mekem pot. Be luk, bae mi soem long olgeta, Lod blong ol Host i talem, we mi save evri wok blong olgeta. From bae ol wok i talem long saed blong hem we i bin mekem hem, hem i no bin mekem mi? O bae samting we oli bin mekem bae i talem long saed blong hem we i bin mekem hem, hem i no bin gat eni save?"},{"vNo":"28 ","txt":"Be luk, Lod blong ol Host i talem: Bae mi soem long ol pikinini blong ol man se hem i long smol taem mo bae Lebanon i tanem i kam long wan garen we i gat plante frut; mo garen ia we i gat plante frut bae oli ting se hem i olsem wan bus."},{"vNo":"29 ","txt":"Mo long dei ia olgeta we sorae i fas bae oli harem ol toktok blong buk ia, mo ol ae blong ol blaen man bae oli lukluk aot long ples blong haed mo aot long tudak."},{"vNo":"30 ","txt":"Mo ol man we i no stap flas bae oli kam antap, mo glad blong olgeta bae i stap long Lod, mo ol pua long medel blong ol man bae i glad long Tabu Wan blong Isrel."},{"vNo":"31 ","txt":"From i tru olsem we Lod i stap laef bae oli luk se man we i givim hadtaem, bae oli kam olsem nating, mo ol jiki man bae i bon, mo olgeta we oli stap lukaot blong faenem rabis fasin bae i katemaot olgeta;"},{"vNo":"32 ","txt":"Mo olgeta we i mekem wan man i mekem rong from wan toktok, mo putum wan rop blong fasem man, blong hem we i toktok agens long get, mo oli putum long saed ol gud man olsem samting nating."},{"vNo":"33 ","txt":"Taswe, olsem ia nao Lod i talem, we i bin pemaot Ebraham, long saed blong laen blong Jekob: Jekob bae i no sem naoia, mo tu fes blong hem bae i no kam waet."},{"vNo":"34 ","txt":"Be taem we hem i luk ol pikinini blong hem, wok blong ol han blong mi, long medel blong hem, bae oli presem nem blong mi, mo presem Tabu Wan blong Jekob, mo bae oli respektem God blong Isrel."},{"vNo":"35 ","txt":"Olgeta tu we i bin mekem mistek long spirit bae oli kam blong andastanem, mo olgeta we i bin komplen bae oli lanem doktrin."}]}