{"heading":"Ol enjel i toktok tru long paoa blong Tabu Spirit—Ol man i mas prea mo kasem save blong olgeta bakegen long Tabu Spirit. Raonabaot 559–545 yia bifo Kraes i bon.","prevAbbr":"2-ne","prevNo":31,"nextAbbr":"2-ne","nextNo":33,"chapterTitle":"2 Nifae 32","verses":[{"vNo":"1 ","txt":"Mo nao, luk, ol brata blong mi we mi lavem tumas, mi ting se yufala i tingting hevi long ol hat blong yufala long saed blong wanem yufala i mas mekem afta we yufala i bin go tru long rod. Be, luk, from wanem yufala i stap tingting hevi long ol samting ia long ol hat blong yufala?"},{"vNo":"2 ","txt":"Yufala i no tingbaot we mi bin talem long yufala se afta we yufala i bin kasem Tabu Spirit bae yufala i toktok wetem lanwis blong ol enjel? Mo nao, bae yufala i toktok wetem lanwis blong ol enjel olsem wanem sapos i no tru long Tabu Spirit?"},{"vNo":"3 ","txt":"Ol enjel i toktok tru long paoa blong Tabu Spirit; from samting ia, oli talemaot ol toktok blong Kraes. From samting ia, mi bin talem long yufala, kakae gud long ol toktok blong Kraes; from luk, ol toktok blong Kraes bae i talem long yufala evri samting we yufala i mas mekem."},{"vNo":"4 ","txt":"From samting ia, nao afta we mi bin talemaot ol toktok ia, sapos yufala i no save andastanem olgeta bae hem i from we yufala i no askem, mo tu we yufala i no noknok; from samting ia, yufala i no kam long laet, be bae yufala i mas ded long tudak."},{"vNo":"5 ","txt":"From luk, bakegen mi talem long yufala se sapos yufala i go tru long rod, mo kasem Tabu Spirit, bae hem i soem long yufala evri samting we bae yufala i mas mekem."},{"vNo":"6 ","txt":"Luk, hemia i doktrin blong Kraes, mo bae i no gat moa doktrin we bae oli givim kasem taem we bae hem i soemaot hemwan long yufala long bodi blong mit mo bun. Mo taem we bae hem i soemaot hemwan long yufala long bodi blong mit mo bun, ol samting we bae hem i talem long yufala bae yufala i mas mekem."},{"vNo":"7 ","txt":"Mo nao mi, Nifae, mi no save talem moa; spirit i stopem mi blong toktok, mo mi mi stap blong krae from ol pipol oli no biliv, mo ol fasin nogud, mo no lanem samting, mo ol man oli stronghed; from bae oli no lukaotem save, o andastanem bigfala save, taem we oli givim long olgeta long klia fasin, hem i klia olsem we ol toktok i save kam klia."},{"vNo":"8 ","txt":"Mo nao, ol brata blong mi we mi lavem tumas, mi luk se yufala i tingting hevi yet long ol hat blong yufala; mo mi harem nogud we mi nid blong tokbaot samting ia. From sapos yufala i lisin long Spirit we i tijim wan man blong prea, bae yufala i save se yufala i mas prea; from nogud spirit i no tijim wan man blong prea, be i tijim hem se hem i no mas prea."},{"vNo":"9 ","txt":"Be luk, mi talem long yufala se yu mas prea oltaem, mo no letem tingting blong yufala i foldaon, blong yufala i no mas mekem eni samting long Lod sapos fastaem yufala i no prea long Papa long nem blong Kraes, blong hem i konsekretem wok blong yufala long yufala bakegen, blong wok blong yufala i save helpem gudfala laef blong sol blong yufala."}]}