{"heading":"Gidianhae, we i Gadianton lida, hem i talem strong long Lakonius mo ol man blong Nifae se i mas lego olgeta mo ol graon blong olgeta—Lakonius i jusum Gidgidonae olsem jif kapten blong ol ami—Ol man blong Nifae i kam tugeta long Sarahemla mo Plante, blong lukaotem gud olgeta. Raonabaot 16–18 yia afta Kraes i bon.","prevAbbr":"3-ne","prevNo":2,"nextAbbr":"3-ne","nextNo":4,"chapterTitle":"3 Nifae 3","verses":[{"vNo":"1 ","txt":"Mo nao i bin hapen se long sikstin yia stat long taem we Kraes i bin kam, Lakonius, gavena blong graon, i bin kasem wan leta long lida mo gavena blong grup ia blong ol man blong stil; mo hemia i bin ol toktok we i bin raetem, i talem:"},{"vNo":"2 ","txt":"Lakonius, we i hae olgeta mo jif gavena ova long graon, luk, mi raetem leta ia long yu, mo givim long yu bigfala pres tumas from we yu stap strong, mo tu from ol pipol blong yu i stap strong, blong holem taet wanem we yufala i ting se hem i raet mo fridom blong yufala; yes, yufala stanap gud, olsem se yu kasem sapot tru long han blong wan god blong lukaotem gud long fridom blong yufala, mo ol samting blong yufala, mo kantri blong yufala, o ol samting we yufala i singaotem olsem."},{"vNo":"3 ","txt":"Mo i luk olsem wan samting blong sore from long mi, Lakonius we yu hae olgeta, we bae yu krangke tumas mo yu mekem samting blong nating blong ting se yu save stanap agensem plante man we i no fraet we oli stap andanit long oda blong mi, we i stap naoia long taem ia stanap rere wetem ol tul blong faet blong olgeta, mo stap wet wetem fasin blong wantem tumas blong kasem toktok ia—Go daon long ol man blong Nifae mo smasem gud olgeta."},{"vNo":"4 ","txt":"Mo mi, from mi save long fasin blong olgeta we spirit blong olgeta i no fraet nating, from we mi bin testem olgeta long fil blong faet, mo from mi save we oli no laekem yufala we i no gat en, from plante rong we yufala i bin mekem long olgeta, taswe sapos bae oli kam daon agensem yufala bae oli visitim yufala mo smasem gud yufala evriwan."},{"vNo":"5 ","txt":"Taswe mi bin raetem leta ia, mi klosem hem wetem han blong mi nomo, from mi stap tingbaot gudfala laef blong yufala, from yufala i stap strong long samting ia we yufala i bilivim se i raet, mo strong spirit blong yufala long fil blong faet."},{"vNo":"6 ","txt":"Taswe mi raet long yu, mi wantem se yu lego long hemia ol pipol blong mi, ol bigtaon blong yu, ol graon blong yu, mo ol samting blong yu, long ples blong bae oli visitim yu wetem naef blong faet mo we bae panis i no mas kam long yu."},{"vNo":"7 ","txt":"O long ol narafala toktok, lego yufala i kam long mifala, mo joen wetem mifala mo kam blong save ol sikret wok blong mifala, mo kam ol brata blong mifala blong mekem se yufala i save stap olsem mifala—i no ol slef blong mifala, be ol brata blong mifala mo ol fren blong mifala blong save yusum ol samting blong mifala."},{"vNo":"8 ","txt":"Mo luk, mi promes long yu, sapos yufala i mekem samting ia, wetem wan tru promes, bae yufala i no smas gud, be sapos yufala i no mekem samting ia, mi promes long yu wetem wan tru promes, se long nekis manis bae mi givim oda long ol ami blong mi se oli mas kam agensem yu, mo bae oli no stopem han blong olgeta mo bae oli no letem yufala i stap laef, be bae oli kilim yu ded, mo bae oli letem naef blong faet i foldaon long yu kasem taem we bae yufala i nomo gat."},{"vNo":"9 ","txt":"Mo luk, mi mi Gidianhae; mo mi mi gavena blong hemia, sikret grup blong Gadianton; we grup mo ol wok blong hem mi save se oli gud; mo oli blong ol dei blong bifo mo oli bin pasem daon olgeta long mifala."},{"vNo":"10 ","txt":"Mo mi raetem leta ia long yu, Lakonius, mo mi hop se bae yufala i lego ol graon blong yufala mo ol samting blong yufala, mo bae blad i no ron from, blong mekem se hemia ol pipol blong mi i save tekembak ol raet mo gavman blong olgeta, we i bin pulaot long yu from nogud fasin blong yu blong holem taet long olgeta ol raet blong olgeta blong gavman, mo sapos yufala i no mekem samting ia, bae mi pembak ol rong blong olgeta. Mi mi Gidianhae."},{"vNo":"11 ","txt":"Mo nao i bin hapen taem we Lakonius i bin kasem leta ia, hem i bin sapraes tumas, from Gidianhae i no fraet blong toktok, i talem strong se hem i mas tekem graon blong ol man blong Nifae, mo tu blong wonem ol pipol mo blong pembak ol rong blong olgeta we i no bin kasem eni rong, hemia nomo be olgeta nomo i bin mekem rong long olgeta bakegen taem we oli pulaot i gowe long ol nogud mo rabis man blong stil."},{"vNo":"12 ","txt":"Nao luk, Lakonius ia, gavena, i bin wan stret man, mo i no save fraet long strong toktok mo ol woning blong wan man blong stil; taswe hem i no bin lisin long leta blong Gidianhae, gavena blong ol man blong stil, be hem i bin mekem se ol pipol blong hem i mas prea long Lod blong kasem paoa agensem taem we ol man blong stil bae i kam daon agensem olgeta."},{"vNo":"13 ","txt":"Yes, hem i bin sendem wan mesej long medel blong evri pipol, blong oli mas karem i kam tugeta ol woman blong olgeta, mo ol pikinini blong olgeta, ol grup blong anamol blong olgeta mo ol buluk blong olgeta, mo evri samting blong olgeta, be i no graon blong olgeta we i kam long wan ples."},{"vNo":"14 ","txt":"Mo hem i bin mekem se ol strongfala wol oli mas bildim raonem olgeta, mo paoa blong ol wol ia i mas strong gud. Mo hem i bin mekem se ol ami, blong ol man blong Nifae tugeta wetem blong ol man blong Leman, o blong olgeta we oli bin kaontem olgeta wetem ol man blong Nifae, bae oli mas putum olgeta olsem ol gad raonabaot blong lukaotem olgeta, mo blong lukaotem gud olgeta long ol man blong stil dei mo naet."},{"vNo":"15 ","txt":"Yes, hem i bin talem long olgeta: Olsem we Lod i stap laef, hemia nomo sapos yufala i no sakem sin blong ol rabis fasin blong yufala, mo prea long Lod, bae hem i no save tekem yufala long eni wei aot long ol han blong ol Gadianton man blong stil."},{"vNo":"16 ","txt":"Mo ol toktok mo ol profesi blong Lakonius i bin bigfala mo gudfala tumas, oli bin mekem se fraet i kam long evri pipol; mo oli bin traehad wetem paoa blong olgeta blong mekem folem ol toktok blong Lakonius."},{"vNo":"17 ","txt":"Mo i bin hapen se Lakonius i bin jusum ol jif kapten ova evri ami blong ol man blong Nifae, blong givim oda long olgeta long taem we ol man blong stil bae oli kamaot long ples we i no gat man long hem agensem olgeta."},{"vNo":"18 ","txt":"Nao hae jif kapten long medel blong evri jif kapten mo bigfala komanda blong evri ami blong ol man blong Nifae oli bin jusum hem, mo nem blong hem i bin Gidgidonae."},{"vNo":"19 ","txt":"Nao i bin kastom wetem evri man blong Nifae blong jusum olsem ol jif kapten blong olgeta (be i no long ol taem blong nogud fasin blong olgeta) wan man we i gat spirit blong revelesen mo tu profesi; taswe, Gidgidonae ia i bin wan hae profet long medel blong olgeta olsem tu we jif jaj i bin stap."},{"vNo":"20 ","txt":"Nao ol pipol i bin talem long Gidgidonae: Prea long Lod, mo bae yumi go antap long ol bigfala hil mo long ples we i no gat man long hem blong mekem se yumi save atakem ol man blong stil mo smasem gud olgeta long ol graon blong olgeta."},{"vNo":"21 ","txt":"Be Gidgidonae i talem long olgeta: Lod i no letem; from sapos yumi go antap agensem olgeta Lod bae i letem yumi long ol han blong olgeta; taswe bae yumi mekem rere yumi long medel blong ol graon blong yumi, mo bae yumi tekem ol ami blong yumi i kam tugeta, mo bae yumi no go agensem olgeta, be bae yumi wet kasem taem we oli kam agensem yumi; taswe olsem we Lod i stap laef, sapos yumi mekem samting ia bae hem i letem olgeta i kam long ol han blong yumi."},{"vNo":"22 ","txt":"Mo i bin hapen long seventin yia, long las pat blong yia, mesej blong Lakonius i bin go aot truaot long ful fes blong graon mo oli bin tekem ol hos blong olgeta, mo ol kat blong hos blong olgeta, mo ol buluk blong olgeta, mo evri grup blong sipsip blong olgeta, mo ol grup blong ol anamol blong olgeta, mo ol sid blong olgeta, mo evri samting blong olgeta, mo oli bin maj i go fored long grup blong ol taosen mo ol ten blong ol taosen, kasem taem we olgeta evriwan i bin go aot long ples we oli bin jusum blong oli mas kam tugeta long hem, blong lukaotem gud olgeta agensem ol enemi blong olgeta."},{"vNo":"23 ","txt":"Mo graon we oli bin jusum i bin graon blong Sarahemla, mo graon we hem i bin bitwin graon blong Sarahemla mo graon blong Plante, yes, kasem boda we i bin bitwin graon Plante mo graon Emti."},{"vNo":"24 ","txt":"Mo i bin gat wan bigfala plante taosen pipol we oli bin singaotem olgeta ol man blong Nifae, we i bin kam tugeta long graon ia. Nao Lakonius i bin mekem se oli mas kam tugeta long graon long saot, from bigfala panis we i bin stap long graon long not."},{"vNo":"25 ","txt":"Mo oli bin mekem strong olgeta bakegen agensem ol enemi blong olgeta; mo oli bin stap long wan graon, mo long wan grup, mo oli bin fraet long ol toktok we Lakonius i bin talemaot, inaf blong mekem se oli bin sakem evri sin blong olgeta; mo oli bin givimaot ol prea blong olgeta long Lod, God blong olgeta, blong hem i sevem olgeta long taem we bae ol enemi blong olgeta bae i kam daon agensem olgeta blong faet."},{"vNo":"26 ","txt":"Mo oli bin harem nogud tumas from ol enemi blong olgeta. Mo Gidgidonae i bin mekem se oli mas mekem ol tul blong faet blong evri kaen, mo oli mas stap strong wetem ol klos blong faet, mo wetem ol sil, mo smol sil we i raon, folem ol toktok blong hem."}]}