{"heading":"Jisas i singaot mo i givim raet long ol Twelef—Hem i givim long ol man blong Nifae wan toktok we i klosap semak olsem Toktok long Hil—Hem i tokbaot ol Blesing—Ol tijing blong hem i kam fastaem mo i moa impoten ova long loa blong Moses—Ol man i kasem oda blong stap stret gud olsem we hem mo Papa blong hem i stret gud—Luk long Matiu 5. Raonabaot 34 yia afta Kraes i bon.","prevAbbr":"3-ne","prevNo":11,"nextAbbr":"3-ne","nextNo":13,"chapterTitle":"3 Nifae 12","verses":[{"vNo":"1 ","txt":"Mo i bin hapen se taem we Jisas i bin talem ol toktok ia long Nifae, mo long olgeta we hem i bin singaotem olgeta, (nao namba blong olgeta we hem i bin singaotem, mo oli bin kasem paoa mo raet blong mekem baptaes, i bin twelef) mo luk, hem i bin stretem han blong hem i go long grup blong pipol ia, mo i bin talem long olgeta, se: Bae yufala i kasem blesing sapos yufala i folem gud long ol toktok blong ol twelef we mi bin jusum aot long yufala blong givhan long yufala, mo blong kam ol wokman blong yufala; mo long olgeta mi bin givim paoa blong oli save baptaesem yufala wetem wota; mo afta we yufala i kasem baptaes wetem wota, luk, bae mi baptaesem yufala wetem faea mo wetem Tabu Spirit; taswe bae yufala i kasem blesing sapos yufala i biliv long mi mo kasem baptaes, afta we yufala i bin lukim mi mo save se mi stap."},{"vNo":"2 ","txt":"Mo bakegen, bae olgeta we oli biliv long ol toktok blong yufala, bae oli kasem moa blesing from we bae yufala i testifae se yufala i bin lukim mi, mo we yufala i save se mi stap. Yes, olgeta we bae oli biliv long ol toktok blong yufala bae oli kasem blesing, mo kam daon long sore go kasem daon olgeta mo kasem baptaes, from bae i visitim olgeta wetem faea mo wetem Tabu Spirit, mo bae mi fogivim ol sin blong olgeta."},{"vNo":"3 ","txt":"Yes, olgeta we i pua long spirit we i kam long mi, bae oli kasem blesing, from kingdom blong heven i blong olgeta."},{"vNo":"4 ","txt":"Mo bakegen, olgeta evriwan we i krae bae i kasem blesing from Lod bae i leftemap tingting blong olgeta."},{"vNo":"5 ","txt":"Mo olgeta we i no stap flas bae i kasem blesing from bae oli kasem wol ia."},{"vNo":"6 ","txt":"Mo olgeta evriwan we i hanggri mo tosta from stret fasin bae oli kasem blesing from we bae oli fulap long Tabu Spirit."},{"vNo":"7 ","txt":"Mo olgeta we i gat sore long man bae i kasem blesing from bae oli kasem sore."},{"vNo":"8 ","txt":"Mo olgeta evriwan we hat blong olgeta i klin bae i kasem blesing, from bae oli luk God."},{"vNo":"9 ","txt":"Mo olgeta evriwan we i mekem pis bae i kasem blesing, from bae oli singaotem olgeta ol pikinini blong God."},{"vNo":"10 ","txt":"Mo olgeta evriwan we i kasem hadtaem from nem blong mi bae oli kasem blesing, from kingdom blong heven i blong olgeta."},{"vNo":"11 ","txt":"Mo yufala i kasem blesing long taem we bae ol man i talem ol rabis samting long yufala mo givim hadtaem, mo bae oli talem evri kaen nogud samting agensem yufala we i no tru, from nem blong mi;"},{"vNo":"12 ","txt":"From bae yufala i gat bigfala hapi mo stap glad tumas, from presen blong yufala long heven bae i bigwan; from long sem fasin oli bin givim hadtaem long ol profet we i bin stap bifo long yufala."},{"vNo":"13 ","txt":"I tru, i tru, mi talem long yufala, mi givim long yufala blong kam sol blong wol; be sapos sol bae i lusum tes blong hem olsem wanem nao bae wol i gat sol? Sol bae i blong nating stat long taem ia, be blong sakem hem aot mo blong ol leg blong ol man i purumbut long hem."},{"vNo":"14 ","txt":"I tru, i tru, mi talem long yufala, mi givim long yufala blong stap olsem laet blong ol pipol ia. Wan bigtaon we i stap long wan hil i no save haed."},{"vNo":"15 ","txt":"Luk, ol man oli stap laetem wan kandel mo putum andanit long wan basket? No, be long wan ples blong kandel, mo i givim laet long evriwan we i stap insaed long haos;"},{"vNo":"16 ","txt":"Taswe letem laet blong yufala i saen olsem ia long fored blong ol pipol ia, blong oli save lukim ol gudfala wok blong yufala mo leftemap nem blong Papa blong yufala we i stap long heven."},{"vNo":"17 ","txt":"No ting se mi bin kam blong smasem gud loa o ol profet. Mi no bin kam blong smasem gud be blong mekem i hapen;"},{"vNo":"18 ","txt":"From i tru mi talem long yufala, wan smol haf o wan leta i no bin pas i gowe aot long loa, be long mi loa i bin hapen fulwan."},{"vNo":"19 ","txt":"Mo luk, mi bin givim yufala loa mo ol komanmen blong Papa blong mi, se yufala i mas biliv long mi, mo se yufala i mas sakem ol sin blong yufala, mo kam long mi wetem wan hat we i fulap wetem sore mo wan spirit we i wantem blong sakem sin. Luk, yufala i gat ol komanmen long fored blong yufala mo loa i hapen."},{"vNo":"20 ","txt":"Taswe kam long mi mo stap sev; from i tru mi talem long yufala, se sapos yufala i no holem ol komanmen blong mi, we mi bin givim long yufala long taem ia, bae yufala long eni wei i no save go insaed long kingdom blong heven."},{"vNo":"21 ","txt":"Yufala i bin harem we ol olfala blong bifo i bin talem, mo tu oli bin raetem ol samting ia long fored blong yufala, se yu no mas kilim man i ded, mo eni man we bae i kilim man i ded bae hem i stap long denja blong jajmen blong God;"},{"vNo":"22 ","txt":"Be mi talem long yufala, se eni man we i kros long brata blong hem bae hem i stap long denja blong jajmen blong hem. Mo eni man we bae i talem long brata blong hem Raka, bae hem i stap long denja blong kaonsel; mo eni man we bae i talem, Yu krangke, bae i stap long denja blong faea blong hel."},{"vNo":"23 ","txt":"Taswe, sapos bae yu kam long mi, o bae yu wantem blong kam long mi, mo tingbaot se brata blong yu i bin gat samting agensem yu—"},{"vNo":"24 ","txt":"Go long brata blong yu, mo fastaem yu mas mekem pis wetem brata blong yu, mo afta kam long mi wetem ful tingting blong hat, mo bae mi akseptem yu."},{"vNo":"25 ","txt":"Agri wetem enemi blong yu kwiktaem taem we yu stap long rod wetem hem, from fraet se long eni taem bae hem i tekem yu, mo i sakem yu i go insaed long Prisen."},{"vNo":"26 ","txt":"I tru, i tru, mi talem long yu, bae yu long eni wei i no kamaot long ples ia kasem taem we yu bin pem ful sinaen. Mo taem we yu stap long prisen yu save pem wan sinaen? I tru, i tru, mi talem long yu, No."},{"vNo":"27 ","txt":"Luk, ol olfala blong bifo i bin raetem samting ia, se yu no mas mekem adaltri;"},{"vNo":"28 ","txt":"Be mi talem long yu, se eni man we i stap lukluk long wan woman, blong wantem hem tumas, i bin mekem adaltri finis long hat blong hem."},{"vNo":"29 ","txt":"Luk, mi givim long yu wan komanmen, se yu no mas letem eni long ol samting ia blong go insaed long hat blong yu;"},{"vNo":"30 ","txt":"From i moa gud se yu tanem baksaed blong yu bakegen long ol samting ia, tru long samting ia bae yu tekem kros blong yu, bitim se bae oli sakem yu i go insaed long hel."},{"vNo":"31 ","txt":"Oli bin raetem, se eni man we i sakemaot woman blong hem, bae hem i mas givim long hem wan leta blong divos."},{"vNo":"32 ","txt":"I tru, i tru, mi talem long yufala, se eni man we i sakemaot woman blong hem, sapos i no from fasin blong slip wetem man o woman aot long mared, i mekem hem blong mekem adaltri; mo eni man we bae i maredem hemia we i divos, hem i mekem adaltri."},{"vNo":"33 ","txt":"Mo bakegen oli bin raetem samting ia, yu no mas mekem giaman promes, be yu mas holem long Lod ol promes blong yu."},{"vNo":"34 ","txt":"Be i tru, i tru, mi talem long yu, no singaotem nem blong eni samting blong mekem promes; o blong heven from hem i jea blong God;"},{"vNo":"35 ","txt":"O blong wol, from i ples blong hem we i putum leg blong hem;"},{"vNo":"36 ","txt":"Mo tu yu no mas singaotem hed blong yu blong mekem promes, from we yu no save mekem wan hea i kam blak o waet;"},{"vNo":"37 ","txt":"Be letem toktok blong yu i stap olsem Yes, yes; No, no; from eni samting we i kam we i moa long hemia i nogud."},{"vNo":"38 ","txt":"Mo luk, oli bin raetem samting ia, wan ae blong wan ae, mo wan tut blong wan tut;"},{"vNo":"39 ","txt":"Be mi talem long yufala, se bae yufala i no mas faet bak agensem nogud fasin, be eni man we i slapem saed blong fes blong yu long raet saed, tanem i go long hem narasaed tu;"},{"vNo":"40 ","txt":"Mo sapos eni man bae i tekem yu i go long kot mo i tekemaot klos blong yu, letem longfala klos blong yu long hem tu;"},{"vNo":"41 ","txt":"Mo eni man we bae i fosem yu blong wokbaot wan mael, go wetem hem tu taem."},{"vNo":"42 ","txt":"Givim long hem we i askem long yu, mo yu no mas tanem yu long hem we bae i wantem yu blong letem wan samting long hem."},{"vNo":"43 ","txt":"Mo luk oli bin raetem samting ia tu se, yu mas lavem ol man we i stap raonabaot long yu mo no laekem enemi blong yu."},{"vNo":"44 ","txt":"Be luk mi talem long yu, lavem ol enemi blong yu, blesem olgeta we i stap panisim yu, mekem gudfala fasin long olgeta we i no laekem yu, mo prea from olgeta we i stap mekem nogud long yu mo i givim hadtaem long yu."},{"vNo":"45 ","txt":"Blong mekem se yu i save stap olsem ol pikinini blong Papa blong yu we i stap long heven; from hem i mekem san blong hem i kam antap long olgeta we i nogud mo long olgeta we i gud."},{"vNo":"46 ","txt":"Taswe ol samting ia blong ol taem blong bifo, we i bin stap andanit long loa, long mi oli hapen evriwan."},{"vNo":"47 ","txt":"Ol olfala samting i stop nao, mo evri samting i kam niu."},{"vNo":"48 ","txt":"Taswe mi wantem se yufala i kam stretgud semak olsem mi, o Papa blong yufala we i stap long heven we i stretgud."}]}