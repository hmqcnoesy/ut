{"heading":"Ol hariken, ol graon i seksek, ol faea, ol waelwin, mo plante narafala samting long graon i witnesem taem we oli krusifaem Kraes—Plante pipol i ded—Tudak i kavremap graon blong tri dei—Olgeta we i stap, oli krae from ol samting we i bin hapen, olsem we i mas hapen long olgeta. Raonabaot 33–34 yia afta Kraes i bon.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nifae 8","verses":[{"vNo":"1 ","txt":"Mo nao i bin hapen se folem histri blong mifala, mo mifala i save se histri blong mifala i tru, from luk, hem i bin wan stret man we i bin kipim histri—from i tru we hem i bin mekem plante merikel long nem blong Jisas; mo i no bin gat eni man we i save mekem wan merikel long nem blong Jisas sapos hem i no klin fulwan long ol rabis fasin blong hem—"},{"vNo":"2 ","txt":"Mo nao i bin hapen se, sapos i no bin gat mistek we man ia i bin mekem long taem we hem i talemaot taem blong mifala, teti mo tri yia i bin pas i gowe;"},{"vNo":"3 ","txt":"Mo ol pipol i bin stat blong lukaotem strong tumas long saen we profet Samuel, man blong Leman i bin talemaot, yes, from taem we bae i gat tudak blong spes blong tri dei ova long fes blong graon."},{"vNo":"4 ","txt":"Mo i bin stat blong gat ol fasin blong no bilif strong mo ol rao long medel blong ol pipol, i nomata long ol plante saen we Lod i bin soemaot long olgeta."},{"vNo":"5 ","txt":"Mo i bin hapen long teti mo fo yia, fasfala manis, long nambafo dei blong manis, i bin gat wan ren mo strong win mo tanda we i bigwan i bin girap, wan we oli neva bin save olsem long ful graon."},{"vNo":"6 ","txt":"Mo i bin gat tu wan bigfala mo rabis ren wetem strongfala win; mo i bin gat tanda we i faerap strong tumas inaf blong mekem se hem i bin sekem ful graon olsem se i rere blong brok."},{"vNo":"7 ","txt":"Mo i bin gat ol laetning we i strong tumas, olsem we oli neva bin save long ful graon."},{"vNo":"8 ","txt":"Mo bigtaon blong Sarahemla i bin kasem faea."},{"vNo":"9 ","txt":"Mo bigtaon blong Moronae i bin draon long ol dip ples blong solwota, mo ol pipol we i stap long hem i bin draon."},{"vNo":"10 ","txt":"Mo graon i bin kavremap bigtaon blong Moronaeha, mekem se long ples blong bigtaon ia i bin gat wan bigfala hil."},{"vNo":"11 ","txt":"Mo i bin gat wan bigfala mo nogud smasgud long graon long saot."},{"vNo":"12 ","txt":"Be luk, i bin gat wan moa bigfala mo nogud smasgud long graon long not; from luk, ful fes blong graon i bin jenis, from ol hariken mo ol wael win, mo ol tanda mo ol laetning, mo ful graon i bin seksek strong tumas;"},{"vNo":"13 ","txt":"Mo ol bigfala rod i bin brokbrok, mo ol flat rod i bin kam nogud, mo plante smut ples i bin kam raf."},{"vNo":"14 ","txt":"Mo plante bigfala mo impoten bigtaon i bin draon, mo plante i bin bon, mo plante i bin seksek kasem taem we ol haos blong hem i bin foldaon long graon, mo ol pipol we i stap long hem i bin ded, mo ol ples i bin stap emti."},{"vNo":"15 ","txt":"Mo i bin gat sam bigtaon we i bin stap yet; be smas blong hem i bin bigwan tumas, mo i bin gat plante long olgeta we i bin ded."},{"vNo":"16 ","txt":"Mo i bin gat samfala we wael win i bin karem olgeta i gowe; mo long wea ples we oli bin go i no gat man i save, hemia nomo oli save se hem i bin karem olgeta i gowe."},{"vNo":"17 ","txt":"Mo olsem ia nao fes blong ful graon i bin kam nogud, from ol hariken, mo ol tanda, mo ol laetning, mo seksek blong graon."},{"vNo":"18 ","txt":"Mo luk, ol ston i bin brok long tu pis; oli bin brokbrok long fes blong ful graon, inaf blong mekem se oli bin faenem long ol pisis we i brokbrok, mo oli brok long medel mo long plante pisis, long ful fes blong graon."},{"vNo":"19 ","txt":"Mo i bin hapen se taem we ol tanda, mo ol laetning, mo ren, mo hariken mo ol seksek blong graon i bin stop—from luk, oli bin gohed klosap blong spes blong tri aoa; mo sam pipol i bin talem se taem i bin moa longfala; be, evri bigfala mo nogud samting ia i bin hapen klosap long spes blong tri aoa—mo afta luk, i bin gat tudak long fes blong graon."},{"vNo":"20 ","txt":"Mo i bin hapen se i bin gat tik tudak long ful fes blong graon, inaf blong mekem se ol pipol we i stap long hem we i no bin foldaon i save filim smok blong tudak;"},{"vNo":"21 ","txt":"Mo i no save gat laet, from tudak ia, mo tu ol kandel, mo tu ol toj; mo tu i no bin save gat faea i laet wetem ol gudfala wud blong olgeta we i drae gud, mekem se i no save gat eni laet nating;"},{"vNo":"22 ","txt":"Mo i no bin gat eni laet we oli bin luk, o faea, o wan pis laet, o san, o mun, o ol sta, from ol smok blong tudak i bin bigwan tumas we i bin stap long fes blong graon."},{"vNo":"23 ","txt":"Mo i bin hapen se hem i bin stap blong spes blong tri dei we oli no bin luk laet; mo i bin gat ol bigfala krae mo ol singaot we i strong, mo ol krae long medel blong ol pipol oltaem; yes, ol noes blong ol pipol i bin strong, from tudak mo bigfala smasgud we i bin kam long olgeta."},{"vNo":"24 ","txt":"Mo long wan ples oli bin harem ol pipol i krae, se: O sapos we mifala i bin sakem sin bifo long bigfala mo nogud dei ia, mo afta bae ol brata blong mifala i bin laef yet, mo bae oli no bin bon long bigfala bigtaon Sarahemla."},{"vNo":"25 ","txt":"Mo long wan narafala ples oli bin harem ol pipol i krae mo singaot strong, se: O sapos mifala i bin sakem sin bifo long bigfala mo nogud dei ia, mo mifala i no bin kilim ded mo stonem ol profet, mo bin sakem olgeta aot; afta bae ol mama blong mifala mo ol naes gel blong mifala, mo ol pikinini blong mifala i bin save laef yet, mo bigfala bigtaon Moronaeha i no bin save berem olgeta. Mo olsem ia nao ol noes blong ol pipol i bin bigwan mo nogud."}]}