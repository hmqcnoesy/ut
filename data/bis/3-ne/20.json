{"heading":"Jisas i givim bred mo waen tru long wan merikel mo bakegen hem i givim sakramen long ol pipol—Smol haf blong Jekob we i stap yet bae i kasem save long saed blong Lod, God blong olgeta mo bae oli kasem ol graon blong Amerika—Jisas hem i wan profet olsem Moses, mo ol man blong Nifae oli ol pikinini blong ol profet—Ol narafala man blong ol pipol blong Lod bae oli karem i kam tugeta long Jerusalem. Raonabaot 34 yia afta Kraes i bon.","prevAbbr":"3-ne","prevNo":19,"nextAbbr":"3-ne","nextNo":21,"chapterTitle":"3 Nifae 20","verses":[{"vNo":"1 ","txt":"Mo i bin hapen se hem i bin givim oda long grup blong pipol ia se oli mas stop blong prea, mo tu ol disaepol blong hem. Mo hem i bin givim oda long olgeta se oli no mas stop blong prea insaed long ol hat blong olgeta."},{"vNo":"2 ","txt":"Mo hem i bin givim oda long olgeta se oli mas girap mo stanap long ol leg blong olgeta. Mo oli bin girap mo oli bin stanap long ol leg blong olgeta."},{"vNo":"3 ","txt":"Mo i bin hapen se hem i bin brekem bred bakegen mo bin blesem hem, mo i bin givim long ol disaepol blong kakae."},{"vNo":"4 ","txt":"Mo taem we oli bin kakae, hem i bin givim oda long olgeta se oli mas brekem bred, mo givim long grup blong pipol ia."},{"vNo":"5 ","txt":"Mo taem we oli bin givim long grup blong pipol ia, hem i bin givim waen tu long olgeta blong dring, mo i bin givim oda long olgeta se oli mas givim long grup blong pipol ia."},{"vNo":"6 ","txt":"Nao, i no bin gat eni bred, o waen, we ol disaepol i bin karem i kam, o long grup blong pipol ia;"},{"vNo":"7 ","txt":"Be i tru we hem i bin givim long olgeta bred blong kakae, mo tu waen blong dring."},{"vNo":"8 ","txt":"Mo hem i bin talem long olgeta: Hem we i kakae bred ia, i kakae long bodi blong mi from sol blong hem; mo hem we i dring long waen ia, i dring long blad blong mi from sol blong hem; mo sol blong hem bae i neva hanggri o tosta, be bae i kam fulap."},{"vNo":"9 ","txt":"Nao, taem we evriwan long grup blong pipol ia i bin kakae mo i bin dring, luk, oli bin kam fulap wetem Tabu Spirit; mo oli bin singaot wetem wan voes, mo oli bin givim glori long Jisas, we oli bin luk mo oli bin harem."},{"vNo":"10 ","txt":"Mo i bin hapen se taem we olgeta evriwan i bin givim glori long Jisas, hem i bin talem long olgeta: Luk naoia mi finisim komanmen we Papa i bin givim long mi long saed blong ol pipol ia, we oli wan smol haf blong laen blong Isrel."},{"vNo":"11 ","txt":"Yufala i tingbaot se mi bin toktok long yufala, mo mi bin talem se taem we ol toktok blong Aesea bae i hapen—luk oli bin raetem olgeta, yufala i holem olgeta long fored blong yufala, taswe stadi long olgeta—"},{"vNo":"12 ","txt":"Mo i tru, i tru, mi talem long yufala, taem we bae oli hapen afta hem i taem we kavenan i hapen we Papa i bin mekem wetem ol pipol blong hem, O laen blong Isrel."},{"vNo":"13 ","txt":"Mo afta bae ol smol haf, we bae oli go seraot olbaot long fes blong wol, bae oli karem olgeta i kam tugeta aot long is mo long wes, mo aot long saot mo aot long not; mo bae oli kam blong kasem save long saed blong Lod, God blong olgeta, we i bin pemaot olgeta."},{"vNo":"14 ","txt":"Mo Papa i bin givim oda long mi se mi mas givim long yufala graon ia, olsem graon we i kam long ol papa."},{"vNo":"15 ","txt":"Mo mi talem long yufala, se sapos ol Jentael i no sakem sin afta long blesing we bae oli kasem, afta we oli bin seraotem ol pipol blong mi—"},{"vNo":"16 ","txt":"Long taem ia bae yufala, we i wan smol haf blong laen blong Jekob we i stap yet, i go aot long medel blong olgeta; mo bae yufala i stap long medel blong olgeta we bae oli plante; mo bae yufala i stap long medel blong olgeta olsem wan laeon long medel blong ol anamol blong bus; mo olsem wan yang laeon long medel blong ol grup blong ol sipsip, we, sapos hem i go tru tugeta i purumbut long olgeta mo terem olgeta long ol pisis, mo i no gat wan we i save mekem olgeta i go fri."},{"vNo":"17 ","txt":"Bae yu leftemap han blong yu agensem ol enemi blong yu, mo evri enemi blong yu bae oli mas katemaot."},{"vNo":"18 ","txt":"Mo bae mi karem ol pipol blong mi i kam tugeta, olsem wan man i karem ol bandel wit blong hem i go insaed long haos."},{"vNo":"19 ","txt":"From bae mi mekem ol pipol blong mi wetem olgeta we Papa i bin mekem kavenan wetem olgeta, yes, bae mi mekem hon blong yu i kam aean, mo bae mi mekem ol leg blong yu i kam bras. Mo bae yu brekem long pisis plante pipol; mo bae mi konsekretem mane blong olgeta i go long Lod, mo ol samting blong olgeta long Lod blong ful wol. Mo luk, mi mi hem we i mekem samting ia."},{"vNo":"20 ","txt":"Mo bae i kam blong hapen, Papa i talem, se naef blong faet blong jastis blong mi bae i hang ova long olgeta long dei ia; mo sapos oli no sakem sin bae i foldaon long olgeta, Papa i talem, yes, hem i long evri kantri blong ol Jentael."},{"vNo":"21 ","txt":"Mo bae i kam blong hapen se bae mi stanemap ol pipol blong mi, O laen blong Isrel."},{"vNo":"22 ","txt":"Mo luk, ol pipol ia bae mi stanemap long graon ia, go kasem taem we kavenan i hapen we mi bin mekem wetem papa blong yufala Jekob; mo bae i stap olsem wan Niu Jerusalem. Mo ol paoa blong heven bae i stap long medel blong ol pipol ia; yes, mo tu bae mi stap long medel blong yufala."},{"vNo":"23 ","txt":"Luk, mi mi hem we Moses i bin tokbaot, se: Wan profet bae Lod, God blong yufala i resemap long yufala blong ol brata blong yufala, we i olsem mi; hem bae yufala i harem long evri samting long eni samting we bae hem i talem long yufala. Mo bae i kam blong hapen se evri sol we bae i no harem profet ia, bae oli katemaot hem aot long medel blong ol pipol."},{"vNo":"24 ","txt":"I tru mi talem long yufala, yes, mo evri profet stat long Samuel mo olgeta we bae i kam afta, olgeta we i bin toktok, i bin testifae long saed blong mi."},{"vNo":"25 ","txt":"Mo luk, yufala i ol pikinini blong ol profet; mo yufala i blong laen blong Isrel; mo yufala i blong kavenan we Papa i bin mekem wetem ol bubu blong yufala, hem i talem long Ebraham: Mo long ol laen blong yu bae evri famle blong wol i kasem blesing."},{"vNo":"26 ","txt":"Papa i bin resemap mi long yufala fastaem, mo i bin sendem mi blong blesem yufala blong mi tanem i gowe evriwan long yufala long ol rabis fasin blong hem; mo samting ia from yufala i ol pikinini blong kavenan—"},{"vNo":"27 ","txt":"Mo afta we yufala i bin kasem blesing, ale Papa i mekem i hapen kavenan we hem i bin mekem wetem Ebraham, se: Long laen blong yu bae evri famle blong wol i kasem blesing—i mekem se hem i poremaot Tabu Spirit tru long mi long ol Jentael, we blesing ia long ol Jentael bae i mekem olgeta i moa strong bitim evriwan, mekem se bae oli seraotem ol pipol blong mi olbaot, O laen blong Isrel."},{"vNo":"28 ","txt":"Mo bae oli stap olsem wan wip long ol pipol blong graon ia. Be, taem we bae oli kasem gospel we i fulwan blong mi, afta sapos bae oli mekem ol hat long olgeta i kam strong agensem mi, bae mi putumbak ol rabis fasin blong olgeta i go antap long hed blong olgeta bakegen, Papa i talem."},{"vNo":"29 ","txt":"Mo bae mi tingbaot kavenan we mi bin mekem wetem ol pipol blong mi; mo mi bin kavenan wetem olgeta se bae mi karem olgeta i kam tugeta long taem we mi jusum, blong bae mi givim long olgeta bakegen graon blong ol bubu blong olgeta olsem graon blong olgeta we i kam long ol papa, we i graon blong Jerusalem, we i promes graon long olgeta blong oltaem, Papa i talem."},{"vNo":"30 ","txt":"Mo bae i kam blong hapen se taem i stap kam, we fulwan blong gospel blong mi bae oli prijim long olgeta;"},{"vNo":"31 ","txt":"Mo bae oli biliv long mi, se mi mi Jisas Kraes, Pikinini blong God, mo bae oli prea long Papa long nem blong mi."},{"vNo":"32 ","txt":"Afta bae ol wajman blong olgeta i leftemap ol voes blong olgeta, mo wetem voes tugeta bae oli singsing; from bae oli luk wetem ae blong olgeta."},{"vNo":"33 ","txt":"Afta bae Papa i karem olgeta i kam tugeta bakegen, mo i givim long olgeta Jerusalem blong kam graon olsem we i kam long ol papa."},{"vNo":"34 ","txt":"Afta bae oli singaot strong wetem glad—Singsing tugeta, yufala ol empti ples blong Jerusalem; from we Papa i bin leftemap tingting blong ol pipol blong hem, hem i bin pemaot Jerusalem."},{"vNo":"35 ","txt":"Papa i bin soemaot tabu han blong hem long ol ae blong evri kantri; mo evri en blong wol bae i luk fasin blong sevem man blong Papa; mo Papa mo mi i wan nomo."},{"vNo":"36 ","txt":"Mo afta bae i kam blong hapen ol toktok we profet Aesea i bin raetem: Wekap, wekap bakegen, mo putum paoa blong yu, O Saeon; putum ol naes klos blong yu, O Jerusalem, tabu bigtaon, from stat long taem ia bae i no gat wan we i kam long yu olgeta we i no sakomsaes mo i no klin."},{"vNo":"37 ","txt":"Sekemaot yuwan long das; girap, sidaon, O Jerusalem; tekemaot yuwan long ol rop blong nek blong yu, O prisena gel blong Saeon."},{"vNo":"38 ","txt":"From olsem ia nao Lod i talem: Yufala i bin salem yufala bakegen blong nating, mo bae mi pemaot yufala i no wetem mane."},{"vNo":"39 ","txt":"I Tru, i tru, mi talem long yufala, se ol pipol blong mi bae i save nem blong mi; yes, long dei ia bae oli save se mi mi hem we i stap toktok."},{"vNo":"40 ","txt":"Mo long taem ia bae oli talem se: Hamas naes nao long ol bigfala hil, ol leg blong hem we i karem ol gud nius i kam long olgeta blong gud, we i stap talemaot fasin blong sevem man; we i stap talem long Saeon; God blong yu i rul!"},{"vNo":"41 ","txt":"Mo long taem ia bae wan krae i go aot: Yufala i go aot, yufala i go aot, yufala i go aot long ples ia, no tajem hemia we i no klin; yufala i go aot long medel blong hem; yufala i mas stap klin we i karem ol kontena blong Lod."},{"vNo":"42 ","txt":"From bae yufala i no go aot kwiktaem o ronwe long trabol; from Lod bae i go long fored blong yufala, mo God blong Isrel bae i biaenem yufala."},{"vNo":"43 ","txt":"Luk, wokman blong mi bae i wok wetem waes; bae ol pipol i leftemap, mo onarem hem mo bae hem i hae tumas."},{"vNo":"44 ","txt":"Olsem olgeta we i bin sapraes long yu—fes blong hem i bin nogud tumas, moa bitim eni man, mo bodi blong hem i moa bitim ol boe blong ol man—"},{"vNo":"45 ","txt":"Olsem ia bae hem i dropem olbaot plante kantri; ol king bae oli sarem ol maot blong olgeta long hem, from ol samting we man i no bin talem long olgeta bae oli luk; mo ol samting we oli no bin harem bae oli tingbaot."},{"vNo":"46 ","txt":"I tru, i tru, mi talem long yufala, evri samting ia bae oli mas kam olsem we Papa i bin givim oda long mi. Afta bae kavenan ia we Papa i bin kavenan wetem ol pipol blong hem, i hapen; mo afta bae ol pipol blong mi i stap bakegen long Jerusalem, mo bae hem i graon blong olgeta we i kam long ol papa blong olgeta."}]}