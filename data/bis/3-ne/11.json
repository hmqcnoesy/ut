{"heading":"Papa i testifae long saed blong Pikinini blong hem we hem i Lavem Tumas—Kraes i kamaot mo i talemaot atonmen blong hem—Ol pipol i tajem ol mak blong ol soa long ol han blong hem mo ol leg mo saed—Oli singaot Hosana—Hem i soemaot wei mo fasin blong baptaes—Spirit blong rao i blong devel—Doktrin blong Kraes i se evri man i mas biliv mo kasem baptaes mo kasem Tabu Spirit. Raonabaot 34 yia afta Kraes i bon.","sectionHeading":"Jisas Kraes i bin soemaot hemwan long ol pipol blong Nifae, taem we ol grup blong pipol i bin stap tugeta long graon Plante, mo i bin givhan long olgeta; mo long fasin ia hem i bin soemaot hemwan long olgeta.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3 Nifae 11","verses":[{"vNo":"1 ","txt":"Mo nao i bin hapen se i bin gat wan bigfala grup blong pipol we i bin kam tugeta, blong ol pipol blong Nifae, raonabaot long tempol we i bin stap long graon Plante; mo oli stap sapraes mo stap tingting strong mo tokbaot wan long narafala wan, mo oli stap soem wan long narafala wan ol bigfala mo gudfala jenis we i bin hapen."},{"vNo":"2 ","txt":"Mo tu oli stap tokbaot Jisas Kraes ia, we saen blong hem i bin kamaot long saed blong ded blong hem."},{"vNo":"3 ","txt":"Mo i bin hapen se taem we oli stap toktok olsem ia nao wan wetem narafala wan, oli bin harem wan voes olsem se i bin kamaot long heven; mo oli bin sakem ol ae blong olgeta raonabaot, from oli no bin andastanem voes ia we oli bin harem; mo i no bin wan strong voes, mo tu i no bin wan laod voes; be, mo i nomata se i wan smol voes, i bin stikim olgeta we i bin harem stret long medel, inaf blong mekem se i no bin gat wan pat blong bodi blong olgeta we i no bin mekem i seksek; yes, i bin stikim olgeta long stret sol, mo i bin mekem se ol hat blong olgeta i bon."},{"vNo":"4 ","txt":"Mo i bin hapen se bakegen oli bin harem voes ia, mo oli no bin andastanem."},{"vNo":"5 ","txt":"Mo bakegen nambatri taem oli bin harem voes ia, mo oli bin openem ol sorae blong olgeta blong harem hem; mo oli bin tanem ol ae blong olgeta blong lukluk i go long ples we saon i stap kam; mo oli bin lukluk gud i go long heven long ples we saon i bin kam."},{"vNo":"6 ","txt":"Mo luk, long nambatri taem oli bin andastanem voes we oli bin harem; mo i bin talem long olgeta:"},{"vNo":"7 ","txt":"Luk, Pikinini blong mi we mi Lavem Tumas, long hem mi mi glad tumas, long hem mi bin leftemap nem blong mi—yufala i harem hem."},{"vNo":"8 ","txt":"Mo i bin hapen, se taem we oli bin andastanem oli bin sakem ol ae blong olgeta bakegen i go antap long heven; mo luk, oli bin luk wan Man i stap kamdaon aot long heven; mo hem i bin werem wan waet longfala klos; mo hem i bin kamdaon mo hem i bin stanap long medel blong olgeta; mo ol ae blong ful grup blong pipol oli bin tanem i go long hem, mo oli bin fraet blong openem ol maot blong olgeta, wan long narafala wan tu, mo oli no bin save se hem i minim wanem, from oli bin ting se hem i wan enjel we i bin kamaot long olgeta."},{"vNo":"9 ","txt":"Mo i bin hapen se hem i bin stretem han blong hem mo i bin toktok long ol pipol, i talem:"},{"vNo":"10 ","txt":"Luk, mi mi Jisas Kraes, we ol profet i bin testifae se bae mi mas kam long wol."},{"vNo":"11 ","txt":"Mo luk, mi mi laet mo laef blong wol; mo mi bin dring aot long kap we i konkon we Papa i bin givim long mi, mo mi bin leftemap nem blong Papa taem we mi putum long mi ol sin blong wol, long samting ia mi bin letem mi blong mekem wanem Papa i wantem long evri samting stat long stat."},{"vNo":"12 ","txt":"Mo i bin hapen se taem we Jisas i bin talemaot ol toktok ia ful grup blong pipol ia i bin foldaon long graon; from oli bin tingbaot we oli bin profesae long medel blong olgeta se Kraes bae i soem hemwan long olgeta afta we hem i bin go antap long heven."},{"vNo":"13 ","txt":"Mo i bin hapen se Lod i bin toktok long olgeta se:"},{"vNo":"14 ","txt":"Girap mo kam fored long mi, blong mekem se yufala i save putum ol han blong yufala long saed blong mi, mo tu blong mekem se yufala i save filim ol mak blong ol nil long ol han blong mi mo long ol leg blong mi, blong yufala i save gat save se mi mi God blong Isrel, mo God blong ful wol, mo oli bin kilim ded mi from ol sin blong wol."},{"vNo":"15 ","txt":"Mo i bin hapen se grup blong ol pipol ia i bin go fored, mo oli bin putum ol han blong olgeta long saed blong hem, mo oli bin filim ol mak blong ol nil long ol han blong hem mo long ol leg blong hem; mo samting ia oli bin mekem, oli go fored wan afta narafala wan kasem taem we evriwan i bin go fored, mo oli bin lukim wetem ol ae blong olgeta mo oli bin filim wetem ol han blong olgeta, mo oli bin save gud mo oli bin talemaot se i bin hem we ol profet i bin raetem, we bae i kam."},{"vNo":"16 ","txt":"Mo taem we evriwan i bin go fored mo oli bin witnes blong olgeta bakegen, oli bin singaot long sem taem, se:"},{"vNo":"17 ","txt":"Hosana! Blesem nem blong God we i Hae Olgeta! Mo oli bin foldaon long ol leg blong Jisas, mo oli bin wosipim hem."},{"vNo":"18 ","txt":"Mo i bin hapen se hem i bin toktok long Nifae (from Nifae i bin stap wetem grup blong pipol ia) mo hem i bin givim oda long hem se hem i mas kam fored."},{"vNo":"19 ","txt":"Mo Nifae i bin girap mo i bin go fored, mo i bin bodaon hemwan long fored blong Lod mo i bin kisim ol leg blong hem."},{"vNo":"20 ","txt":"Mo Lod i bin givim oda long hem se hem i mas girap. Mo hem i bin girap mo i bin stanap long fored blong hem."},{"vNo":"21 ","txt":"Mo Lod i bin talem long hem: Mi givim long yu paoa blong bae yu baptaesem ol pipol ia afta we mi gobak antap long heven."},{"vNo":"22 ","txt":"Mo bakegen Lod i bin singaotem ol narafala wan, mo i bin talem long olgeta sem samting; mo hem i bin givim long olgeta paoa blong baptaes. Mo hem i bin talem long olgeta: Long fasin ia bae yufala i mekem baptaes; mo bae i no gat eni rao long medel blong yufala."},{"vNo":"23 ","txt":"I tru mi talem long yufala, se eni man we i sakem ol sin blong olgeta tru long ol toktok blong yufala, mo i wantem blong kasem baptaes long nem blong mi, long fasin ia bae yufala i baptaesem olgeta—Luk, bae yufala i go daon mo stanap long wota, mo long nem blong mi bae yufala i baptaesem olgeta."},{"vNo":"24 ","txt":"Mo nao luk, hemia i ol toktok we bae yufala i talem, singaotem olgeta wetem nem blong olgeta, talem:"},{"vNo":"25 ","txt":"From mi gat raet we Jisas Kraes i bin givim long mi, mi baptaesem yu long nem blong Papa, mo long Pikinini, mo long Tabu Spirit. Amen."},{"vNo":"26 ","txt":"Mo afta bae yufala i draonem olgeta i go andanit long wota, mo kam antap bakegen aot long wota."},{"vNo":"27 ","txt":"Mo long fasin ia bae yufala i mekem baptaes long nem blong mi; from luk, i tru mi talem long yufala, se Papa, mo Pikinini, mo Tabu Spirit oli wan; mo mi mi stap long Papa, mo Papa long mi, mo Papa mo mi i wan."},{"vNo":"28 ","txt":"Mo folem olsem we mi bin givim oda long yufala, olsem ia nao bae yufala i mekem baptaes. Mo bae i no gat eni rao long medel blong yufala, olsem we i bin gat bifo; mo tu bae i no gat ol smol rao long medel blong yufala long saed blong ol poen blong doktrin blong mi, olsem we i bin gat bifo."},{"vNo":"29 ","txt":"From i tru, i tru mi talem long yufala, hem we i gat spirit blong rao i no blong mi, be hem i blong devel, we i papa blong rao, mo hem i tanem ol hat blong ol man blong rao wetem kros, wan wetem narawan."},{"vNo":"30 ","txt":"Luk, hemia i no doktrin blong mi, blong tanem ol hat blong ol man wetem kros, wan agensem narawan; be hemia i doktrin blong mi, se ol samting olsem i mas stop."},{"vNo":"31 ","txt":"Luk, i tru, i tru, mi talem long yufala, bae mi talemaot long yufala doktrin blong mi."},{"vNo":"32 ","txt":"Mo hemia i doktrin blong mi, mo hem i doktrin we Papa i bin givim long mi; mo mi talemaot Papa, mo Papa i talemaot mi, mo Tabu Spirit i talemaot Papa mo mi; mo mi talemaot se Papa i givim oda long evri man, long evri ples, blong sakem sin mo biliv long mi."},{"vNo":"33 ","txt":"Mo olgeta we i biliv long mi, mo i kasem baptaes, semfala man ia bae i sev; mo oli olgeta we bae oli kasem kingdom blong God."},{"vNo":"34 ","txt":"Mo olgeta we i no biliv long mi, mo i no kasem baptaes, bae i kasem panis."},{"vNo":"35 ","txt":"I tru, i tru, mi talem long yufala, se hemia i doktrin blong mi, mo mi talemaot we doktrin ia i blong Papa, mo olgeta we i biliv long mi hem i biliv long Papa tu; mo long hem bae Papa i talemaot mi, from bae hem i visitim hem wetem faea mo wetem Tabu Spirit."},{"vNo":"36 ","txt":"Mo olsem ia nao bae Papa i talemaot mi, mo Tabu Spirit bae i talemaot long hem long saed blong Papa mo mi, from we Papa, mo mi, mo Tabu Spirit i wan."},{"vNo":"37 ","txt":"Mo bakegen mi talem long yufala, yufala i mas sakem sin, mo kam olsem wan smol pikinini, mo kasem baptaes long nem blong mi, o yufala, long eni wei, i no save kasem ol samting ia."},{"vNo":"38 ","txt":"Mo bakegen mi talem long yufala, yufala i mas sakem sin, mo kasem baptaes long nem blong mi, mo kam olsem wan smol pikinini, o yufala, long eni wei, i no save kasem kingdom blong God."},{"vNo":"39 ","txt":"I tru, i tru, mi talem long yufala, se hemia i doktrin blong mi, mo eni man we i bildimap long hemia, hem i bildimap long ston blong mi, mo ol get blong hel i no save winim agensem hem."},{"vNo":"40 ","txt":"Mo eni man we bae i talemaot moa o smol bitim hemia, mo i stanemap samting ia olsem doktrin blong mi, semfala man ia i kam long nogud fasin, mo hem i no bildimap long ston blong mi, be hem i bildim long wan fandesen blong sanbij, mo ol get blong hel i stap open blong tekem olgeta olsem, long taem we ol wota i kam antap bigwan mo ol win i blu agensem olgeta."},{"vNo":"41 ","txt":"Taswe go aot long ol pipol ia, mo talemaot ol toktok we mi bin talemaot, go kasem ol en blong wol."}]}