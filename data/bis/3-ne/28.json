{"heading":"Naen aot long ol Twelef i wantem mo i kasem promes se bae oli kasem wan ples long kingdom blong Kraes taem oli ded—Trifala man blong Nifae i wantem mo i kasem paoa ova long ded olsem ia blong save stap long wol kasem taem we Jisas i kambak bakegen—Oli bin translet mo lukim ol samting we i agensem loa blong talemaot, mo oli stap givhan naoia long medel blong ol man. Raonabaot 34–35 yia afta Kraes i bon.","prevAbbr":"3-ne","prevNo":27,"nextAbbr":"3-ne","nextNo":29,"chapterTitle":"3 Nifae 28","verses":[{"vNo":"1 ","txt":"Mo i bin hapen se taem we Jisas i bin talem ol toktok ia, hem i bin toktok long ol disaepol blong hem, wan afta long narawan, i talem long olgeta: Yufala i wantem se mi givim wanem long yufala, afta we mi mi go long Papa?"},{"vNo":"2 ","txt":"Mo olgeta evriwan i bin toktok, be tri nomo i no bin toktok, oli talem: Mifala i wantem se afta we mifala i bin laef kasem yia blong man, se ministri blong mifala, we yu bin singaotem mifala long hem, i save gat wan en, blong mifala i save kam long yu kwiktaem insaed long kingdom blong yu."},{"vNo":"3 ","txt":"Mo hem i bin talem long olgeta: Yufala i kasem blesing from we yufala i bin wantem samting ia long mi; taswe, afta we yufala i kasem seventi mo tu yia bae yufala i kam long mi long kingdom blong mi; mo wetem mi, bae yufala i faenem pis."},{"vNo":"4 ","txt":"Mo taem we hem i bin toktok long olgeta, hem i tanem hemwan i go long tri ia, mo i bin talem long olgeta: Yufala i wantem se bae mi mekem wanem long yufala afta we mi mi go long Papa?"},{"vNo":"5 ","txt":"Mo oli bin harem sore long ol hat blong olgeta, from oli fraet blong talem long hem samting we oli bin wantem."},{"vNo":"6 ","txt":"Mo hem i bin talem long olgeta: Luk, mi save ol tingting blong yufala, mo yufala i bin wantem samting ia we Jon, we mi lavem tumas, we i bin stap wetem mi long ministri blong mi, bifo we ol Jiu i bin leftemap mi, i bin wantem long mi."},{"vNo":"7 ","txt":"Taswe, yufala i kasem moa blesing, from bae yufala i neva testem ded; be bae yufala i stap laef blong lukim evri wok blong Papa long ol pikinini blong ol man, go kasem taem we evri samting bae i hapen folem tingting blong God, taem we bae mi kam long glori blong mi wetem ol paoa blong heven."},{"vNo":"8 ","txt":"Mo bae yufala i neva go tru long ol soa blong ded; be taem we bae mi kam long glori blong mi bae yufala i jenis kwiktaem, aot long save ded i go long no save ded; mo afta bae yufala i kasem blesing long kingdom blong Papa blong mi."},{"vNo":"9 ","txt":"Mo bakegen, bae yufala i no gat eni soa blong bodi taem we yufala i stap long bodi blong mit mo bun, o sore hemia nomo sapos i no from ol sin blong wol; mo evri samting ia bae mi mekem from samting ia we yufala i bin wantem long mi, from yufala i bin wantem se bae yufala i save karem ol sol blong ol man i kam long mi, long taem we wol i stanap."},{"vNo":"10 ","txt":"Mo from stamba tingting ia bae yufala i kasem glad we i fulwan; mo bae yufala i sidaon long kingdom blong Papa blong mi; yes, glad blong yufala bae i kam fulap gud, i semak olsem we Papa i bin givim long mi glad we i fulap gud; mo bae yufala i kam olsem mi mi stap, mo mi mi semak olsem Papa; mo Papa mo mi i wan;"},{"vNo":"11 ","txt":"Mo Tabu Spirit i stap witnes long saed blong Papa mo mi; mo Papa i givim Tabu Spirit long ol pikinini blong ol man, from mi."},{"vNo":"12 ","txt":"Mo i bin hapen se afta we Jisas i bin talem ol toktok ia, hem i bin tajem evriwan long olgeta wetem fingga blong hem, be i no ol trifala we bae i stap laef, mo afta hem i bin aot."},{"vNo":"13 ","txt":"Mo luk, ol heven i bin open, mo oli bin go antap long heven, mo oli bin lukim mo oli bin harem ol samting we oli no save talemaot."},{"vNo":"14 ","txt":"Mo oli bin blokem olgeta blong talemaot ol samting ia; mo tu oli no bin givim long olgeta paoa blong oli save talemaot ol samting we oli bin lukim mo oli bin harem;"},{"vNo":"15 ","txt":"Mo sapos oli bin stap long bodi o aot long bodi, oli no bin save luksave; from i bin luk olsem long olgeta olsem se oli bin jenis, se oli bin jenis aot long bodi ia blong mit mo bun i go long wan bodi we i no save ded, blong oli save luk ol samting blong God."},{"vNo":"16 ","txt":"Be i bin hapen se oli bin bakegen givhan long fes blong graon; be oli no bin givhan long ol samting we oli bin harem mo oli bin lukim, from komanmen we oli bin givim olgeta long saed blong heven."},{"vNo":"17 ","txt":"Mo nao, sapos oli bin save ded o oli no bin save ded, stat long dei we oli bin jenis, mi mi no save;"},{"vNo":"18 ","txt":"Be hemia mi save, folem histri we oli bin givim—oli bin go aot long fes blong graon, mo bin givhan long evri pipol, oli joenem olgeta long jos we i bin biliv long prijing blong olgeta; oli baptaesem olgeta, mo olgeta we i bin kasem baptaes i bin kasem Tabu Spirit."},{"vNo":"19 ","txt":"Mo olgeta we i no blong jos i bin sakem olgeta ia long kalabus. Mo ol kalabus i no bin save holem taet olgeta, from oli bin brokbrok long tu."},{"vNo":"20 ","txt":"Mo oli bin sakem olgeta daon insaed long graon; be oli bin kilim graon wetem toktok blong God, inaf blong mekem se tru long paoa blong hem, oli bin kamaot long ol dip ples blong graon; mo taswe oli no bin save digim ol hol we i naf blong holem taet olgeta."},{"vNo":"21 ","txt":"Mo tri taem oli bin sakem olgeta insaed long oven blong faea mo oli no bin kasem wan kil."},{"vNo":"22 ","txt":"Mo tu taem oli bin sakem olgeta insaed long wan hol blong ol wael anamol; mo luk oli bin pleiplei wetem ol anamol ia olsem wan pikinini wetem wan smol sipsip we hem i stap titi yet, mo i no bin kasem kil."},{"vNo":"23 ","txt":"Mo i bin hapen se olsem ia nao oli bin go aot long medel blong evri pipol blong Nifae, mo oli bin prijim gospel blong Kraes long evri pipol long fes blong graon; mo oli bin jenisim laef i go long Lod, mo oli bin kam tugeta long jos blong Kraes, mo olsem ia nao ol pipol blong jeneresen ia i bin kasem blesing, folem toktok blong Jisas."},{"vNo":"24 ","txt":"Mo nao mi, Momon, i mekem wan en blong toktok long saed blong ol samting ia blong wan taem."},{"vNo":"25 ","txt":"Luk, mi mi bin rere blong raetem ol nem blong olgeta we bae oli neva testem ded, be Lod i bin blokem; taswe mi mi no raetem olgeta, from oli haed aot long wol."},{"vNo":"26 ","txt":"Be luk, mi bin luk olgeta, mo oli bin givhan long mi."},{"vNo":"27 ","txt":"Mo luk bae oli stap long medel blong ol Jentael, mo ol Jentael bae oli no save olgeta."},{"vNo":"28 ","txt":"Bae oli stap tu long medel blong ol Jiu, mo ol Jiu bae oli no save olgeta."},{"vNo":"29 ","txt":"Mo bae i kam blong hapen, taem we Lod i luk se i gud long waes tingting blong hem, se bae oli givhan long evri traeb blong Isrel we i bin seraot olbaot, mo long evri kantri, famle, lanwis mo pipol, mo bae i karem i kam, aot long olgeta, i go long Jisas, plante sol, blong mekem se samting we oli wantem i save hapen, mo tu from paoa blong God blong winim tingting, we i stap long olgeta."},{"vNo":"30 ","txt":"Mo oli olsem ol enjel blong God, mo sapos bae oli prea long Papa long nem blong Jisas, oli save soemaot olgeta long eni man we oli luk se i gud."},{"vNo":"31 ","txt":"Taswe, ol bigfala mo gudfala wok bae i hapen tru long olgeta, bifo long bigfala dei we i stap kam, taem we evri pipol, i tru we oli mas stanap long fored blong jea blong jajmen blong Kraes;"},{"vNo":"32 ","txt":"Yes mo tu long medel blong ol Jentael bae i gat wan bigfala mo gudfala wok we i hapen tru long olgeta, bifo long dei blong jajmen."},{"vNo":"33 ","txt":"Mo sapos yufala i bin gat evri skripja we i givim wan histri blong evri gudfala wok blong Kraes, bae yufala, folem ol toktok blong Kraes, i save se ol samting ia i mas hapen tru."},{"vNo":"34 ","txt":"Mo sore tumas long hem we bae i no lisin long ol toktok blong Jisas, mo tu long olgeta we hem i bin jusum mo i bin sendem i go long medel blong olgeta; from eni man we i no kasem ol toktok blong Jisas mo ol toktok blong olgeta we hem i bin sendem, i no kasem hem; mo taswe bae hem i no kasem olgeta long las dei."},{"vNo":"35 ","txt":"Mo bae i moa gud long olgeta sapos oli no bin bon. From yufala i ting se yufala i save ronwe long jastis blong wan God we i kros, we ol pipol i bin purumbut long hem andanit long ol leg blong olgeta, blong mekem se tru long samting ia fasin blong sevem man i save kam?"},{"vNo":"36 ","txt":"Mo nao luk, olsem we mi bin toktok long saed blong olgeta we Lod i bin jusum, yes, mo tu tri we i bin go antap long ol heven, we mi no bin save sapos oli bin kam klin aot long ded i go long no save ded—"},{"vNo":"37 ","txt":"Be luk, afta we mi bin raetem, mi bin askem long Lod, mo hem i bin soemaot long mi we i mas nid gat wan jenis i hapen long ol bodi blong olgeta, o sapos no oli mas nid olsem se oli mas testem ded;"},{"vNo":"38 ","txt":"Taswe, blong mekem se maet oli no testem ded, i bin gat wan jenis i bin hapen long ol bodi blong olgeta, blong oli no save harem i soa long bodi o sore, hemia nomo sapos i no from ol sin blong wol."},{"vNo":"39 ","txt":"Nao jenis ia i no bin semak long hemia we bae i hapen long las dei; be i bin gat wan jenis i bin hapen long olgeta, inaf blong mekem se Setan i no save gat paoa ova long olgeta, blong hem i no save temptem olgeta; mo oli bin kam klin long bodi blong mit mo bun, mekem se oli bin tabu, mo se ol paoa blong wol i no bin save holem taet olgeta."},{"vNo":"40 ","txt":"Mo long ples ia bae oli stap kasem jajmen dei blong Kraes; mo long dei ia, oli mas kasem wan jenis we i moa bigwan, mo blong oli kasem olgeta insaed long kingdom blong Papa blong oli nomo go aot, be blong stap wetem Papa long taem we i no save finis long ol heven."}]}