{"heading":"Ol twelef disaepol i givhan long ol pipol mo oli prea from Tabu Spirit—Ol disaepol i kasem baptaes mo kasem Tabu Spirit mo ol enjel i givhan long olgeta—Jisas i prea mo i yusum ol toktok we oli no save raetem—Hem i witnes long bigfala fet long ol man blong Nifae ia. Raonabaot 34 yia afta Kraes i bon.","prevAbbr":"3-ne","prevNo":18,"nextAbbr":"3-ne","nextNo":20,"chapterTitle":"3 Nifae 19","verses":[{"vNo":"1 ","txt":"Mo nao i bin hapen se taem we Jisas i bin go antap long heven, grup blong pipol ia i bin seraot, mo evri man i bin tekem woman blong hem mo ol pikinini blong hem mo i bin gobak long haos blong hem."},{"vNo":"2 ","txt":"Toktok i bin go raon long medel blong ol pipol kwiktaem, bifo tudak i bin kam, se grup blong pipol ia i bin luk Jisas, mo we hem i bin givhan long olgeta, mo tu we bae hem i mas soemaot hemwan long tumora long grup blong pipol ia."},{"vNo":"3 ","txt":"Yes, mo tu ful naet toktok long saed blong Jisas i bin go raon long ol pipol; mo oli sendem nius ia long ol pipol inaf blong mekem se i bin gat plante, yes, wan bigfala namba tumas, i bin wok had tumas long ful naet ia, blong oli save stap long tumora long ples we Jisas bae i soemaot hemwan long grup blong pipol ia."},{"vNo":"4 ","txt":"Mo i bin hapen se long tumora, taem we grup blong pipol ia i bin stap tugeta, luk, Nifae mo brata blong hem we hem i bin resemap hem aot long ded, we nem blong hem i Timoti, mo tu boe blong hem, we nem blong hem i Jonas, mo tu Matonae, mo Matonaeha, brata blong hem, mo Kumen, mo Kumenonhae, mo Jeremaea, mo Semnon, mo Jonas, mo Sedekaea, mo Aesea—nao hemia i bin ol nem blong ol disaepol we Jisas i bin jusum—mo i bin hapen se oli bin kam fored mo oli bin stanap long medel blong grup blong pipol ia."},{"vNo":"5 ","txt":"Mo luk, grup blong pipol ia i bin plante tumas mekem se oli bin mekem se oli mas seraotem olgeta i go long twelef grup."},{"vNo":"6 ","txt":"Mo ol twelef i bin tijim grup blong pipol ia; mo luk, oli bin mekem se grup blong pipol ia i mas nildaon long fes blong graon, mo oli mas prea long Papa long nem blong Jisas."},{"vNo":"7 ","txt":"Mo ol disaepol i bin prea long Papa tu long nem blong Jisas. Mo i bin hapen se oli bin girap mo oli bin givhan long ol pipol."},{"vNo":"8 ","txt":"Mo taem we oli bin tijim ol semfala toktok we Jisas i bin talemaot—oli no bin jenisim ol toktok we Jisas i bin talemaot—luk, oli bin nildaon bakegen mo oli bin prea long Papa long nem blong Jisas."},{"vNo":"9 ","txt":"Mo oli bin prea from samting we oli bin wantem tumas; mo oli bin wantem se oli kasem Tabu Spirit."},{"vNo":"10 ","txt":"Mo afta we oli bin prea olsem ia nao, oli bin go daon klosap long saed blong wota, mo grup blong pipol ia i bin folem olgeta."},{"vNo":"11 ","txt":"Mo i bin hapen se Nifae i bin go daon long wota mo hem i bin kasem baptaes."},{"vNo":"12 ","txt":"Mo hem i bin kam antap aot long wota mo i bin stat blong mekem baptaes. Mo hem i bin baptaesem olgeta evriwan we Jisas i bin jusum."},{"vNo":"13 ","txt":"Mo i bin hapen se taem we olgeta evriwan i bin kasem baptaes, mo i bin kam antap aot long wota, Tabu Spirit i bin kam daon long olgeta, mo oli bin kam fulap wetem Tabu Spirit mo wetem faea."},{"vNo":"14 ","txt":"Mo luk, wan samting olsem faea i bin raonem olgeta; mo i bin kam daon aot long heven, mo grup blong pipol ia i bin witnes long samting ia mo oli bin talem testimoni; mo ol enjel i bin kam daon aot long heven mo oli bin givhan long olgeta."},{"vNo":"15 ","txt":"Mo i bin hapen se taem we ol enjel i stap givhan long ol disaepol, luk, Jisas i bin kam mo i bin stanap long medel mo i bin givhan long olgeta."},{"vNo":"16 ","txt":"Mo i bin hapen se hem i bin toktok long grup blong pipol ia, mo i bin givim oda long olgeta se oli mas nildaon bakegen long graon, mo tu se ol disaepol blong hem i mas nildaon long graon."},{"vNo":"17 ","txt":"Mo i bin hapen se taem we olgeta evriwan i bin nildaon long graon, hem i bin givim oda long ol disaepol blong hem se oli mas prea."},{"vNo":"18 ","txt":"Mo luk, oli bin stat blong prea; mo oli bin prea long Jisas, oli singaotem hem Lod blong olgeta mo God blong olgeta."},{"vNo":"19 ","txt":"Mo i bin hapen se Jisas i bin go aot long medel blong olgeta, mo i bin gowe lelebet aot long olgeta, mo i bin bodaon hemwan long graon, mo hem i bin talem:"},{"vNo":"20 ","txt":"Papa, mi talem tangkyu from yu bin givim Tabu Spirit long olgeta ia we mi bin jusum; mo hem i from bilif blong olgeta long mi we mi bin jusum olgeta aot long wol."},{"vNo":"21 ","txt":"Papa, mi prea long yu blong yu givim Tabu Spirit long olgeta evriwan we bae i biliv long ol toktok blong olgeta."},{"vNo":"22 ","txt":"Papa, yu bin givim olgeta Tabu Spirit from oli biliv long mi; mo yu luk we oli biliv long mi from yu harem olgeta, mo oli prea long mi; mo oli prea long mi from mi stap wetem olgeta."},{"vNo":"23 ","txt":"Mo nao Papa, mi prea long yu from olgeta, mo tu from olgeta we bae i bilivim ol toktok blong olgeta, blong oli save biliv long mi, blong mi save stap long olgeta olsem yu, Papa, i stap long mi, blong mekem se mifala i save stap wan."},{"vNo":"24 ","txt":"Mo i bin hapen se taem we Jisas i bin prea olsem ia nao long Papa, hem i bin kam long ol disaepol blong hem, mo luk, oli bin stap yet, mo oli no stop blong prea long hem; mo oli no bin talem plante toktok, from Tabu Spirit i bin givim long olgeta wanem oli mas prea mo oli bin kam fulap wetem strong tingting."},{"vNo":"25 ","txt":"Mo i bin hapen se Jisas i bin blesem olgeta taem we oli stap prea long hem; mo fes blong hem i bin smael long olgeta, mo laet blong fes blong hem i bin saen long olgeta, mo luk oli bin stap waet olsem fes mo tu ol klos blong Jisas; mo luk waet ia i bin bitim evri waet, yes, mo i no save gat eni samting long wol ia i waet olsem waet blong hem."},{"vNo":"26 ","txt":"Mo Jisas i bin talem long olgeta: Gohed blong prea, be oli no bin stop blong prea."},{"vNo":"27 ","txt":"Mo hem i bin tanem hem bakegen aot long olgeta bakegen, mo i bin gowe lelebet mo i bin bodaon long graon; mo i bin prea bakegen long Papa, se:"},{"vNo":"28 ","txt":"Papa, mi talem tangkyu from yu bin mekem olgeta we mi bin jusum i kam klin, from fet blong olgeta, mo mi prea from olgeta, mo tu from olgeta we bae i biliv long ol toktok blong olgeta, blong oli save kam klin long mi, tru long fet long ol toktok blong olgeta, i semak olsem we oli kam klin long mi."},{"vNo":"29 ","txt":"Papa, mi no prea from wol, be from olgeta we yu bin givim long mi aot long wol, from fet blong olgeta, blong oli save kam klin long mi, blong mi save stap long olgeta semak olsem yu, Papa, i stap long mi, blong mekem se mifala i save stap wan, blong mi save kasem glori long olgeta."},{"vNo":"30 ","txt":"Mo taem we Jisas i bin talem ol toktok ia hem i bin kambak bakegen long ol disaepol blong hem; mo luk oli bin gohed blong prea mo oli no stop, long hem; mo hem i bin smael long olgeta bakegen; mo luk oli bin waet, we i olsem Jisas."},{"vNo":"31 ","txt":"Mo i bin hapen se hem i bin gowe bakegen lelebet aot mo i bin prea long Papa;"},{"vNo":"32 ","txt":"Mo tang i no save talem ol toktok we hem i bin prea, mo tu i no gat man i save raetem ol toktok we hem i bin prea."},{"vNo":"33 ","txt":"Mo grup blong pipol ia i bin harem mo oli witnes; mo ol hat blong olgeta i bin open mo oli bin andastanem long ol hat blong olgeta ol toktok we hem i bin prea."},{"vNo":"34 ","txt":"Be, ol toktok we hem i bin prea i bin bigfala mo gudfala tumas mekem se man i no save raetem olgeta, mo tu man i no save talemaot."},{"vNo":"35 ","txt":"Mo i bin hapen se taem we Jisas i bin mekem wan en blong prea, hem i bin kambak bakegen long ol disaepol, mo i bin talem long olgeta: Bigfala fet olsem ia mi neva bin luk long medel blong evri Jiu; from samting ia mi no bin save soemaot long olgeta ol bigfala merikel olsem, from oli no gat bilif."},{"vNo":"36 ","txt":"I tru mi talem long yufala, i no gat wan long olgeta we i bin luk ol bigfala samting olsem we yufala i bin luk; mo tu oli no bin harem ol bigfala samting olsem we yufala i bin harem."}]}