{"heading":"I no gat noes long graon blong plante aoa—Voes blong Kraes i promes blong karem ol pipol blong hem i kam olsem wan faol i karem ol pikinini blong hem i kam long hem—Bigfala stret pat blong ol pipol i bin sevem. Raonabaot 34–35 yia afta Kraes i bon.","prevAbbr":"3-ne","prevNo":9,"nextAbbr":"3-ne","nextNo":11,"chapterTitle":"3 Nifae 10","verses":[{"vNo":"1 ","txt":"Mo nao luk, i bin hapen se evri pipol blong graon i bin harem ol toktok ia, mo oli bin witnes long hem. Mo afta ol toktok ia, i no bin gat noes long graon blong spes blong plante aoa;"},{"vNo":"2 ","txt":"From ol sapraes blong ol pipol i bin bigwan tumas, mekem se oli bin stop blong krae mo blong krae strong from oli bin lusum ol famle blong olgeta we i bin ded; taswe i bin gat kwaet long ful graon blong spes blong plante aoa."},{"vNo":"3 ","txt":"Mo i bin hapen se i bin gat wan voes bakegen we i bin kam long ol pipol, mo evri pipol i bin harem, mo oli bin witnes long hem, se:"},{"vNo":"4 ","txt":"O yufala ol pipol blong ol bigfala bigtaon ia we i bin foldaon, we i ol laen blong Jekob, yes, we i blong laen blong Isrel, hamas taem nao mi bin karem yufala i kam olsem wan faol i karem ol pikinini blong hem i kam andanit long ol wing blong hem, mo bin givim gudfala kakae long yufala."},{"vNo":"5 ","txt":"Mo bakegen, hamas taem bae mi bin karem yufala i kam olsem wan faol i karem ol pikiknini blong hem i kam andanit long ol wing blong hem, yes, O yufala ol pipol blong laen blong Isrel, we i bin foldaon; yes, O yufala ol pipol blong laen blong Isrel, yufala we i stap long Jerusalem, olsem we yufala i bin foldaon; yes, hamas taem bae mi bin karem yufala i kam olsem wan faol i karem ol pikinini blong hem, mo yufala i no wantem."},{"vNo":"6 ","txt":"O yufala laen blong Isrel we mi bin letem yufala i stap laef, hamas taem bae mi karem yufala i kam olsem wan faol i karem ol pikinini blong hem andanit long ol wing blong hem, sapos yufala i sakem sin mo kambak long mi wetem ful stamba tingting blong hat."},{"vNo":"7 ","txt":"Be sapos yufala i no mekem, O laen blong Isrel, ol ples blong yufala we yufala i stap long hem bae oli kam emti kasem taem we kavenan we i go long ol papa blong yufala i hapen."},{"vNo":"8 ","txt":"Mo i bin hapen se afta we ol pipol i bin harem ol toktok ia, luk, oli bin stat blong krae mo singaot strong bakegen from oli bin lusum ol famle blong olgeta mo ol fren."},{"vNo":"9 ","txt":"Mo i bin hapen se olsem ia nao tri dei ia i bin pas i gowe. Mo i bin long moning, mo tudak i bin kamaot long fes blong graon, mo graon i bin stop blong seksek, mo ol ston i bin stop blong brokbrok, mo ol nogud noes blong fraet i bin stop, mo evri bigfala noes i bin pas i gowe."},{"vNo":"10 ","txt":"Mo graon i bin joen tugeta bakegen, mekem se i bin stap, mo ol harem nogud, mo ol krae, mo ol strong krae blong ol pipol we Kraes i letem olgeta i stap laef i bin stop; mo ol harem nogud blong olgeta i bin kam glad, mo ol krae blong olgeta i kam pres mo oli stap talem tangkyu long Lod Jisas Kraes, Ridima blong olgeta."},{"vNo":"11 ","txt":"Mo olsem ia nao we ol skripja i bin hapen we ol profet i bin tokbaot."},{"vNo":"12 ","txt":"Mo hem i bin bigfala stret pat blong ol pipol we i bin sev, mo hem i bin olgeta we i bin akseptem ol profet mo oli no bin stonem olgeta; mo i bin olgeta we i no bin mekem blad blong ol sent i ron, we Kraes i bin letem olgeta i laef—"},{"vNo":"13 ","txt":"Mo Kraes i bin letem olgeta oli laef mo oli no bin go daon andanit mo graon i no berem olgeta; mo oli no bin draon long ol dip ples blong solwota, mo oli no bin bon long faea, mo tu i no gat wan samting i foldaon long olgeta mo smasem olgeta i ded; mo wael win i no bin karem olgeta i gowe; mo tu stim blong smok mo tudak i no bin kavremap olgeta."},{"vNo":"14 ","txt":"Mo nao, eni man we i ridim, letem hem i andastanem; hem we i gat ol skripja, letem hem i stadi gud long olgeta, mo lukim mo luk sapos ol ded ia mo ol fasin blong smasem gud tru long faea, mo tru long smok, mo tru long ol bigfala hariken, mo tru long ol wael win, mo tru long graon i open blong tekem olgeta, mo evri samting ia i no soemaot se ol profesi blong ol tabu profet i hapen."},{"vNo":"15 ","txt":"Luk, mi talem long yu, Yes, plante i bin testifae long saed blong ol samting ia long taem we Kraes i kam, mo oli bin kilim ded olgeta from oli bin testifae long saed blong ol samting ia."},{"vNo":"16 ","txt":"Yes, profet Sinos i bin testifae long saed blong ol samting ia, mo tu Sinok i bin toktok long saed blong ol samting ia, from oli bin testifae moa long saed blong mifala we i smol haf blong laen blong olgeta we i stap yet."},{"vNo":"17 ","txt":"Luk, bubu blong yumi Jekob tu i bin testifae long saed blong smol haf blong Josef we i stap yet. Mo luk, yumi i no smol haf blong Josef we i laef yet? Mo ol samting ia we i testifae long saed blong yumi, oli no bin raetem olgeta long ol buk we oli bin mekem wetem bras we bubu blong yumi Lihae i bin karemaot long Jerusalem?"},{"vNo":"18 ","txt":"Mo i bin hapen se long en blong teti mo fo yia, luk, bae mi soemaot long yufala se ol pipol blong Nifae we Kraes i bin letem olgeta i laef, mo tu olgeta we oli bin singaotem olgeta ol man blong Leman, we Kraes i bin letem olgeta i laef, Kraes i bin soem ol gudfala fasin long olgeta, mo i bin poremaot ol bigfala blesing long ol hed blong olgeta, inaf blong mekem se i no long taem afta we Kraes i bin go antap long heven i tru we hem i bin soemaot hemwan long olgeta—"},{"vNo":"19 ","txt":"Hem i soemaot bodi blong hem long olgeta, mo i givhan long olgeta, mo wan histri blong ministri blong hem bae mi talemaot afta long taem ia. Taswe blong taem ia mi mekem wan en blong ol toktok blong mi."}]}