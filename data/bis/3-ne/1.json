{"heading":"Nifae, boe blong Hileman, i aot long graon, mo boe blong hem Nifae i holem ol histri—Ol saen ia mo ol sapraes i hapen, ol nogud man oli plan blong oli kilim ded ol man we i stret—Naet we Kraes i bon i kam—Saen i kamaot, mo wan niu sta i girap—Ol giaman mo ol trik i kam moa bigwan, mo ol Gadianton man blong stil i kilim ded plante man. Raonabaot 1–4 yia afta Kraes i bon.","sectionHeading":"Mo Hileman i bin boe blong Hileman, we hem i bin boe blong Alma, we hem i bin boe blong Alma, hem i kamaot long laen blong Nifae we hem i bin boe blong Lihae, we i bin kamaot long Jerusalem long fas yia blong taem we Sedekaea i rul, king blong Juda.","prevAbbr":"hel","prevNo":16,"nextAbbr":"3-ne","nextNo":2,"chapterTitle":"3 Nifae 1","verses":[{"vNo":"1 ","txt":"Nao i bin hapen se naenti mo wan yia i bin pas i gowe mo hem i bin sikis handred yia i pas long taem we Lihae i bin aot long Jerusalem, mo hem i bin long semfala yia we Lakonius i bin jif jaj mo gavena ova long graon."},{"vNo":"2 ","txt":"Mo Nifae, boe blong Hileman, i bin aot long graon blong Sarahemla, hem i bin givim stret wok long boe blong hem Nifae, we i bin fasbon blong hem, long saed blong ol buk we oli bin mekem wetem bras mo evri histri we oli bin kipim, mo ol samting we oli bin holem tabu stat long taem we Lihae i bin aot long Jerusalem."},{"vNo":"3 ","txt":"Afta, hem i bin aot long graon, mo long wea ples hem i bin go long hem, i no gat wan man we i save; mo boe blong hem Nifae i bin kipim ol histri long ples blong hem, yes, histri blong pipol ia."},{"vNo":"4 ","txt":"Mo i bin hapen se long stat blong naenti mo seken yia, luk, ol profesi blong ol profet i bin stat blong hapen moa strong; from i bin stat blong gat ol saen we i moa bigwan mo moa bigfala merikel i bin hapen long medel blong ol pipol."},{"vNo":"5 ","txt":"Be i bin gat sam we i bin stat blong talem se taem i bin pas finis blong ol toktok i hapen, we Samuel man blong Leman i bin talem."},{"vNo":"6 ","txt":"Mo oli bin stat blong glad long saed blong ol brata blong olgeta, oli se: Luk taem i pas finis, mo ol toktok blong Samuel i no bin hapen; taswe, glad blong yufala mo fet blong yufala long saed blong samting ia i bin blong nating."},{"vNo":"7 ","txt":"Mo i bin hapen se oli bin mekem wan bigfala trabol truaot long graon; mo ol pipol we i bin biliv i bin stat blong harem nogud tumas, from oli fraet se long eni wei ol samting we oli bin talem maet i no hapen."},{"vNo":"8 ","txt":"Be luk, oli bin lukaotem oltaem long dei ia mo naet ia mo dei ia we bae i mas olsem wan dei olsem se i no bin gat naet, blong oli save gat save se fet blong olgeta i no bin blong nating."},{"vNo":"9 ","txt":"Nao i bin hapen se i bin gat wan dei olgeta we i no biliv i bin jusum, se olgeta we i bin biliv long ol kastom ia oli mas kilim ded olgeta, hemia nomo sapos we saen i no hapen, we profet Samuel i bin talemaot."},{"vNo":"10 ","txt":"Nao i bin hapen se taem we Nifae, boe blong Nifae, i bin luk nogud fasin ia blong ol pipol blong hem, hat blong hem i bin sore tumas."},{"vNo":"11 ","txt":"Mo i bin hapen se hem i bin go aot mo hem i bin bodaon hemwan long graon, mo i bin prea strong long God blong hem from ol pipol blong hem, yes, olgeta we klosap bae oli ded from fet blong olgeta long kastom blong ol papa blong olgeta."},{"vNo":"12 ","txt":"Mo i bin hapen se hem i bin prea strong long Lod long fuldei ia; mo luk, voes blong Lod i bin kam long hem, i talem:"},{"vNo":"13 ","txt":"Leftemap hed blong yu mo stap glad; from luk, taem i klosap, mo long naet ia bae saen i kamaot, mo long tumora mi kam long wol, blong soem long wol se bae mi mekem evri samting i hapen we mi bin mekem se oli talemaot tru long maot blong ol tabu profet blong mi."},{"vNo":"14 ","txt":"Luk, mi kam long ol pipol blong mi blong mekem evri samting i hapen we mi bin soemaot long ol pikinini blong ol man, stat long taem we wol ia i bin stat, mo blong mekem tingting, blong Papa tugeta wetem blong Pikinini—blong Papa from mi, mo blong Pikinini from bodi blong mit mo bun blong mi. Mo luk, taem i klosap, mo naet ia bae saen i kamaot."},{"vNo":"15 ","txt":"Mo i bin hapen se ol toktok we i bin kam long Nifae i bin hapen, folem olsem we Lod i bin talemaot, from luk, long taem we san i go daon i no bin gat tudak; mo ol pipol i bin stat blong sapraes tumas from i no bin gat tudak taem we naet i bin kam."},{"vNo":"16 ","txt":"Mo i bin gat plante, we oli no bin bilivim ol toktok blong ol profet, we i bin foldaon long graon mo oli bin kam olsem se oli ded, from oli bin save se bigfala plan blong panis, we oli bin mekem rere blong olgeta we i bin biliv long ol toktok blong ol profet i bin kam nogud; from saen we oli bin talemaot i bin stap finis."},{"vNo":"17 ","txt":"Mo oli bin stat blong save se Pikinini blong God bae hem i mas kam kwiktaem; yes, blong endem, evri pipol long fes blong ful graon long wes kasem is, long graon not tugeta wetem long graon saot, oli bin sapraes tumas mekem se oli bin foldaon long graon."},{"vNo":"18 ","txt":"From oli bin save se ol profet i bin testifae long saed blong ol samting ia blong plante yia, mo se saen we hem i bin tokbaot finis i bin stap finis; mo oli bin stat blong fraet from nogud fasin blong olgeta mo fasin blong no bilif."},{"vNo":"19 ","txt":"Mo i bin hapen se i no bin gat tudak nating long fulnaet ia, be i bin gat laet olsem se hem i medel dei. Mo i bin hapen se san i bin girap long moning bakegen, folem prapa oda blong hem; mo oli bin save se hem i bin dei we Lod bae i bon, from saen we i bin kamaot."},{"vNo":"20 ","txt":"Mo samting ia i bin kam blong hapen, yes, evri samting, evri pat, folem ol toktok blong ol profet."},{"vNo":"21 ","txt":"Mo i bin hapen tu se wan niu sta i bin kamaot folem toktok ia."},{"vNo":"22 ","txt":"Mo i bin hapen se stat long taem ia i go fored i bin stat blong gat ol giaman we Seten i sendem aot long medel blong ol pipol blong mekem ol hat blong olgeta i kam strong, blong mekem se oli no save biliv long ol saen mo ol sapraes we oli bin sendem; be i nomata long ol giaman ia mo ol trik, moa bigfala pat blong ol pipol i bin biliv, mo oli bin jenisim laef i go long Lod."},{"vNo":"23 ","txt":"Mo i bin hapen se Nifae i bin go aot long medel blong ol pipol, mo tu plante narafala, oli mekem baptaes blong sakem sin, tru long samting ia i bin gat wan bigfala fasin blong kam klin aot long ol sin. Mo olsem ia nao ol pipol i bin stat bakegen blong gat pis long graon."},{"vNo":"24 ","txt":"Mo i no bin gat eni rao, be smol namba nomo we i bin stat blong prij, oli traem blong pruvum tru long ol skripja se i nomo gat nid blong holem loa blong Moses. Nao long samting ia oli bin mestem, from oli no bin andastanem ol skripja."},{"vNo":"25 ","txt":"Be i bin hapen se oli bin jenisim laef kwiktaem, mo oli bin save long rong, we oli bin stap long hem, from oli bin talem gud long olgeta se loa ia i no hapen yet, mo we i mas hapen long evri smol pis; yes, toktok ia i bin kam long olgeta se i mas hapen; yes, se evri smol haf o leta bae i no pas kasem taem we evri samting ia i hapen; taswe long sem yia ia oli bin kam blong save long rong blong olgeta mo oli bin talemaot ol rong blong olgeta."},{"vNo":"26 ","txt":"Mo olsem ia nao naenti mo seken yia i bin pas i gowe, i karem ol glad nius long ol pipol from ol saen i bin kam blong hapen, folem ol toktok blong profesi blong evri tabu profet."},{"vNo":"27 ","txt":"Mo i bin hapen se naenti mo tri yia i bin pas i gowe tu wetem pis, be ol Gadianton man blong stil nomo, we i bin stap long ol bigfala hil, we i bin stap plante long graon; from ol strongfala ples blong olgeta mo ol sikret ples blong olgeta i bin strong tumas mekem se ol pipol i no bin save winim olgeta; taswe oli bin kilim ded plante pipol, mo oli bin mekem plante fasin ia blong oli kilim ded ol pipol long medel blong ol pipol."},{"vNo":"28 ","txt":"Mo i bin hapen se long naenti mo fo yia oli bin stat blong kam plante long wan bigfala namba, from i bin gat plante man we i pulaot long ol man blong Nifae we i bin ronwe long olgeta, we i bin mekem ol man blong Nifae we i bin stap long graon i harem nogud tumas."},{"vNo":"29 ","txt":"Mo i bin gat tu wan stamba tingting blong plante harem nogud long medel blong ol man blong Leman; from luk, oli bin gat plante pikinini we i bin gru i kam antap mo i bin stat blong gat moa yia, mekem se oli bin stat blong mekem ol samting we oli wantem, mo ol man blong Soram i bin lidim olgeta i gowe, tru long ol swit tok blong olgeta, blong joenem Gadianton man blong stil."},{"vNo":"30 ","txt":"Mo olsem ia nao ol man blong Leman i bin kasem hadtaem tu, mo i bin stat blong kam antap long saed blong fet blong olgeta mo stret fasin, from nogud fasin blong ol jeneresen we i stap kam antap."}]}