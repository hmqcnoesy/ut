{"heading":"Long tudak, voes blong Kraes i talemaot fasin blong smasem gud plante pipol mo ol bigtaon from fasin nogud blong olgeta—Mo tu hem i talemaot we hem i Pikinini blong God, i talemaot se loa blong Moses i hapen, mo i askem evri man blong kam long hem mo sev. Raonabaot 34 yia afta Kraes i bon.","prevAbbr":"3-ne","prevNo":8,"nextAbbr":"3-ne","nextNo":10,"chapterTitle":"3 Nifae 9","verses":[{"vNo":"1 ","txt":"Mo i bin hapen se i bin gat wan voes we evri pipol long graon i bin harem, long ful fes blong graon ia, i talem se:"},{"vNo":"2 ","txt":"Sore tumas, sore tumas, sore tumas long ol pipol ia; sore tumas long olgeta we i stap long ful graon ia sapos oli no sakem sin; from devel i stap laf, mo ol enjel blong hem i stap glad, from ol ded blong ol naes boe mo ol gel blong ol pipol blong mi; mo hem i from ol nogud fasin mo ol rabis sin blong mekem se oli bin foldaon!"},{"vNo":"3 ","txt":"Luk, bigfala bigtaon ia Sarahemla mi bin bonem wetem faea, mo ol pipol we i stap long hem."},{"vNo":"4 ","txt":"Mo luk, bigfala bigtaon ia Moronae mi bin mekem se i go andanit long ol dip ples blong solwota, mo ol pipol we i stap long hem blong draon."},{"vNo":"5 ","txt":"Mo luk, bigfala bigtaon ia Moronaeha mi bin kavremap wetem graon, mo ol pipol we i stap long hem, blong haedem ol nogud fasin blong olgeta mo ol rabis sin blong olgeta long fored blong fes blong mi, blong mekem se blad blong ol profet mo ol sent bae i nomo kam long mi agensem olgeta."},{"vNo":"6 ","txt":"Mo luk, bigtaon blong Gilgal mi bin mekem se i go andanit long graon, mo ol pipol we i stap long hem blong berem olgeta long ol dip ples blong graon;"},{"vNo":"7 ","txt":"Yes, mo bigtaon blong Onaeha mo olgeta we i stap long hem, mo bigtaon blong Mokam mo olgeta we i stap long hem, mo bigtaon blong Jerusalem mo olgeta we i stap long hem; mo ol wota mi bin mekem se oli kam antap long ples blong olgeta, blong haedem ol nogud fasin blong olgeta mo ol rabis sin blong olgeta long fored blong fes blong mi, blong mekem se blad blong ol profet mo ol sent bae i nomo kam antap long mi agensem olgeta."},{"vNo":"8 ","txt":"Mo luk, bigtaon blong Gadiandae mo bigtaon blong Gadiomna, mo bigtaon blong Jekob, mo bigtaon blong Gimgimno, olgeta ia mi bin mekem se oli go andanit long graon, mo mi bin mekem ol hil mo ol vale long ol ples blong olgeta; mo olgeta we i stap long olgeta mi bin berem andanit long ol dip ples blong graon, blong haedem ol nogud fasin blong olgeta mo ol rabis sin long fored blong fes blong mi, blong mekem se blad blong ol profet mo ol sent bae i nomo kam antap long mi agensem olgeta."},{"vNo":"9 ","txt":"Mo luk, bigtaon ia Jekobugat, we ol pipol blong king Jekob i bin stap long hem, mi bin mekem i bon long faea from ol sin blong olgeta mo ol nogud fasin blong olgeta, we i bin antap moa bitim evri nogud fasin blong ful graon ia, from ol sikret fasin blong olgeta blong kilim man i ded mo ol grup; from i bin olgeta ia nao we i bin smasem gud pis blong ol pipol blong mi mo gavman blong graon; taswe mi bin mekem se oli bin bon, blong kilim ded olgeta long fored blong fes blong mi, blong mekem se blad blong ol profet mo ol sent bae i nomo kam antap long mi agensem olgeta."},{"vNo":"10 ","txt":"Mo luk, bigtaon blong Leman, mo bigtaon blong Jos, mo bigtaon blong Gad, mo bigtaon blong Kiskumen, mi bin mekem se oli bon long faea, mo olgeta we i stap long olgeta, from ol nogud fasin blong olgeta blong sakemaot ol profet, mo stonem olgeta we mi bin sendem blong talemaot long olgeta long saed blong ol nogud fasin blong olgeta mo ol rabis sin."},{"vNo":"11 ","txt":"Mo from oli bin sakem evriwan aot, mekem se i no bin gat wan we i stret long medel blong olgeta, mi bin sendem daon faea mo mi bin kilim ded olgeta, blong mekem se ol nogud fasin blong olgeta mo ol rabis sin i save haed long fored blong fes blong mi, blong mekem se blad blong ol profet mo ol sent we mi bin sendem long medel blong olgeta bae i no save krae long mi aot long graon agensem olgeta."},{"vNo":"12 ","txt":"Mo plante bigfala fasin blong smasem gud mi bin mekem se i kam long graon ia, mo long pipol ia, from ol nogud fasin blong olgeta mo ol rabis sin blong olgeta."},{"vNo":"13 ","txt":"O yufala evriwan we i stap laef from we yufala i moa stret bitim olgeta, bae yufala i no kambak naoia long mi, mo sakem ol sin blong yufala, mo jenisim laef blong yufala blong mekem se mi save mekem yufala i kam oraet?"},{"vNo":"14 ","txt":"Yes, i tru mi talem long yufala, sapos yufala i kam long mi bae yufala i gat laef we i no save finis. Luk, mi stap stretem han blong sore blong mi i go long yufala, mo eni man we bae i kam, hem bae mi akseptem; mo olgeta we i kam long mi i kasem blesing."},{"vNo":"15 ","txt":"Luk, mi mi Jisas Kraes Pikinini blong God. Mi bin mekem ol heven mo wol, mo evri samting we i stap long olgeta. Mi bin stap wetem Papa stat long stat. Mi mi stap long Papa mo Papa i stap long mi, mo tru long mi Papa i leftemap nem blong hem."},{"vNo":"16 ","txt":"Mi bin kam long olgeta blong mi, mo olgeta blong mi i no bin akseptem mi. Mo ol skripja long saed blong taem we bae mi kam i bin hapen finis."},{"vNo":"17 ","txt":"Mo olgeta we oli bin akseptem mi, long olgeta mi bin givim long olgeta blong kam ol pikinini blong God; mo olsem ia bae mi mekem long olgeta evriwan we bae i biliv long nem blong mi, from luk, tru long mi fasin blong pemaot i kam, mo tru long mi loa blong Moses i hapen."},{"vNo":"18 ","txt":"Mi mi laet mo laef blong wol. Mi mi Alfa mo Omega, mi mi stat mo mi mi en."},{"vNo":"19 ","txt":"Mo bae yufala i nomo givim long mi fasin blong mekem blad i ron; yes, ol sakrifaes blong yufala mo ol ofring we yufala i bonem bae i mas stop, from bae mi no akseptem eni long ol sakrifaes blong yufala mo ol ofring we yufala i bonem."},{"vNo":"20 ","txt":"Mo bae yufala i mekem olsem wan sakrifaes long mi, wan hat we i fulap wetem sore mo wan spirit we i wantem blong sakem sin. Mo olgeta we bae i kam long mi wetem wan hat we i fulap wetem sore mo wan spirit we i wantem blong sakem sin, hem bae mi baptaesem wetem faea mo wetem Tabu Spirit, i semak olsem ol man blong Leman, from fet blong olgeta long mi long taem we oli bin jenisim laef, oli bin baptaes wetem faea mo wetem Tabu Spirit, mo oli no bin save."},{"vNo":"21 ","txt":"Luk, mi bin kam long wol blong tekem fasin blong pemaot i kam long wol, blong sevem wol long sin."},{"vNo":"22 ","txt":"Taswe, eni man we i sakem sin mo kam long mi olsem wan smol pikinini, hem bae mi akseptem, from olgeta ia i gat raet long kingdom blong God. Luk, from olgeta olsem, mi bin givim laef blong mi mo mi bin tekem bakegen; taswe sakem sin, mo kam long mi yufala evriwan long evri en blong wol, mo stap sev."}]}