{"heading":"Ol ami blong ol man blong Nifae i winim ol Gadianton man blong stil—Oli kilim ded Gidianhae, mo man we i folem hem, Semnaraeha, oli hangem hem—Ol man blong Nifae i presem Lod blong olgeta from ol win blong olgeta. Raonabaot 19–22 yia afta Kraes i bon.","prevAbbr":"3-ne","prevNo":3,"nextAbbr":"3-ne","nextNo":5,"chapterTitle":"3 Nifae 4","verses":[{"vNo":"1 ","txt":"Mo i bin hapen se long las pat blong eitin yia ol ami ia blong ol man blong stil i bin mekem rere blong faet, mo oli bin stat blong kam daon mo kwiktaem aot long ol hil, mo aot long ol bigfala hil, mo ples we i no gat man long hem, mo ol ples blong ol strong sapot blong olgeta, mo ol sikret ples blong olgeta, mo oli bin stat blong tekem ol graon, we i bin stap long graon saot tugeta wetem long graon blong not, mo oli bin stat blong tekem mo holem evri graon we ol man blong Nifae i bin lego, mo ol bigtaon we oli bin livim i emti."},{"vNo":"2 ","txt":"Be luk, i no bin gat ol wael anamol o ol anamol blong kakae long ol graon ia we ol man blong Nifae i bin lego, mo i no bin gat ol anamol blong kakae blong ol man blong stil be i long ples we i no gat man long hem nomo."},{"vNo":"3 ","txt":"Mo ol man blong stil i no bin save stap laef sapos i no long ples we i no gat man long hem, from nid blong kakae; from ol man blong Nifae i bin livim ol graon blong olgeta i emti, mo oli bin tekem tugeta ol grup blong anamol blong olgeta mo ol buluk blong olgeta, mo evri samting blong olgeta, mo oli bin stap long wan grup."},{"vNo":"4 ","txt":"Taswe, i no bin gat eni janis blong ol man blong stil blong stil long taem blong faet o blong kasem kakae, hemia nomo sapos i no blong kamaot long open ples blong faet agensem ol man blong Nifae; mo from ol man blong Nifae i stap long wan grup, mo oli gat wan bigfala namba tumas, mo oli bin holem taet blong olgeta bakegen ol samting, mo ol hos mo ol buluk, mo ol grup blong evri kaen, blong oli save laef blong spes blong seven yia, long taem ia oli bin hop blong smasem gud ol man blong stil aot long fes blong graon; mo olsem ia nao eitin yia i bin pas i gowe."},{"vNo":"5 ","txt":"Mo i bin hapen se long naentin yia Gidianhae i bin faenem se i gat nid se hem i mas go antap blong faet agensem ol man blong Nifae, from i no bin gat eni wei we oli bin save laef sapos oli no tekem ol samting wetem fos, blong stil mo kilim man i ded."},{"vNo":"6 ","txt":"Mo oli bin fraet blong seraotem olgeta long fes blong graon inaf blong mekem se oli save planem ol sid, from oli fraet se ol man blong Nifae bae i kam long olgeta mo kilim ded olgeta; taswe Gidianhae i bin givim oda long ol ami blong hem se long yia ia oli mas go antap blong faet agensem ol man blong Nifae."},{"vNo":"7 ","txt":"Mo i bin hapen se oli bin kam antap blong faet; mo hemia i bin long nambasikis manis; mo luk, i bin wan bigfala mo strong dei we oli bin kam antap blong faet; mo oli bin putum klos folem fasin blong ol man blong stil; mo oli bin gat wan skin blong yang sipsip we i stap raon long wes blong olgeta, mo oli bin pentem olgeta wetem blad, mo oli bin sevem ol hed blong olgeta, mo oli bin putum ol hat blong faet long olgeta; i soemaot we ol ami blong Gidianhae oli bigfala mo oli strong, from ol klos blong faet blong olgeta, mo from we oli bin pentem olgeta wetem blad."},{"vNo":"8 ","txt":"Mo i bin hapen se ol ami blong ol man blong Nifae, taem we oli bin lukim dresap blong ami blong Gidianhae, olgeta evriwan i bin foldaon long graon mo oli bin leftemap ol prea blong olgeta long Lod, God blong olgeta, blong hem i letem olgeta i stap laef mo tekem olgeta aot long ol han blong ol enemi blong olgeta."},{"vNo":"9 ","txt":"Mo i bin hapen se taem we ol ami blong Gidianhae i bin luk samting ia oli bin stat blong singaot wetem wan strong voes, from glad blong olgeta, from oli bin ting se ol man blong Nifae i bin foldaon wetem fraet from bigfala fraet blong ol ami blong olgeta."},{"vNo":"10 ","txt":"Be long samting ia oli bin harem nogud, from ol man blong Nifae i no bin fraet long olgeta; be oli bin respektem God blong olgeta mo oli bin askem hem blong lukaotem gud olgeta; taswe, taem we ol ami blong Gidianhae i bin ron long olgeta, oli bin rere blong mitim olgeta; yes, wetem paoa blong Lod oli bin kasem olgeta."},{"vNo":"11 ","txt":"Mo faet i bin stat long hemia namba sikis manis; mo faet ia i bin bigfala mo strong, yes, fasin blong kilim man i ded i bin bigfala mo strong, inaf we i mekem se i neva bin gat wan fasin blong kilim man i ded long medel blong evri pipol blong Lihae stat long taem we hem i bin aot long Jerusalem."},{"vNo":"12 ","txt":"Mo i nomata long ol woning mo ol tru promes we Gidianhae i bin mekem, luk, ol man blong Nifae i bin winim olgeta, inaf blong mekem se oli bin ronwe long fored blong olgeta."},{"vNo":"13 ","txt":"Mo i bin hapen se Gidgidonae i bin givim oda se ol ami blong hem i mas folem olgeta kasem ol boda blong ples we i no gat man long hem, mo se oli no mas letem i stap laef eni we i kam long ol han blong olgeta long rod; mo olsem ia nao oli bin folem olgeta mo oli bin kilim olgeta i ded, kasem ol boda blong ples we i no gat man long hem, go kasem taem we oli bin mekem oda blong Gidgidonae i hapen."},{"vNo":"14 ","txt":"Mo i bin hapen se Gidianhae, we i bin stanap mo faet wetem i no bin fraet, oli bin ronem hem long taem we hem i stap ronwe; mo from hem i bin taed from we hem i bin faet tumas, oli bin kasem hem mo kilim hem hem i ded. Mo olsem ia nao i en blong Gidianhae man blong stil."},{"vNo":"15 ","txt":"Mo i bin hapen se ol ami blong ol man blong Nifae i bin gobak bakegen long sefples blong sef blong olgeta. Mo i bin hapen se naentin yia ia i bin pas i gowe, mo ol man blong stil i no bin kam bakegen blong faet; mo tu oli no bin kam bakegen long twenti yia."},{"vNo":"16 ","txt":"Mo long twenti mo wan yia oli no bin kam antap blong faet, be oli bin kam antap long evri saed blong hipimap graon raonabaot long ol pipol blong Nifae; from oli bin ting se sapos oli blokem ol pipol blong Nifae long ol graon blong olgeta, mo mas holem gud olgeta insaed, long evri saed, mo sapos oli blokem olgeta long ol janis blong olgeta aotsaed, blong mekem se oli save mekem olgeta blong lego olgeta bakegen folem wanem we oli wantem."},{"vNo":"17 ","txt":"Nao oli bin jusum long olgeta bakegen wan narafala lida we nem blong hem i bin Semnaraeha; taswe i bin Semnaraeha we i bin mekem se wok ia blong raonem i mas tekem ples."},{"vNo":"18 ","txt":"Be luk, samting ia i wan gudfala janis long ol man blong Nifae; from hem i no bin posibol blong ol man blong stil blong raonem longtaem inaf blong afektem ol man blong Nifae, from plante samting blong olgeta we oli bin hipimap mo sevem."},{"vNo":"19 ","txt":"Mo from oli sot long ol samting long medel blong ol man blong stil; from luk, oli no bin gat eni samting be mit nomo blong stap laef long hem, we mit ia oli bin kasem long ples we i no gat man long hem;"},{"vNo":"20 ","txt":"Mo i bin hapen se ol wael anamol blong kakae i bin kam sot long ples we i no gat man long hem, inaf we i mekem se ol man blong stil oli rere blong ded from hanggri."},{"vNo":"21 ","txt":"Mo ol man blong Nifae i bin gohed blong maj i go aot long dei mo long naet, mo oli atakem ol ami blong olgeta, mo oli kilim ded olgeta long ol taosen mo long ol ten blong ol taosen."},{"vNo":"22 ","txt":"Mo olsem ia nao i bin kam tingting blong ol pipol blong Semnaraeha blong stopem plan blong olgeta, from bigfala panis we i bin kam long olgeta long naet mo long dei."},{"vNo":"23 ","txt":"Mo i bin hapen se Semnaraeha i bin givim oda long ol pipol blong hem se oli mas stop long wok blong raonem, mo maj i go long ol pat blong graon long not we oli stap moa longwe bitim ol narafala ples."},{"vNo":"24 ","txt":"Mo nao, Gidgidonae from hem i save plan blong olgeta, mo from hem i save se oli slak from oli nidim kakae, mo fasin blong kilim ded we i bin hapen long medel blong olgeta i bigwan, taswe hem i bin sendem aot ol ami blong hem long naetaem, mo bin blokem rod blong olgeta blong ronwe long hem."},{"vNo":"25 ","txt":"Mo samting ia oli bin mekem long naetaem, mo oli bin maj i go bitim ol man blong stil, blong mekem se long nekis dei, taem we ol man blong stil i bin statem maj blong olgeta, oli mitim ol ami blong ol man blong Nifae long fored blong olgeta tugeta wetem long biaen blong olgeta."},{"vNo":"26 ","txt":"Mo ol man blong stil we i bin stap long saot olgeta tu oli blokem ol ples blong olgeta blong ronwe long hem. Mo evri samting ia i bin hapen folem oda blong Gidgidonae."},{"vNo":"27 ","txt":"Mo i bin gat plante taosen we i bin lego olgeta bakegen blong kam ol prisena long ol man blong Nifae, mo olgeta narawan long olgeta we i bin stap oli bin kilim ded."},{"vNo":"28 ","txt":"Mo lida blong olgeta, Semnaraeha, oli bin tekem hem mo hangem hem long wan tri, yes, we i long antap blong tri ia kasem taem we hem i bin ded. Mo taem we oli bin hangem hem kasem taem we hem i bin ded, oli bin mekem tri ia i foldaon long graon, mo oli bin singaot wetem wan voes we i bigwan, oli talem:"},{"vNo":"29 ","txt":"Bae Lod i sevem ol pipol blong hem long stret fasin mo long tabu fasin blong hat, blong olgeta i save foldaon long graon, olgeta we bae oli lukaotem blong kilim ded hem from paoa mo ol sikret grup, we i olsem man ia i bin foldaon long graon."},{"vNo":"30 ","txt":"Mo oli bin hapi mo singaot bakegen wetem wan voes, se: Bae God blong Ebraham, mo God blong Aesak, mo God blong Jekob, lukaotem gud pipol ia long stret fasin, long taem we bae oli prea long nem blong God blong olgeta blong hem i lukaotem gud long olgeta."},{"vNo":"31 ","txt":"Mo i bin hapen se oli bin stat, olgeta evriwan olsem wan, blong singsing, mo presem God blong olgeta from bigfala samting we hem i bin mekem long olgeta, blong sevem olgeta blong oli no foldaon long ol han blong ol enemi blong olgeta."},{"vNo":"32 ","txt":"Yes, oli bin singaot: Hosana long God we i Hae Olgeta. Mo oli bin singaot: Blesem nem blong Lod God we i gat Olgeta Paoa, God we i Hae Olgeta."},{"vNo":"33 ","txt":"Mo ol hat blong olgeta i bin solap long glad mekem se plante wota blong ae i bin kamaot, from bigfala gudfala fasin blong God blong tekem olgeta aot long ol han blong ol enemi blong olgeta; mo oli bin save se hem i bin from fasin blong sakem sin blong olgeta mo fasin blong putum tingting i stap daon blong olgeta we oli bin kamaot long panis we i no gat en."}]}