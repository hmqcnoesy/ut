{"heading":"Ol man blong Nifae we i bilivim Samuel i kasem baptaes tru long Nifae—Ol man blong Nifae we i no sakem sin, i no save kilim ded Samuel wetem ol ara mo ston—Samfala oli mekem ol hat blong olgeta i kam strong, mo sam narafala i luk ol enjel—Olgeta we i no biliv i talem se i no wan stret tingting blong biliv long Kraes mo taem we bae hem i kam long Jerusalem. Raonabaot 6–1 yia bifo Kraes i bon.","prevAbbr":"hel","prevNo":15,"nextAbbr":"3-ne","nextNo":1,"chapterTitle":"Hileman 16","verses":[{"vNo":"1 ","txt":"Mo nao, i bin hapen se i bin gat plante we oli bin harem ol toktok blong Samuel, man blong Leman, we hem i bin talemaot antap long ol wol blong bigtaon. Mo olgeta we i bin biliv long toktok blong hem oli bin go aot mo oli bin lukaotem Nifae; mo taem we oli bin kam aot mo oli bin faenem hem oli bin talemaot long hem ol sin blong olgeta, mo oli no bin tanem baksaed, from oli bin wantem blong kasem baptaes long Lod."},{"vNo":"2 ","txt":"Be olgeta we i bin stap we oli no bin biliv long ol toktok blong Samuel oli bin kros long hem; mo oli bin sakem ol ston long hem antap long wol, mo tu plante i bin sutum ol ara long hem long taem we hem i bin stanap long wol; be Spirit blong Lod i bin stap wetem hem, inaf we i mekem se oli no bin save kasem hem wetem ol ston blong olgeta wetem ol ara blong olgeta."},{"vNo":"3 ","txt":"Nao taem we oli bin luk se oli no save kasem hem, i bin gat plante moa we i bin biliv long ol toktok blong hem, inaf we i mekem se oli bin gowe i go long Nifae blong kasem baptaes."},{"vNo":"4 ","txt":"From luk, Nifae i bin stap mekem baptaes, mo i stap talemaot profesi, mo i stap prij, hem i talemaot fasin blong sakem sin long ol pipol, i soemaot ol saen mo ol sapraes, i mekem ol merikel long medel blong ol pipol, blong oli save gat save se Kraes bae i kam i no longtaem—"},{"vNo":"5 ","txt":"Hem i stap talem long olgeta ol samting we bae i kam i no longtaem, blong oli save gat save mo tingbaot long taem we ol samting ia i kam, we oli bin talemaot long olgeta bifo long taem, blong mekem se oli save bilivim; taswe olgeta we i bin biliv long ol toktok blong Samuel i bin go fored long hem blong kasem baptaes, from oli bin kam blong sakem mo talemaot ol sin blong olgeta."},{"vNo":"6 ","txt":"Be bigfala pat blong olgeta i no bin biliv long ol toktok blong Samuel; taswe taem we oli bin luk se oli no save kasem hem wetem ol ston blong olgeta mo ol ara blong olgeta, oli bin singaot long ol kapten blong olgeta, oli talem: Holem man ia mo fasem taet hem, from luk hem i gat wan devel; mo from paoa blong devel we i stap long hem, mifala i no save kasem hem wetem ol ston blong mifala mo ol ara blong mifala; taswe tekem hem mo fasem taet hem, mo tekem hem i go."},{"vNo":"7 ","txt":"Mo taem we oli bin go fored blong putum ol han blong olgeta long hem, luk, hem i bin jam i go daon long wol, mo hem i bin ronwe aot long ol graon blong olgeta, yes, hem i go kasem kantri blong hem, mo hem i bin stat blong prij mo profesae long medel blong ol pipol blong hem."},{"vNo":"8 ","txt":"Mo luk, ol man blong Nifae i neva harem eni samting moa long medel blong olgeta long saed blong hem; mo olsem ia nao i bin laef blong ol pipol."},{"vNo":"9 ","txt":"Mo olsem ia nao eiti mo sikis yia blong rul blong ol jaj ova long ol pipol blong Nifae i bin en."},{"vNo":"10 ","txt":"Mo olsem ia nao eiti mo seven yia blong rul blong ol jaj i bin en tu, bigfala pat blong ol pipol i stap yet long ol hae tingting blong olgeta mo nogud fasin, mo smol pat i wokbaot sloslo long fored blong God."},{"vNo":"11 ","txt":"Mo ol samting i bin stap olsem ia tu, long eiti mo eit yia blong rul blong ol jaj."},{"vNo":"12 ","txt":"Mo i bin gat be smol jenis nomo long ol samting blong ol pipol, be ol pipol i bin stat blong kam moa strong long rabis fasin, mo mekem moa mo moa blong ol samting we i bin agensem ol komanmen blong God, long eiti mo naen yia blong ol rul blong ol jaj."},{"vNo":"13 ","txt":"Be i bin hapen se long naenti yia blong ol rul blong ol jaj, i bin gat ol bigfala saen i go long ol pipol, mo ol sapraes; mo ol toktok blong ol profet i bin stat blong hapen."},{"vNo":"14 ","txt":"Mo ol enjel i bin kamaot long ol man, ol waes man, mo oli bin talemaot long olgeta ol gudnius blong bigfala glad; olsem ia nao long yia ia ol skripja i bin stat blong hapen."},{"vNo":"15 ","txt":"Be, ol pipol i bin stat blong mekem ol hat blong olgeta i kam strong, olgeta evriwan i no be olgeta we oli bin biliv moa strong, long ol man blong Nifae tugeta wetem long ol man blong Leman, mo oli bin stat blong dipen long paoa blong olgeta nomo, mo long ol waes tingting blong olgeta nomo, se:"},{"vNo":"16 ","txt":"Samfala samting maet oli bin talem stret aot long plante olsem; be luk, mifala i save se evri bigfala mo gudfala wok ia i no save hapen, long ol samting we oli bin tokbaot."},{"vNo":"17 ","txt":"Mo oli bin stat blong rao smol mo blong rao wetem wan wan long olgeta bakegen, se:"},{"vNo":"18 ","txt":"We i no wan stret tingting se wan man olsem wan Kraes bae i kam; sapos i olsem, mo hem i Pikinini blong God, Papa blong heven mo blong wol, olsem we oli bin tokbaot, from wanem bae hem i soem hemwan long yumi semak olsem olgeta we bae i stap long Jerusalem?"},{"vNo":"19 ","txt":"Yes, from wanem bae hem i no soem hemwan long graon ia semak olsem long graon blong Jerusalem?"},{"vNo":"20 ","txt":"Be luk, mifala i save se hemia i wan nogud kastom, we oli pasem daon long mifala tru long ol papa blong mifala, blong mekem mifala se mifala i mas biliv long sam bigfala mo gudfala samting we bae i kam blong hapen, be i no long medel blong mifala, be long wan graon we i longwe tumas, wan graon we mifala i no save; taswe oli save holem mifala we mifala i no save wan samting nating, from mifala i no save witnesem wetem ol ae blong mifala se oli tru."},{"vNo":"21 ","txt":"Mo bae oli, tru long ol trik mo defren wok blong nogud wan, wokem wan bigfala sikret we mifala i no save andastanem, we bae i holem daon mifala blong stap ol wokman blong ol toktok blong olgeta, mo tu ol wokman blong olgeta, from mifala i dipen long olgeta blong oli tijim mifala trutok, mo olsem ia nao bae oli holem mifala we mifala i no save wan samting nating, sapos bae mifala i lego mifala long olgeta, evri dei blong laef blong mifala."},{"vNo":"22 ","txt":"Mo plante moa samting ol pipol i bin tingbaot long ol hat blong olgeta, we i bin krangke mo samting we i blong nating; mo oli bin wari tumas from Setan i bin tanem tingting blong olgeta blong mekem nogud fasin oltaem; yes, hem i bin go olbaot blong talem ol giaman toktok mo ol rao long ful fes blong graon, blong hem i save mekem ol hat blong ol pipol i kam strong agensem samting we i bin gud mo agensem ol samting we bae i kam."},{"vNo":"23 ","txt":"Mo i nomata long ol saen mo ol sapraes we i bin hapen long medel blong ol pipol blong Lod, mo ol plante merikel we oli bin mekem, Setan i bin kasem bigfala kontrol long ol hat blong ol pipol long ful fes blong graon."},{"vNo":"24 ","txt":"Mo olsem ia nao naenti yia ia blong rul blong ol jaj ova long ol pipol blong Nifae i bin en."},{"vNo":"25 ","txt":"Mo olsem ia nao buk blong Hileman i bin en, folem histri blong Hileman mo ol boe blong hem."}]}