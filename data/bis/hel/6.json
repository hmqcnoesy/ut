{"heading":"Ol man blong Leman we i stret oli prij long ol man blong Nifae we i nogud—Tugeta saed blong ol pipol i kam antap gud long wan taem blong pis mo plante samting—Lusifa, stamba blong sin, i tanem ol hat blong ol nogud man mo ol Gadianton man blong stil long saed blong ol fasin blong kilim man i ded mo long nogud fasin—Ol man blong stil i rulum gavman blong Nifae. Raonabaot 29–23 yia bifo Kraes i bon.","prevAbbr":"hel","prevNo":5,"nextAbbr":"hel","nextNo":7,"chapterTitle":"Hileman 6","verses":[{"vNo":"1 ","txt":"Mo i bin hapen se taem we siksti mo tu yia blong rul blong ol jaj i bin en, evri samting ia i bin hapen mo ol man blong Leman i bin kam, bigfala pat blong olgeta, wan stret pipol, inaf blong mekem se stret fasin blong olgeta i bin bitim blong ol man blong Nifae, from fasin blong olgeta blong stanap strong mo fasin blong olgeta blong stap strong long fet."},{"vNo":"2 ","txt":"From luk, i bin gat plante long ol man blong Nifae we i bin kam stronghed mo oli no wantem sakem sin mo oli nogud bigwan, inaf blong mekem se oli bin sakemaot toktok blong God mo ol prijing mo profesi we i bin kam long medel blong olgeta."},{"vNo":"3 ","txt":"Be, pipol blong jos i bin gat bigfala glad from ol man blong Leman i bin jenisim laef, yes, from jos blong God, we i bin stanap long medel blong olgeta; mo oli bin fren wan wetem narawan, mo oli bin hapi wan wetem narawan, mo oli bin gat bigfala glad."},{"vNo":"4 ","txt":"Mo i bin hapen se plante long ol man blong Leman i bin kam daon long graon blong Sarahemla, mo oli bin talemaot long ol pipol blong ol man blong Nifae fasin we oli bin jenisim laef blong olgeta, mo oli bin askem strong long olgeta blong gat fet mo blong sakem sin."},{"vNo":"5 ","txt":"Yes, mo plante i bin prij wetem paoa we i bigwan tumas mo raet, we i mekem tingting blong plante long olgeta i stap daon olgeta, blong stap olsem ol man we i folem God mo Sipsip wetem tingting we i stap daon."},{"vNo":"6 ","txt":"Mo i bin hapen se plante long ol man blong Leman i bin go long graon long not; mo tu Nifae mo Lihae i bin go long graon long not, blong prij long ol pipol. Mo olsem ia nao siksti mo nambatri yia i bin en."},{"vNo":"7 ","txt":"Mo luk, i bin gat pis long evri graon, inaf blong mekem se ol man blong Nifae i bin go long eni pat blong graon we oli bin wantem, oli go long ol man blong Nifae o long ol man blong Leman."},{"vNo":"8 ","txt":"Mo i bin hapen se ol man blong Leman tu i bin go long eni ples we oli bin wantem, oli go long ol man blong Leman o long ol man blong Nifae; mo olsem ia nao oli bin fri blong wok wan wetem narawan long olgeta, blong pem mo salem samting, mo blong winim samting, folem wanem oli wantem."},{"vNo":"9 ","txt":"Mo i bin hapen se oli bin kam rij tumas, ol man blong Leman tugeta wetem ol man blong Nifae; mo oli bin gat plante long ol gol we i tumas, mo long ol silva, mo long evri defren kaen aean we i gudgudfala, long graon saot tugeta wetem long graon not."},{"vNo":"10 ","txt":"Nao graon saot oli bin singaotem Lihae, mo graon not oli bin singaotem Myulek, we i bin folem boe blong Sedekia; from Lod i bin tekem Myulek i go long graon not, mo Lihae long graon saot."},{"vNo":"11 ","txt":"Mo luk, i bin gat evri kaen gol long tufala graon ia, mo blong silva, mo blong ol gudgudfala ston blong aean blong evri kaen; mo i bin gat tu ol gudfala wokman, we oli bin wok long ol defren kaen ston blong aean mo oli bin wokem gud olgeta; mo olsem ia nao oli bin kam rij."},{"vNo":"12 ","txt":"Oli bin resemap plante sid, long not tugeta wetem long saot; mo oli bin gru gud tumas; long not tugeta wetem long saot. Mo oli bin kam plante mo kam strong tumas long graon. Mo oli bin resemap plante grup blong anamol mo ol buluk, yes, plante anamol we i fatfat."},{"vNo":"13 ","txt":"Luk ol woman blong olgeta oli bin wok mo mekem tred, mo oli bin mekem evri kaen kaliko, blong kaliko we oli soemap gud mo ol kaliko blong evri kaen, blong kavremap bodi blong olgeta we i neked. Mo olsem ia nao siksti mo fo yia i bin pas i gowe wetem pis."},{"vNo":"14 ","txt":"Mo long siksti mo faef yia oli bin gat tu bigfala glad mo pis, yes, plante prijing mo plante profesi long saed blong ol samting we bae i kam. Mo olsem ia nao siksti mo faef yia i bin pas i gowe."},{"vNo":"15 ","txt":"Mo i bin hapen se long siksti mo sikis yia blong rul blong ol jaj, luk, Sesoram i bin kasem ded tru long wan han we oli no save taem we hem i bin sidaon long jea blong jajmen. Mo i bin hapen se long semfala yia, we boe blong hem, we ol pipol i bin jusum blong tekem ples blong hem, oli bin kilim hem i ded tu. Mo olsem ia nao siksti mo sikis yia i bin en."},{"vNo":"16 ","txt":"Mo long stat blong siksti mo seven yia ol pipol i bin stat blong kam nogud tumas bakegen."},{"vNo":"17 ","txt":"From luk, Lod i bin blesem olgeta longtaem wetem ol rij samting blong wol mekem se oli no bin mekem olgeta i kam kros, long ol faet, o long blad i ron; taswe oli bin stat blong putum ol hat blong olgeta long ol rij samting blong olgeta; yes, oli bin stat blong lukaotem blong kasem samting blong mekem se oli save leftemap, olgeta wan i moa hae long narafala wan, taswe oli bin stat blong mekem ol fasin blong kilim man i ded long sikret, mo blong stil mo blong tekem ol samting long taem blong faet, blong oli save kasem mane."},{"vNo":"18 ","txt":"Mo nao luk, olgeta man blong kilim man i ded mo olgeta blong tekem ol samting long taem blong faet, oli bin wan grup we Kiskumen mo Gadianton i bin statem. Mo nao i bin hapen se i bin gat plante, we i long medel blong ol man blong Nifae, blong grup blong Gadianton. Be luk, oli bin moa plante long medel blong ol man blong Leman we oli moa nogud. Mo oli bin singaotem olgeta ol man blong Gadianton blong stil mo kilim man i ded."},{"vNo":"19 ","txt":"Mo i bin olgeta we i bin kilim ded jif jaj Sesoram, mo boe blong hem, taem we oli stap long jea blong jajmen; mo luk, oli no bin faenemaot olgeta."},{"vNo":"20 ","txt":"Mo nao i bin hapen se taem we ol man blong Leman i bin faenem se i bin gat ol man blong stil long medel blong olgeta, oli bin sore tumas; mo oli bin yusum evri wei long paoa blong olgeta blong smasem gud olgeta aot long fes blong wol."},{"vNo":"21 ","txt":"Be luk, Setan i bin tanem ol hat blong moa pat blong ol man blong Nifae, inaf blong mekem se oli bin joen wetem ol grup blong ol man blong stil, mo oli bin mekem ol kavenan blong olgeta mo ol tru promes blong olgeta, se bae oli lukaotem gud mo sevem wan wan long olgeta long eni kaen problem we bae oli fesem, blong mekem se oli no mas safa from ol fasin blong olgeta blong kilim man i ded, mo ol fasin blong olgeta blong tekem ol samting long taem blong faet, mo ol fasin blong olgeta blong stil."},{"vNo":"22 ","txt":"Mo i bin hapen se oli bin gat ol saen blong olgeta, yes, ol sikret saen blong olgeta, mo ol sikret toktok blong olgeta; mo hemia blong oli save luksave wan brata we i bin mekem kavenan, blong eni kaen nogud fasin we brata blong hem bae i mekem hem i no kasem trabol long brata blong hem, o olgeta we i blong grup blong hem, we i bin mekem kavenan ia."},{"vNo":"23 ","txt":"Mo olsem ia nao oli save kilim man i ded, mo stil long taem blong faet, mo stil, mo mekem ol fasin blong stap slip olbaot mo evri kaen nogud fasin, agensem ol loa blong kantri blong olgeta mo tu ol loa blong God blong olgeta."},{"vNo":"24 ","txt":"Mo eni man long olgeta we i blong grup blong olgeta we i talemaot long wol long ol nogud fasin blong olgeta mo ol rabis sin blong olgeta, bae hem i mas pas long kot, i no folem ol loa blong kantri blong olgeta, be folem ol loa blong nogud fasin blong olgeta, we i bin kamaot long Gadianton mo Kiskumen."},{"vNo":"25 ","txt":"Nao luk, hem i ol sikret tru promes mo ol kavenan ia we Alma i bin givim oda long boe blong hem se oli no mas go aot long wol, from fraet se ol samting ia bae i wan wei blong karem daon ol pipol go kasem smasgud."},{"vNo":"26 ","txt":"Nao luk, ol sikret tru promes mo ol kavenan ia i no bin kam aot long Gadianton aot long ol histri we Hileman i bin kasem; be luk, oli bin go long hat blong Gadianton tru long semfala man we i bin giaman long ol fas mama mo papa blong yumi blong kakae long frut blong no kakae—"},{"vNo":"27 ","txt":"Yes, semfala man ia we i bin plan wetem Ken, se sapos hem i kilim ded brata blong hem Ebel bae wol i no save. Mo hem i bin plan wetem Ken mo olgeta we i folem hem stat long taem ia i go."},{"vNo":"28 ","txt":"Mo tu hem i bin semfala man we i bin putum insaed long ol hat blong ol pipol blong bildim wan taoa we i hae inaf blong oli save go long heven. Mo hem i bin semfala man we i bin lidim ol pipol we i bin kam long taoa ia oli kam insaed long graon ia; we i bin seraotem ol wok blong tudak mo ol rabis sin olbaot long ful fes blong graon kasem taem we hem i bin pulum ol pipol i go daon blong smasgud fulwan, mo long wan hel we i no gat en."},{"vNo":"29 ","txt":"Yes, hem i semfala man we i bin putum insaed long hat blong Gadianton blong gohed long ol wok blong tudak, mo blong kilim man i ded long sikret; mo hem i bin karem samting ia i go fored stat long stat blong man i go kasem taem ia."},{"vNo":"30 ","txt":"Mo luk, hem i hem we i stamba blong sin. Mo luk, hem i stap gohed long ol wok blong tudak blong hem mo kilim man i ded long sikret, mo i pasem daon ol plan blong olgeta, mo ol tru promes blong olgeta, mo ol kavenan blong olgeta, mo ol plan blong olgeta we i nogud tumas, stat long wan jeneresen i go long narafala jeneresen folem olsem we hem i save kasem blong holem ol hat blong ol pikinini blong ol man."},{"vNo":"31 ","txt":"Mo nao luk, hem i bin gat bigfala kontrol long ol hat blong ol man blong Nifae; yes, inaf blong mekem se oli bin kam nogud tumas; yes, bigfala pat long olgeta i bin tanem olgeta aot long rod blong stret fasin, mo oli bin purumbut andanit long ol leg blong olgeta ol komanmen blong God, mo oli bin tanem olgeta long ol rod blong olgeta nomo, mo oli bin bildimap long olgeta bakegen ol aedol long ol gol blong olgeta mo ol silva."},{"vNo":"32 ","txt":"Mo i bin hapen se evri rabis fasin ia i bin kam long olgeta long spes blong no plante yia, inaf blong mekem se wan moa pat long samting ia i bin kam long olgeta long siksti mo nambaseven yia blong rul blong ol jaj ova long ol pipol blong Nifae."},{"vNo":"33 ","txt":"Mo oli bin gru long ol rabis fasin blong olgeta long siksti mo nambaeit yia tu, hemia i bin mekem olgeta we i stret blong harem nogud mo krae bigwan."},{"vNo":"34 ","txt":"Mo olsem ia nao yumi luk se ol man blong Nifae i bin stat blong kam slak from oli lusum bilif, mo gru long nogud fasin mo ol rabis sin, taem we ol man blong Leman i bin stat blong gru tumas long save long saed blong God blong olgeta; yes, oli bin stat blong holem ol loa mo ol komanmen blong hem, mo blong wokbaot folem ol trutok mo stret fasin long fored blong hem."},{"vNo":"35 ","txt":"Mo olsem ia nao yumi luk se Spirit blong Lod i bin stat blong kamaot long ol man blong Nifae, from ol nogud fasin mo ol strong hat blong olgeta."},{"vNo":"36 ","txt":"Mo olsem ia nao yumi luk se Lod i bin stat blong poremaot Spirit blong hem long ol man blong Leman, from fasin blong olgeta we i isi mo oli wantem blong biliv long ol toktok blong hem."},{"vNo":"37 ","txt":"Mo i bin hapen se ol man blong Leman i bin lukaotem grup blong ol man blong stil blong Gadianton; mo oli bin prijim toktok blong God long medel blong olgeta moa nogud man, inaf blong mekem se oli bin smasem gud fulwan grup ia blong ol man blong stil aot long medel blong ol man blong Leman."},{"vNo":"38 ","txt":"Mo i bin hapen se long narafala han, we ol man blong Nifae i bin bildimap olgeta mo sapotem olgeta, stat long olgeta we i moa nogud, kasem taem we oli bin kavremap evri graon blong ol man blong Nifae, mo oli bin trikim bigfala pat long olgeta we i stret kasem taem we oli bin kam daon blong biliv long ol wok blong olgeta, mo kasem ol samting we oli bin stilim, mo blong joen wetem olgeta long ol sikret fasin blong olgeta blong kilim man i ded mo ol grup."},{"vNo":"39 ","txt":"Mo olsem ia oli bin kasem stamba paoa blong gavman, inaf blong mekem se oli bin purumbut andanit long ol leg blong olgeta, mo wipim, mo smasem gud, mo tanem ol baksaed blong olgeta long ol pua, mo olgeta we i no stap flas, mo olgeta we i stap folem God wetem tingting we i stap daon."},{"vNo":"40 ","txt":"Mo olsem ia nao yumi luk se oli bin stap long wan rabis ples, mo oli kam raep blong kasem wan panis we i no get en."},{"vNo":"41 ","txt":"Mo i bin hapen se olsem ia nao siksti mo nambaeit yia blong rul blong ol jaj ova long ol pipol blong Nifae i bin en."}]}