{"heading":"Ol pipol i sakemaot Nifae long not mo hem i gobak long Sarahemla—Hem i prea long taoa blong garen blong hem mo afta i singaotem ol pipol blong sakem sin o kasem ded. Raonabaot 23–21 yia bifo Kraes i bon.","sectionHeading":"Profesi blong Nifae, boe blong Hileman—God i wonem ol pipol blong Nifae se bae hem i visitim olgeta long kros blong hem, blong panisim olgeta fulwan sapos oli no sakem ol nogud fasin blong olgeta. God i kilim ol pipol blong Nifae wetem wan sik; oli sakem sin mo tanem olgeta long hem. Samuel, wan man blong Leman, i profesae long ol man blong Nifae.","prevAbbr":"hel","prevNo":6,"nextAbbr":"hel","nextNo":8,"chapterTitle":"Hileman 7","verses":[{"vNo":"1 ","txt":"Luk, nao i bin hapen long siksti mo naen yia blong rul blong ol jaj ova long ol pipol blong ol man blong Nifae, se Nifae, boe blong Hileman, i bin gobak long graon blong Sarahemla long graon long not."},{"vNo":"2 ","txt":"From hem i bin go aot long medel blong ol pipol we i bin stap long not, mo i bin prijim toktok blong God long olgeta, mo i bin profesae plante samting long olgeta."},{"vNo":"3 ","txt":"Mo oli bin sakemaot evri toktok blong hem, inaf blong mekem se hem i no save stap long medel blong olgeta, be i bin gobak bakegen long graon blong hem we hem i bin bon long hem."},{"vNo":"4 ","txt":"Mo taem we hem i bin luk ol pipol long wan ples we i nogud tumas, mo olgeta Gadianton man blong stil i tekem ol jea blong jajmen—oli bin kasem paoa mo raet ova long graon long rabis fasin; oli lego ol komanmen blong God, mo oli no mekem wan gudfala fasin nating long fored blong hem; oli no mekem jastis long ol pikinini blong ol man."},{"vNo":"5 ","txt":"Oli jajem olgeta we i stret from stret fasin blong olgeta; letem ol man we i rong mo ol nogud man i go mo no kasem panis from mane blong olgeta; mo antap long hem oli holem ofis long hed blong gavman, blong rul mo mekem samting folem ol tingting blong olgeta, blong maet oli save kasem mane mo glori blong wol, mo, antap long hem, blong oli save slip olbaot moa isi, mo stil, mo kilim man i ded, mo mekem folem ol tingting blong olgeta—"},{"vNo":"6 ","txt":"Nao bigfala nogud fasin ia i bin kam long ol man blong Nifae, long spes blong no plante yia; mo taem we Nifae i bin luk samting ia, hat blong hem i bin solap wetem sore insaed long jes blong hem; mo hem i bin talem long harem nogud blong sol blong hem:"},{"vNo":"7 ","txt":"O, mi wantem we sapos mi bin save gat ol dei blong mi long ol dei we bubu blong mi Nifae i bin kam fastaem aot long graon blong Jerusalem, we mi bin save stap hapi wetem hem long graon blong promes; ale ol pipol blong hem oli bin isi blong tijim olgeta, oli strong blong holem ol komanmen blong God, mo slo blong wan man i lidim olgeta blong mekem nogud fasin; mo oli bin kwik blong lisin long ol toktok blong Lod—"},{"vNo":"8 ","txt":"Yes, sapos ol dei blong mi i bin save stap long ol dei ia, ale bae sol blong mi i bin gat glad from ol stret fasin blong ol brata blong mi."},{"vNo":"9 ","txt":"Be luk, God hem i bin jusum mi se hemia ol dei blong mi, mo se sol blong mi bae i fulap long sore from hemia ol nogud fasin blong ol brata blong mi."},{"vNo":"10 ","txt":"Mo luk, nao i bin hapen se i bin long wan taoa, we i bin stap long garen blong Nifae, we i bin klosap long bigfala rod we i bin go long bigfala maket, we i bin stap long bigtaon blong Sarahemla; taswe, Nifae i bin bodaon hemwan long taoa we i bin stap long garen blong hem, we taoa ia i bin stap klosap tu long get blong garen we bigfala rod i bin pas long hem."},{"vNo":"11 ","txt":"Mo i bin hapen se i bin gat sam man i stap pas klosap mo oli bin lukim Nifae taem we hem i poremaot sol blong hem long God long taoa; mo oli bin ron mo oli bin talem ol pipol wanem oli bin lukim, mo ol pipol i bin kam tugeta long ol grup blong pipol oli save gat save long stamba tingting blong bigfala krae from ol nogud fasin blong ol pipol."},{"vNo":"12 ","txt":"Mo nao, taem we Nifae i bin girap mo i bin luk ol grup blong ol pipol we i kam tugeta."},{"vNo":"13 ","txt":"Mo i bin hapen se hem i bin openem maot blong hem mo i bin talem long olgeta: Luk, from wanem yufala i bin kam tugeta? Blong mi save talem long yufala long saed blong ol nogud fasin blong yufala?"},{"vNo":"14 ","txt":"Yes, from mi bin kam antap long taoa blong mi blong mi save poremaot sol blong mi long God blong mi, from ol harem nogud tumas blong hat blong mi, we i from ol nogud fasin blong yufala!"},{"vNo":"15 ","txt":"Mo from krae blong mi mo harem nogud, yufala i bin kam tugeta, mo yufala i sapraes; yes, mo yufala i gat bigfala nid blong sapraes; yes, yufala i nid blong sapraes from yufala i letem yufala blong devel i gat bigfala kontrol long ol hat blong yufala."},{"vNo":"16 ","txt":"Yes, hao nao yufala i save letem yufala i go long ol giaman blong hem we i stap lukaotem blong sendem ol sol blong yufala i go daon long sin we i no gat en mo sore tumas we i no gat en?"},{"vNo":"17 ","txt":"O yufala i sakem sin, yufala i sakem sin! From wanem bae yufala i ded? Tanem yufala, tanem yufala long Lod, God blong yufala. From wanem hem i bin lego yufala?"},{"vNo":"18 ","txt":"Hem i from yufala i bin mekem ol hat blong yufala i kam strong; yes, yufala i no wantem lisin long voes blong gudfala man blong lukaotem ol sipsip; yes, yufala i bin mekem hem i kam kros agensem yufala."},{"vNo":"19 ","txt":"Mo luk, long ples blong karem bak yufala, sapos yufala i no sakem sin, luk, bae hem i mekem yufala i seraot olbaot blong mekem se yufala bae i kam ol mit blong ol dog mo ol wael anamol."},{"vNo":"20 ","txt":"O, hao nao yufala i bin save fogetem God blong yufala long sem dei we hem i bin mekem yufala i go fri?"},{"vNo":"21 ","txt":"Be luk, hem i blong kasem mane, blong ol man i presem yufala, yes, mo blong yufala i save kasem gol mo silva. Mo yufala i bin putum ol hat blong yufala long ol rij samting mo ol samting blong wol we i blong nating, from samting ia yufala i kilim man i ded, mo stil long taem blong faet, mo stil, mo giaman blong mekem poen agensem man we i stap raonabaot long yufala, mo mekem evri kaen nogud fasin."},{"vNo":"22 ","txt":"Mo from stamba tingting ia, sore tumas bae i kam long yufala sapos yufala i no sakem sin, from sapos bae yufala i no sakem sin, luk, bigfala bigtaon ia, mo tu evri bigfala bigtaon we i stap raonabaot, we oli long ol graon blong yumi, bae ol enemi i tekemaot olgeta blong mekem se bae yufala i no gat ples long olgeta; from luk, Lod bae i no givim long yufala paoa, olsem we hem i bin mekem bifo blong stanap strong agensem ol enemi blong yufala."},{"vNo":"23 ","txt":"From luk, Lod i talem olsem ia nao: Bae mi no soem long ol man nogud ol paoa blong mi, long wan moa bitim narafala wan, hemia nomo sapos i no long olgeta we i sakem ol sin blong olgeta, mo lisin long ol toktok blong mi. Nao taswe, mi wantem se yufala i mas luk, ol brata blong mi, we bae i moa gud long ol man blong Leman bitim yufala hemia nomo sapos yufala i no sakem sin."},{"vNo":"24 ","txt":"From luk, oli moa stret bitim yufala, from oli no bin sin agensem bigfala save we yufala i bin kasem; taswe Lod bae i gat sore long olgeta; yes, bae hem i mekem ol dei blong olgeta i longfala mo mekem namba blong ol pikinini blong olgeta i kam antap, i long taem we i smasem gud yufala hemia nomo sapos yufala i no sakem sin."},{"vNo":"25 ","txt":"Yes, sore tumas long yufala from bigfala rabis sin we i bin kam long medel blong yufala; mo yufala i bin mekem yufala i joen wetem hem, yes, long sikret grup we i bin stanap tru long Gadianton!"},{"vNo":"26 ","txt":"Yes, sore tumas bae i kam long yufala from hae tingting we yufala i bin letem blong kam insaed long ol hat blong yufala, we i bin leftemap yufala bitim samting we i gud from ol rij samting blong yufala we i bigfala tumas!"},{"vNo":"27 ","txt":"Yes, sore tumas long yufala from ol nogud fasin mo ol rabis sin!"},{"vNo":"28 ","txt":"Mo sapos yufala i no sakem sin bae yufala i ded; yes, bae ol enemi blong yufala oli tekemaot ol graon long yufala, mo bae oli smasem yufala aot long fes blong graon ia."},{"vNo":"29 ","txt":"Luk nao, mi no talem se ol samting ia bae i hapen, folem save blong mi nomo, from i no long save blong mi nomo we mi save ol samting ia; be luk, mi save se ol samting ia i tru from Lod God i bin talemaot long mi, taswe mi testifae se bae oli hapen."}]}