{"heading":"Plante man blong Nifae oli aot i go long graon we i long not—Oli bildim ol haos simen mo oli holem plante histri—Plante ten blong ol taosen i jenisim laef mo kasem baptaes—Toktok blong God i lidim ol man blong kam long fasin blong sevem man—Nifae boe blong Hileman i tekem jea blong jajmen. Raonabaot 49–39 yia bifo Kraes i bon.","prevAbbr":"hel","prevNo":2,"nextAbbr":"hel","nextNo":4,"chapterTitle":"Hileman 3","verses":[{"vNo":"1 ","txt":"Mo nao i bin hapen se long foti mo tri yia blong rul blong ol jaj, i no bin gat rao long medel blong ol pipol blong Nifae, be i gat wan smol fasin blong hae tingting we i bin stap long jos, we i bin mekem se i gat sam smol fasin blong pulaot long medel blong ol pipol, we ol problem ia oli bin stretem klosap long en blong foti mo tri yia."},{"vNo":"2 ","txt":"Mo i no bin gat rao long medel blong ol pipol long foti mo fo yia; mo tu i no bin gat tumas rao long foti mo faef yia."},{"vNo":"3 ","txt":"Mo i bin hapen long foti mo sikis, yes, i bin gat plante rao mo plante fasin blong pulaot; long ol samting ia, i bin gat wan bigfala namba we i bin aot long graon blong Sarahemla, mo i bin go aot long graon long not blong tekem graon."},{"vNo":"4 ","txt":"Mo oli bin wokbaot i go longwe tumas, inaf blong mekem se oli bin kam kasem ol bigfala wota mo plante reva."},{"vNo":"5 ","txt":"Yes, mo tu oli bin go long evri pat blong graon, long eni pat we oli no bin mekem se i emti mo i no gat ol tri, from ol plante pipol we i bin stap bifo long graon."},{"vNo":"6 ","txt":"Mo nao i no bin gat wan pat blong graon we i bin emti, hemia nomo sapos i no long saed blong ol tri; be from bigfala smas we i bin hapen long ol pipol we i bin stap long graon bifo, oli bin singaotem graon ia emti."},{"vNo":"7 ","txt":"Mo from we i bin gat smol namba nomo blong ol tri long fes blong graon, be ol pipol we i bin go aot oli bin kam blong gat fulap save long ol wok blong simen; taswe oli bin bildim ol haos simen, oli bin stap long ol haos ia."},{"vNo":"8 ","txt":"Mo i bin hapen se oli bin kam plante mo oli bin go olbaot, mo oli bin go fored aot long graon long saot i go long graon long not, mo oli bin go olbaot inaf blong mekem se oli bin stat blong kavremap fes blong ful graon, stat long solwota long saot kasem long solwota long not, stat long solwota long wes kasem long solwota long is."},{"vNo":"9 ","txt":"Mo ol pipol we i bin stap long graon long not i bin stap long ol tenet, mo long ol haos simen, mo oli bin letem eni kaen tri we i bin kam antap long fes blong graon se bae i mas gru antap, blong mekem se long taem we bae i kam oli save gat ol wud blong bildim ol haos blong olgeta, yes, ol bigtaon blong olgeta, mo ol tempol blong olgeta, mo ol haos blong prea blong olgeta, mo ol ples blong wosip blong olgeta, mo evri kaen haos blong olgeta."},{"vNo":"10 ","txt":"Mo i bin hapen se from we ol wud i no plante tumas long graon long not, oli bin sendem plante tru long ol sip."},{"vNo":"11 ","txt":"Mo olsem ia nao oli bin mekem blong ol pipol long graon long not, blong oli save bildim plante bigtaon, long wud tugeta wetem simen."},{"vNo":"12 ","txt":"Mo i bin hapen se i bin gat plante long ol pipol blong Amon, we oli ol man blong Leman folem laen we oli bon long hem, olgeta tu oli go aot long graon ia."},{"vNo":"13 ","txt":"Mo nao i bin gat plante histri we oli bin mekem long saed blong ol fasin blong pipol ia, plante long ol pipol ia i bin mekem, we ol histri ia i gat ol smolsmol samting blong talem mo oli plante, long saed blong olgeta."},{"vNo":"14 ","txt":"Be luk, wan handred pat blong ol fasin blong pipol ia, yes, histri blong ol man blong Leman mo ol man blong Nifae, mo ol faet blong olgeta, mo ol rao, mo ol fasin blong pulaot, mo ol prijing blong olgeta, mo ol profesi blong olgeta, mo ol wok blong sendem ol saplae long sip blong olgeta, mo ol wok blong olgeta blong bildim ol sip, mo ol wok blong olgeta blong bildim ol tempol, mo blong ol haos blong prea mo ol ples blong wosip blong olgeta, mo ol stret fasin blong olgeta, mo ol nogud fasin blong olgeta, mo ol fasin blong kilim ded man blong olgeta, mo ol fasin blong stil blong olgeta, mo ol fasin blong stil blong olgeta long taem blong faet, mo evri kaen fasin blong ol rabis sin mo ol fasin blong stap slip olbaot, i no save stap insaed long wok ia."},{"vNo":"15 ","txt":"Be luk, i gat plante buk mo plante histri blong evri kaen, mo ol man blong Nifae nao i bin mekem olgeta moa."},{"vNo":"16 ","txt":"Mo ol man blong Nifae i bin pasem ol samting ia i go daon long wan jeneresen i go long narafala jeneresen, go kasem taem we oli bin foldaon long fasin blong brekem loa mo ol enemi blong olgeta i bin kilim ded olgeta, oli bin stilim olgeta long taem blong faet, mo oli bin lukaotem olgeta blong kasem olgeta, mo oli bin ronem olgeta i go aot, mo oli bin kilim ded olgeta, mo oli bin seraotem olgeta long fes blong graon, mo oli bin miksim olgeta wetem ol man blong Leman kasem taem we oli nomo singaotem olgeta ol man blong Nifae, oli kam ol nogud, mo wael, mo prapa wael, yes, oli kam ol man blong Leman."},{"vNo":"17 ","txt":"Mo nao mi gobak bakegen long histri blong mi; taswe, wanem we mi bin tokbaot i bin hapen afta we i bin gat ol bigfala rao, mo ol fasin blong gat trabol, mo ol faet, mo ol fasin blong pulaot, long medel blong ol pipol blong Nifae."},{"vNo":"18 ","txt":"Foti mo sikis yia blong rul blong ol jaj i bin en;"},{"vNo":"19 ","txt":"Mo i bin hapen se i bin stil gat bigfala rao long graon, yes, hem i long foti mo seven yia, mo tu long foti mo eit yia."},{"vNo":"20 ","txt":"Be Hileman i bin tekem jea blong jajmen wetem jastis mo stret jastis; yes, hem i bin holem ol loa, mo ol jajmen, mo ol komanmen blong God; mo hem i bin mekem ol samting we i stret long ae blong God oltaem; mo hem i bin wokbaot folem ol fasin blong papa blong hem, inaf blong mekem se hem i kam antap gud long graon."},{"vNo":"21 ","txt":"Mo i bin hapen se hem i bin gat tu boe. Hem i bin givim long fas bon nem blong Nifae, mo long las bon nem blong Lihae. Mo oli bin stat blong gru i kam antap, blong Lod."},{"vNo":"22 ","txt":"Mo i bin hapen se ol faet mo ol rao i bin stat blong stop, smol nomo, long medel blong ol pipol blong ol pipol blong Nifae, long en blong foti mo eit yia blong rul blong ol jaj ova long ol pipol blong Nifae."},{"vNo":"23 ","txt":"Mo i bin hapen long foti mo naen yia blong rul blong ol jaj, i bin gat pis oltaem i stanap long graon, evri ples, be ol sikret grup nomo we Gadianton man blong stil i bin stanemap long ol pat blong graon we moa pipol i stap long olgeta, we long taem ia olgeta we oli bin lidim gavman i no bin save olgeta; taswe oli no bin smasem gud olgeta aot long graon."},{"vNo":"24 ","txt":"Mo i bin hapen se long sem yia ia i bin gat fasin blong kam antap gud long jos we i bigwan tumas, inaf blong mekem se i bin gat ol taosen we i bin joenem olgeta nomo long jos mo oli bin baptaes blong sakem sin."},{"vNo":"25 ","txt":"Mo sakses blong jos i bin bigwan tumas, mo plante ol blesing we Lod i bin poremaot long ol pipol, we i mekem se ol hae pris mo ol tija olgeta bakegen i bin sapraes bitim mak."},{"vNo":"26 ","txt":"Mo i bin hapen se wok blong Lod i bin kam antap gud mekem se oli bin baptaesem mo joenem long jos blong God plante sol, yes, go kasem ol ten blong ol taosen."},{"vNo":"27 ","txt":"Olsem ia nao yumi save luk se Lod i gat sore long olgeta evriwan we bae oli singaotem tabu nem blong hem wetem ol tru hat blong olgeta."},{"vNo":"28 ","txt":"Yes, olsem ia nao yumi luk se get blong heven i open long evri man, long olgeta we bae oli biliv long nem blong Jisas Kraes tu, we i Pikinini blong God."},{"vNo":"29 ","txt":"Yes, yumi luk se eni man we i wantem, i save holem taet toktok blong God, we i kwik mo i gat paoa, we bae i save brekem ol trik mo ol rop blong trap mo ol plan blong devel, mo lidim ol man blong Kraes long wan stret mo smol rod long narasaed long bigfala hol blong harem nogud we i no save finis, we i rere blong solemdaon ol nogud man—"},{"vNo":"30 ","txt":"Mo putum ol sol blong olgeta, yes, ol sol blong olgeta we oli no save ded bakegen, long raet han blong God long kingdom blong heven, blong sidaon wetem Ebraham, mo Aesak, mo wetem Jekob, mo wetem evri tabu papa blong yumi, blong go nomo aot."},{"vNo":"31 ","txt":"Mo long yia ia i bin gat glad oltaem long graon blong Sarahemla, mo long evri eria raonabaot, we i long evri graon we ol man blong Nifae i bin holem taet."},{"vNo":"32 ","txt":"Mo i bin hapen se i bin gat pis mo bigfala glad we i tumas long ol narafala pat blong foti mo naen yia; yes, mo tu i bin gat pis oltaem mo bigfala glad long fifti yia blong rul blong ol jaj."},{"vNo":"33 ","txt":"Mo long fifti mo wan yia blong rul blong ol jaj i bin gat pis tu, be i bin gat hae tingting we i bin stat blong go insaed long jos—i no go insaed long jos blong God, be insaed long ol hat blong ol pipol we i bin talemaot se oli blong jos blong God—"},{"vNo":"34 ","txt":"Mo oli bin leftemap olgeta long hae tingting, kasem we oli bin givim hadtaem long plante long ol brata blong olgeta. Nao hemia i bin wan nogud fasin we i bigwan, we i bin mekem se ol pipol we tingting blong olgeta i stap daon moa blong safa ol bigfala hadtaem, mo blong wokbaot tru long plante hadtaem."},{"vNo":"35 ","txt":"Be oli bin livim kakae mo oli bin prea plante taem, mo oli bin kam moa strong mo moa strong long fasin blong tingting i stap daon blong olgeta, mo oli bin kam moa strong mo moa strong long fet blong Kraes, mekem se oli bin fulumap ol sol blong olgeta wetem glad mo fasin blong leftemap tingting blong harem gud bakegen, hem i mekem se ol hat blong olgeta i kam klin mo tabu, we fasin blong mekem i kam tabu i kam from we oli givim ol hat blong olgeta long God."},{"vNo":"36 ","txt":"Mo i bin hapen se fifti mo seken yia i bin en wetem pis tu, be ol fasin blong flas we i bigwan tumas we i bin go insaed long ol hat blong ol pipol; mo hemia i bin from ol rij blong olgeta we i bigwan tumas mo ol fasin blong kam antap gud blong olgeta long graon; mo samting ia i bin gru long olgeta long evri dei."},{"vNo":"37 ","txt":"Mo i bin hapen long fifti mo tri yia blong rul blong ol jaj, Hileman i bin ded, mo fas bon boe blong hem Nifae i bin stat blong rul long ples blong hem. Mo i bin hapen se hem i bin tekem jea blong jajmen wetem jastis mo stret jastis; yes, hem i bin holem ol komanmen blong God, mo i bin wokbaot long ol fasin blong papa blong hem."}]}