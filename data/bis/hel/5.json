{"heading":"Nifae mo Lihae i givim tufala bakegen blong prij—Ol nem blong tufala i lidim tufala blong mekem laef blong tufala i folem eksampol blong ol bubu blong tufala—Kraes i pemaot olgeta we i sakem sin—Nifae mo Lihae tufala i mekem plante i jenisim laef mo ol man blong Leman i putum tufala long prisen, mo faea i raonem tufala—Wan klaod blong tudak i kavremap tri handred pipol—Graon i seksek, mo wan voes i givim oda long ol man blong sakem sin—Nifae mo Lihae i toktok wetem ol enjel, mo faea i raonem grup blong ol pipol ia. Raonabaot 30 yia bifo Kraes i bon.","prevAbbr":"hel","prevNo":4,"nextAbbr":"hel","nextNo":6,"chapterTitle":"Hileman 5","verses":[{"vNo":"1 ","txt":"Mo i bin hapen se long sem yia, luk, Nifae i bin givim jea blong jajmen long wan man we nem blong hem i Sesoram."},{"vNo":"2 ","txt":"From olsem ol loa blong olgeta mo ol gavman blong olgeta i bin stanap tru long voes blong ol pipol, mo olgeta we i bin jusum nogud fasin i moa plante bitim olgeta we i bin jusum gud fasin, taswe oli bin kam raep blong kasem fasin blong panis, from ol loa i bin kam nogud."},{"vNo":"3 ","txt":"Yes, mo i no hemia nomo; oli bin wan stronghed pipol, inaf we i mekem se oli no save rulum olgeta tru long loa o jastis, hemia nomo sapos i no blong kilim ded olgeta."},{"vNo":"4 ","txt":"Mo i bin hapen se Nifae i bin kam taed from ol rabis fasin blong olgeta; mo hem i bin lego jea blong jajmen, mo i bin tekem long hemwan blong prijim toktok blong God long ol dei blong hem we i stap, mo brata blong hem Lihae tu, long evri dei blong hem we i stap;"},{"vNo":"5 ","txt":"From tufala i bin tingbaot ol toktok we papa blong tufala Hileman i bin talem long tufala. Mo hemia i ol toktok we hem i bin talem:"},{"vNo":"6 ","txt":"Luk, ol boe blong mi, mi wantem se yutufala i mas tingbaot blong holem ol komanmen blong God; mo mi wantem se yutufala i talemaot long ol pipol ol toktok ia. Luk, mi bin givim long yutufala ol nem blong ol fasfala papa blong yumi we i bin kamaot long graon blong Jerusalem; mo samting ia mi bin mekem blong taem we yutufala i tingbaot ol nem blong tufala, yutufala i save tingbaot tufala; mo taem we yutufala i tingbaot tufala, yutufala i save tingbaot ol wok blong tufala; mo taem we yutufala i tingbaot ol wok blong tufala, yutufala i save tingbaot we oli bin talem, mo tu oli bin raetem, se oli bin gud."},{"vNo":"7 ","txt":"Taswe, ol boe blong mi, mi wantem se yutufala i mekem samting we i gud, blong ol pipol i save tokbaot mo raetem long saed blong yutufala, olsem we oli bin tokbaot mo raetem long saed blong tufala tu."},{"vNo":"8 ","txt":"Mo nao ol boe blong mi, luk mi gat samfala samting moa we mi wantem blong yutufala i mekem, samting ia we mi wantem, hem i blong yutufala i no mekem ol samting ia blong mekem se yutufala i save tok flas, be blong yutufala i save mekem ol samting ia blong hipimap blong yutufala bakegen wan gudfala samting long heven, yes, we i no save finis, mo we i no lus; yes, blong yutufala i save gat gudgudfala presen blong laef we i no save finis, we yumi gat wan stamba tingting blong ting se God i bin givim long ol bubu blong yumi."},{"vNo":"9 ","txt":"O tingbaot, tingbaot, ol boe blong mi, ol toktok we king Benjamin i bin talem long ol pipol blong hem; yes, tingbaot we i no gat wan narafala rod o wei, we bae man i save sev long hem, tru long blad blong pem praes blong Jisas Kraes nomo, we bae i kam; yes, tingbaot se hem i kam blong pemaot wol."},{"vNo":"10 ","txt":"Mo tingbaot tu ol toktok we Amulek i bin talem long Siesrom, long bigtaon blong Amonaeha; from hem i bin talem long hem se i tru se Lod bae i kam blong pemaot ol pipol blong hem, be we bae hem i no kam blong pemaot olgeta wetem ol sin blong olgeta, be blong pemaot olgeta aot long ol sin blong olgeta."},{"vNo":"11 ","txt":"Mo hem i bin gat paoa we Papa i bin givim long hem blong pemaot olgeta aot long ol sin blong olgeta, from fasin blong sakem sin; taswe hem i bin sendem ol enjel blong hem blong talemaot ol gud nius blong ol fasin blong sakem sin, we i karem ol pipol i go long paoa blong Ridima, mekem se ol sol blong olgeta i sev."},{"vNo":"12 ","txt":"Mo nao, ol boe blong mi, tingbaot, tingbaot se hem i long ston blong Ridima blong yumi, we i Kraes, Pikinini blong God, we yutufala i mas bildim fandesen blong yutufala; blong mekem se taem we devel bae i sendem aot ol strongfala win blong hem, yes, ol spia blong hem long wael win, yes, taem we ol ston blong aes blong hem mo strong win blong hem bae i foldaon long yutufala, bae i no gat paoa ova long yutufala blong pulum yutufala i go daon long bigfala hol blong sore mo sore tumas we i no gat en, from ston; long hem we yutufala i bin bildimap yutufala, we i wan sua fandesen, wan fandesen, long hem we sapos ol man i bildimap olgeta long hem oli no save foldaon."},{"vNo":"13 ","txt":"Mo i bin hapen se hemia nao i bin ol toktok we Hileman i bin tijim long tufala boe blong hem; yes, hem i bin tijim tufala plante samting we oli no raetem, mo tu plante samting we oli raetem."},{"vNo":"14 ","txt":"Mo tufala i bin tingbaot ol toktok blong hem; mo taswe tufala i bin go aot, oli holem ol komanmen blong God, blong tijim toktok blong God long medel blong ol pipol blong Nifae, stat long bigtaon Plante;"},{"vNo":"15 ","txt":"Mo stat long ples ia i go long bigtaon blong Gid; mo long bigtaon blong Gid i go long bigtaon blong Myulek;"},{"vNo":"16 ","txt":"Mo tu long wan bigtaon i go long wan narafala bigtaon kasem taem we oli bin go fored long medel blong evri pipol blong Nifae we i bin stap long graon long saot; mo stat long ples ia i go long graon blong Sarahemla, long medel blong ol man blong Leman."},{"vNo":"17 ","txt":"Mo i bin hapen se oli bin prij wetem bigfala paoa, inaf we i mekem se oli bin blokem plante long olgeta we i bin pulaot we i bin go long ol man blong Nifae, inaf we i mekem se oli bin kam long fored mo talemaot ol sin blong olgeta, mo oli bin kasem baptaes blong sakem sin, mo semtaem nomo oli bin gobak long ol man blong Nifae blong traem blong fiksimap long olgeta ol rong we oli bin mekem."},{"vNo":"18 ","txt":"Mo i bin hapen se Nifae mo Lihae i bin prij long ol man blong Leman wetem bigfala paoa mo raet, from tufala i bin gat paoa mo raet we God i bin givim long tufala blong tufala i save toktok, mo tu God i bin givim long tufala wanem tufala i mas talem—"},{"vNo":"19 ","txt":"Taswe, tufala i bin toktok we i mekem se ol man blong Leman i sapraes bigwan, mekem se tufala i bin winim tingting blong olgeta, inaf blong mekem se i bin gat eit taosen long ol man blong Leman we i bin stap long graon blong Sarahemla mo raonabaot oli bin kasem baptaes blong sakem sin mo tufala i bin mekem olgeta blong luksave nogud fasin blong ol kastom blong ol papa blong olgeta."},{"vNo":"20 ","txt":"Mo i bin hapen se Nifae mo Lihae i bin gohed blong aot long ples ia blong go long graon blong Nifae."},{"vNo":"21 ","txt":"Mo i bin hapen se wan ami blong ol man blong Leman i bin tekem tufala mo sakem tufala long prisen; yes, stret long semfala prisen ia we long hem ol wokman blong Limhae i bin sakem Amon mo ol brata blong hem insaed."},{"vNo":"22 ","txt":"Mo afta we oli bin sakem tufala long prisen blong plante dei wetem no gat kakae, luk, oli bin go fored insaed long prisen blong tekem tufala blong oli save kilim ded tufala."},{"vNo":"23 ","txt":"Mo i bin hapen se i olsem se faea i bin raonem Nifae mo Lihae, inaf we i mekem se oli bin fraet blong putum ol han blong olgeta long tufala tu, from oli fraet se bae oli bon. Be, Nifae mo Lihae i no bin bon; mo tufala i stap olsem se tufala i stanap long medel blong faea mo tufala i no bon."},{"vNo":"24 ","txt":"Mo taem we oli bin luk se wan longfala faea we i go antap i raonem tufala, mo we i no bonem tufala, ol hat blong tufala i bin harem gud."},{"vNo":"25 ","txt":"From tufala i bin luk se ol man blong Leman i fraet blong putum ol han blong olgeta long tufala; mo tu oli fraet blong kam klosap long tufala, be oli bin stanap olsem se fasin blong sapraes i bin nokem olgeta blong oli no save toktok."},{"vNo":"26 ","txt":"Mo i bin hapen se Nifae mo Lihae i bin stanap long fored mo tufala i bin stat blong toktok long olgeta, se: No fraet, from luk, hem i God we i bin soem long yufala gudfala samting ia, we hem i bin soem samting ia long yufala blong mekem se yufala i no save putum ol han blong yufala long mitufala blong kilim ded mitufala."},{"vNo":"27 ","txt":"Mo luk, taem we tufala i bin talem ol toktok ia, graon i bin seksek tumas, mo ol wol blong prisen i bin seksek olsem se oli rere blong foldaon long graon; be luk, oli no bin foldaon. Mo luk, olgeta we i bin stap long prisen oli ol man blong Leman mo ol man blong Nifae we oli bin pulaot."},{"vNo":"28 ","txt":"Mo i bin hapen se wan klaod blong tudak i bin kavremap olgeta, mo wan nogud fraet we i strong i bin kam long olgeta."},{"vNo":"29 ","txt":"Mo i bin hapen se wan voes i bin kamaot olsem se i bin kamaot antap long klaod blong tudak, i talem: Yufala i sakem sin, yufala i sakem sin, mo nomo lukaotem blong panisim ol wokman blong mi we mi bin sendem long yufala blong talemaot ol gudnius long yufala."},{"vNo":"30 ","txt":"Mo i bin hapen taem we oli bin harem voes ia, mo oli bin luk se i no wan voes blong tanda, mo tu i no voes blong wan bigfala nogud noes, be luk, hem i wan kwaet voes we i sofsof stret gud, olsem se i bin wan slo toktok, mo i bin go tru kasem sol—"},{"vNo":"31 ","txt":"Mo i nomata we voes i sofsof, luk graon i bin seksek tumas, mo ol wol blong prisen i bin seksek bakegen, olsem se hem i bin rere blong foldaon long graon; mo luk klaod blong tudak, we i bin kavremap olgeta, i no bin aot—"},{"vNo":"32 ","txt":"Mo luk voes i bin kamaot bakegen, i talem se: Yufala i sakem sin, yufala i sakem sin, from kingdom blong heven i klosap; mo yufala i nomo lukaotem blong panisim ol wokman blong mi. Mo i bin hapen se graon i bin seksek bakegen, mo ol wol i bin seksek."},{"vNo":"33 ","txt":"Mo tu bakegen nambatri taem voes i bin kamaot, mo i bin talem long olgeta ol gudfala toktok we man i no save talemaot; mo ol wol i bin seksek bakegen, mo graon i bin seksek olsem se i rere blong brok long pisis."},{"vNo":"34 ","txt":"Mo i bin hapen se ol man blong Leman i no bin save ronwe from klaod blong tudak we i bin kavremap olgeta; yes, mo tu oli no bin save muv from fraet we i bin kam long olgeta."},{"vNo":"35 ","txt":"Nao i bin gat wan long medel blong olgeta we i wan man blong Nifae folem bon blong hem, we i bin long wan taem blong jos blong God be hem i bin pulaot long olgeta."},{"vNo":"36 ","txt":"Mo i bin hapen se hem i bin tanem hem raon, mo luk, hem i bin luk tru long klaod blong tudak ol fes blong Nifae mo Lihae; mo luk, ol fes blong tufala i bin saen tumas, hem i olsem ol fes blong ol enjel. Mo hem i bin luk se tufala i bin leftemap ol ae blong tufala i lukluk i go long heven; mo oli bin stap olsem se tufala i stap toktok o tufala i toktok laod long sam man we tufala i bin luk."},{"vNo":"37 ","txt":"Mo i bin hapen se man ia i bin singaot long grup blong pipol ia, blong oli save tanem olgeta mo luk. Mo luk, God i bin givim paoa long olgeta mekem se oli bin tanem olgeta mo oli bin luk; mo oli bin luk ol fes blong Nifae mo Lihae."},{"vNo":"38 ","txt":"Mo oli bin talem long man ia: Luk, ol samting ia i minim wanem, mo ol man ia i stap toktok wetem huia?"},{"vNo":"39 ","txt":"Nao nem blong man ia i bin Aminadab. Mo Aminadab i bin talem long olgeta: Oli stap toktok wetem ol enjel blong God."},{"vNo":"40 ","txt":"Mo i bin hapen se ol man blong Leman i bin talem long hem: Wanem nao bae mifala i mas mekem blong mekem se klaod blong tudak ia i save kamaot blong i nomo kavremap mifala?"},{"vNo":"41 ","txt":"Mo Aminadab i bin talem long olgeta: Yufala i mas sakem sin, mo askem long voes ia, go kasem taem we bae yufala i gat fet long Kraes, we Alma, mo Amulek, mo Siesrom, oli bin tijim yufala long hem; mo taem we bae yufala i mekem samting ia, klaod blong tudak bae i kamaot blong i nomo kavremap yufala."},{"vNo":"42 ","txt":"Mo i bin hapen se olgeta evriwan i bin stat blong askem long voes blong hem we i bin mekem graon i seksek; yes, oli bin askem kasem taem we klaod blong tudak i bin aot."},{"vNo":"43 ","txt":"Mo i bin hapen se taem we oli bin lukluk raonabaot, mo oli bin luk se klaod blong tudak i bin aot blong i nomo kavremap olgeta, luk, oli bin luk se wan longfala faea we i go antap i raonem olgeta, yes evri sol."},{"vNo":"44 ","txt":"Mo Nifae mo Lihae i bin stap long medel blong olgeta; yes, longfala faea we i go antap i bin raonem olgeta; yes, i olsem se oli stap long medel blong faea ia we i stap laet, be stil i no bin smasem gud olgeta, mo tu i no bin bonem ol wol blong prisen; mo olgeta i bin kam fulap wetem glad we toktok i no naf blong talem mo i fulap long glori."},{"vNo":"45 ","txt":"Mo luk, Tabu Spirit blong God i bin kam daon long heven, mo i bin go insaed long ol hat blong olgeta, mo oli bin fulap olsem se i wetem faea, mo oli bin save talemaot ol gudfala toktok."},{"vNo":"46 ","txt":"Mo i bin hapen se wan voes i bin kamaot long olgeta, yes, wan naes voes, olsem se i wan slo toktok, i talem:"},{"vNo":"47 ","txt":"Pis, pis i stap wetem yufala, from fet blong yufala long Boe blong mi we mi lavem Hem Tumas, we i bin stap long stat blong wol ia."},{"vNo":"48 ","txt":"Mo nao, taem we oli bin harem samting ia oli bin lukluk i go antap wetem ol ae blong olgeta olsem se blong luk se long wea nao voes ia i bin kam; mo luk, oli bin luk ol heven i open; mo ol enjel i bin kam daon aot long heven mo bin givhan long olgeta."},{"vNo":"49 ","txt":"Mo i bin gat raonabaot tri handred sol we i bin luk mo bin harem ol samting ia; mo ol enjel i bin talem long olgeta blong go aot mo no sapraes, mo tu oli no mas gat tingting blong no bilif strong."},{"vNo":"50 ","txt":"Mo i bin hapen se oli bin go aot, mo oli bin givhan long ol pipol, oli talemaot truaot evri eria raonabaot, evri samting we oli bin harem mo oli bin luk, inaf blong mekem se moa pat blong ol man blong Leman i bin biliv long olgeta, from ol samting we i soemaot se i tru oli bigwan, we oli bin kasem."},{"vNo":"51 ","txt":"Mo olgeta we i bin kasem bilif oli bin putum daon ol tul blong faet blong olgeta, mo tu ol fasin blong no laekem wan man, mo tu ol kastom blong ol papa blong olgeta."},{"vNo":"52 ","txt":"Mo i bin hapen se oli bin lego long ol man blong Nifae ol graon we oli bin stap long hem."}]}