{"heading":"Pahoran nambatu i kam jif jaj mo Kiskumen i kilim hem i ded—Pekumenae i tekem jea blong jajmen—Koriantuma i lidim ol ami blong ol man blong Leman, hem i tekem Sarahemla, mo kilim ded Pekumenae—Moronaeha i winim ol man blong Leman mo i tekem bakegen Sarahemla, mo Koriantuma i ded. Raonabaot 52–50 yia bifo Kraes i bon.","sectionHeading":"Wan histri blong ol man blong Nifae. Ol faet blong olgeta mo ol rao, mo ol fasin blong pulaot blong olgeta. Mo tu ol profesi blong plante tabu profet, bifo Kraes i kam, folem ol histri blong Hileman, we hem i bin boe blong Hileman, mo tu folem ol histri blong ol boe blong hem, kasem taem we Kraes i kam. Mo tu plante long ol man blong Leman i jenisim laef. Wan histri blong jenisim laef blong olgeta. Wan histri blong stret fasin blong ol man blong Leman, mo ol nogud fasin mo ol rabis sin blong ol man blong Nifae, folem histri blong Hileman mo ol boe blong hem, kasem taem we Kraes i kam, we oli singaotem buk blong Hileman, mo samfala samting moa.","prevAbbr":"alma","prevNo":63,"nextAbbr":"hel","nextNo":2,"chapterTitle":"Hileman 1","verses":[{"vNo":"1 ","txt":"Mo nao luk, i bin hapen se long stat blong foti yia we ol jaj i stap rulum ol pipol blong Nifae, i bin stat blong gat wan bigfala trabol we i nogud tumas long medel blong ol pipol blong ol man blong Nifae."},{"vNo":"2 ","txt":"From luk, Pahoran i bin ded, mo i bin go long rod blong wol; taswe i bin stat blong gat wan bigfala rao long saed blong huia bae i tekem jea blong jajmen long medel blong ol brata, we oli bin ol boe blong Pahoran."},{"vNo":"3 ","txt":"Nao hemia i ol nem blong olgeta we oli bin rao from jea blong jajmen, we oli bin mekem tu ol pipol i rao: Pahoran, Peankae, mo Pekumenae."},{"vNo":"4 ","txt":"Nao hemia i no evri boe blong Pahoran (from hem i bin gat plante), be hemia i olgeta we i bin rao from jea blong jajmen; taswe, oli bin mekem tri grup long ol pipol."},{"vNo":"5 ","txt":"I nomata, i bin hapen se voes blong ol pipol i jusum Pahoran blong kam jif jaj mo wan gavena ova long ol pipol blong Nifae."},{"vNo":"6 ","txt":"Mo i bin hapen se Pekumenae, taem we hem i bin luk se hem i no save kasem jea blong jajmen, hem i bin agri wetem voes blong ol pipol."},{"vNo":"7 ","txt":"Be luk, Peankae, mo pat blong pipol ia we i bin wantem se hem i kam gavena blong olgeta, i bin kros tumas; taswe, hem i bin rere blong switim ol pipol ia blong girap mo go agensem ol brata blong olgeta."},{"vNo":"8 ","txt":"Mo i bin hapen se taem we hem i bin rere blong mekem samting ia, luk, ol pipol i bin tekem hem, mo hem i bin kasem jajmen folem voes blong ol pipol, mo oli bin panisim hem blong i ded; from hem i bin girap mo go agensem ol pipol mo i bin lukaotem blong smasem gud fridom blong ol pipol."},{"vNo":"9 ","txt":"Nao taem we ol pipol we oli bin wantem se hem bae i kam gavena blong olgeta, i bin luk se oli bin panisim hem blong ded, taswe oli bin kros, mo luk, oli bin sendem i go aot wan Kiskumen, go kasem long jea blong jajmen blong Pahoran, mo i bin kilim ded Pahoran taem we hem i bin sidaon long jea blong jajmen."},{"vNo":"10 ","txt":"Mo ol wokman blong Pahoran i bin ronem hem; be luk, ronwe blong Kiskumen i kwik we i kwik mekem se i no gat man we i save kasem hem."},{"vNo":"11 ","txt":"Mo hem i bin go long olgeta we oli bin sendem hem, mo olgeta evriwan i bin mekem wan kavenan, yes, oli promes tru long nem blong Krieta blong olgeta we i no save finis, blong bae oli no talemaot long eni man we Kiskumen i bin kilim ded Pahoran."},{"vNo":"12 ","txt":"Taswe, ol pipol blong Nifae i no bin save Kiskumen long medel blong olgeta, from hem i bin mekem hem i luk defren taem we hem i bin kilim ded Pahoran. Mo Kiskumen mo grup blong hem, we i bin kavenan wetem hem, oli bin miksimap olgeta long medel blong ol pipol, long wan fasin we blong oli no faenem olgeta evriwan; be olgeta we oli bin faenem oli bin panisim olgeta blong oli ded."},{"vNo":"13 ","txt":"Mo nao luk, oli bin jusum Pekumenae, folem voes blong ol pipol, blong stap olsem wan jif jaj mo wan gavena ova long ol pipol, blong rul long ples blong brata blong hem Pahoran; mo i bin folem raet blong hem. Mo evri samting ia i bin hapen long namba foti yia blong rul blong ol jaj; mo i bin gat wan en."},{"vNo":"14 ","txt":"Mo i bin hapen long foti mo wan yia blong rul blong ol jaj, se ol man blong Leman i bin karem i kam tugeta, wan ami blong ol man we oli no save kaontem, mo oli bin mekem olgeta i rere blong faet wetem ol naef blong faet, mo wetem ol huknaef mo wetem ol bonara, mo wetem ol ara, mo wetem ol hat blong faet, mo wetem ol plet we i blong kavremap jes, mo wetem evri kaen sil blong evri kaen."},{"vNo":"15 ","txt":"Mo oli bin kam daon bakegen blong oli save statem faet agensem ol man blong Nifae. Mo wan man we nem blong hem i bin Koriantuma i bin lidim olgeta; mo hem i bin wan man blong laen blong Sarahemla; mo hem i bin pulaot long ol man blong Nifae; mo hem i bin wan man we i bigfala mo i strong."},{"vNo":"16 ","txt":"Taswe, king blong ol man blong Leman, we nem blong hem i bin Tabalot, we i bin boe blong Amoron, hem i ting se Koriantuma, from hem i wan strong man, i bin save stanap agensem ol man blong Nifae, wetem paoa blong hem mo tu wetem bigfala waes tingting blong hem, inaf blong mekem se taem we hem i bin sendem hem i go aot bae hem i save winim paoa ova long ol man blong Nifae."},{"vNo":"17 ","txt":"Taswe hem i bin mekem olgeta blong kam kros, mo hem i bin karem i kam tugeta ol ami blong hem, mo hem i bin jusum Koriantuma blong kam lida blong olgeta, mo i bin mekem se oli mas maj i go daon long graon blong Sarahemla blong faet agensem ol man blong Nifae."},{"vNo":"18 ","txt":"Mo i bin hapen se from i bin gat plante rao mo plante problem long gavman, mekem se oli no bin putum inaf gadman long graon blong Sarahemla; from oli bin ting se ol man blong Leman i bin fraet blong kam long hat blong ol graon blong olgeta blong atakem bigfala bigtaon ia Sarahemla."},{"vNo":"19 ","txt":"Be i bin hapen se Koriantuma i bin maj i go aot long fored blong ol soldia blong hem we oli no bin save kaontem, mo oli bin kam long ol man we i stap long bigtaon, mo maj blong olgeta i bin kwik we i kwik tumas mekem se i no bin gat taem blong ol man blong Nifae blong karem i kam tugeta ol ami blong olgeta."},{"vNo":"20 ","txt":"Taswe Koriantuma i bin katem daon ol gadman klosap long get blong bigtaon, mo i bin maj i go fored wetem evri ami blong hem insaed long bigtaon, mo oli bin kilim ded evri man we i bin go agensem olgeta, mekem se oli bin tekem ful bigtaon ia."},{"vNo":"21 ","txt":"Mo i bin hapen se Pekumenae, we i bin jif jaj, i bin ronwe long fored blong Koriantuma, i go kasem ol wol blong bigtaon. Mo i bin hapen se Koriantuma i bin kilim hem agensem wol, inaf blong mekem se hem i bin ded. Mo olsem ia nao ol dei blong Pekumenae i bin en."},{"vNo":"22 ","txt":"Mo nao taem we Koriantuma i bin luk se hem i bin tekem bigtaon blong Sarahemla, mo i bin luk se ol man blong Nifae i bin ronwe long fored blong olgeta, mo oli bin kilim ded olgeta, mo oli bin tekem olgeta, mo oli bin putum olgeta long prisen, mo we hem i bin kasem ples blong haed blong olgeta we i moa strong long evri graon, hat blong hem i bin harem gud mekem se hem i bin rere blong go aot long evri graon."},{"vNo":"23 ","txt":"Mo nao hem i no bin stap long graon blong Sarahemla, be hem i bin maj i go aot wetem wan bigfala ami, hem i go long bigtaon blong Plante; from hemia i bin strong tingting blong hem blong go aot mo katem rod blong hem wetem naef blong faet, blong maet hem i save kasem ol not pat blong graon."},{"vNo":"24 ","txt":"Mo, from hem i bin ting se bigfala paoa blong olgeta i bin stap long medel blong graon, taswe hem i bin maj i go fored, hem i no bin givim olgeta eni taem blong olgeta bakegen i kam tugeta, be long ol smol grup nomo; mo long fasin ia oli bin atakem olgeta mo oli bin katem daon olgeta i go long graon."},{"vNo":"25 ","txt":"Be luk, maj ia blong Koriantuma tru long medel blong graon i bin givim Moronaeha wan bigfala janis ova long olgeta, i nomata long bigfala namba blong ol man blong Nifae we oli bin kilim ded olgeta."},{"vNo":"26 ","txt":"From luk, Moronaeha i bin ting se ol man blong Leman i bin fraet blong kam long medel blong graon, be se bae oli atakem ol bigtaon raonabaot long ol boda olsem we oli bin mekem long bifo; taswe Moronaeha i bin mekem se ol strong ami blong olgeta i mas holem taet ol pat raonabaot klosap long ol boda."},{"vNo":"27 ","txt":"Be luk, ol man blong Leman i no bin fraet olsem we hem i bin wantem, be oli bin kam insaed long medel blong graon, mo oli bin tekem kapitol bigtaon we i bin bigtaon blong Sarahemla, mo oli bin stap maj i go tru long ol impoten pat blong graon, oli kilim ded ol pipol wetem wan bigfala namba, ol man tugeta wetem ol woman, mo ol pikinini, oli tekem plante bigtaon mo plante ples blong strong sapot."},{"vNo":"28 ","txt":"Be taem we Moronaeha i bin faenemaot samting ia, kwiktaem hem i bin sendem Lihae i go fored wetem wan ami raonabaot blong stopem olgeta bifo oli save kam long graon blong Plante."},{"vNo":"29 ","txt":"Mo olsem ia nao hem i bin mekem, mo hem i bin stopem olgeta bifo oli bin kam long graon Plante, mo i givim long olgeta wan faet, inaf blong mekem se oli bin stat blong gobak long graon blong Sarahemla."},{"vNo":"30 ","txt":"Mo i bin hapen se Moronaeha i bin stopem olgeta long gobak blong olgeta, mo i bin givim long olgeta wan faet, inaf blong mekem se i bin kam wan faet we blad i ron tumas, yes, oli bin kilim ded plante, mo long medel blong olgeta we oli bin kilim ded oli bin faenem Koriantuma."},{"vNo":"31 ","txt":"Mo nao, luk, ol man blong Leman i no bin save gobak long eni rod, mo tu long not, o long saot, o long is, o long wes, from ol man blong Nifae i bin raonem olgeta long evri saed."},{"vNo":"32 ","txt":"Mo olsem ia nao Koriantuma i bin pusum ol man blong Leman i go long medel blong ol man blong Nifae, inaf blong mekem se oli bin stap long paoa blong ol man blong Nifae, mo hem hemwan i bin ded, mo ol man blong Leman i givim olgeta nomo long ol han blong ol man blong Nifae."},{"vNo":"33 ","txt":"Mo i bin hapen se Moronaeha i bin tekem bigtaon blong Sarahemla bakegen, mo hem i bin mekem se ol man blong Leman we oli bin tekem olgeta olsem ol prisena, i mas aot long graon wetem pis."},{"vNo":"34 ","txt":"Mo olsem ia nao foti mo wan yia blong rul blong ol jaj i bin en."}]}