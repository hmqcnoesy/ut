{"heading":"Samuel man blong Leman i profesae fasin blong panis blong ol man Nifae sapos oli no sakem sin—Olgeta mo ol rij samting blong olgeta i kasem panis—Oli sakemaot mo stonem ol profet, mo ol devel i raonem olgeta, mo lukaotem blong stap hapi long taem we oli mekem rabis fasin. Raonabaot 6 yia bifo Kraes i bon.","sectionHeading":"Profesi blong Samuel, man blong Leman, long ol man blong Nifae.","prevAbbr":"hel","prevNo":12,"nextAbbr":"hel","nextNo":14,"chapterTitle":"Hileman 13","verses":[{"vNo":"1 ","txt":"Mo nao i bin hapen long namba eiti mo sikis yia, ol man blong Nifae i bin stap yet long nogud fasin, yes, long nogud fasin we i bigwan, taem we ol man blong Leman i bin stap holem stret gud ol komanmen blong God, folem loa blong Moses."},{"vNo":"2 ","txt":"Mo i bin hapen se long yia ia i bin gat wan Samuel, wan man blong Leman, i bin kam long graon blong Sarahemla, mo i bin stat blong prij long ol pipol. Mo i bin hapen se hem i bin prij, plante dei, fasin blong sakem sin long ol pipol, mo oli bin sakem hem aot, mo hem i bin rere blong gobak long graon blong hem."},{"vNo":"3 ","txt":"Be luk, voes blong Lod i bin kam long hem, se hem i mas gobak bakegen, mo profesae long ol pipol eni samting we bae i kam long hat blong hem."},{"vNo":"4 ","txt":"Mo i bin hapen se oli no bin wantem se bae hem i go insaed long bigtaon; taswe hem i bin go mo go antap long wol blong bigtaon, mo i bin stretemaot han blong hem mo i bin singaot strong wetem wan laod voes, mo i bin profesae long ol pipol eni samting we Lod i bin putum long hat blong hem."},{"vNo":"5 ","txt":"Mo hem i bin talem long olgeta: Luk, mi, Samuel, wan man blong Leman, mi talem ol toktok blong Lod we hem i putum long hat blong mi; mo luk hem i bin putum long hat blong mi blong talem long ol pipol ia se naef blong jastis i stap hang antap long ol pipol ia; mo fo handred yia i no save pas sapos naef blong jastis bae i no foldaon long pipol ia."},{"vNo":"6 ","txt":"Yes, bigfala panis bae i kam long ol pipol ia, mo i tru bae samting ia i kam long ol pipol ia, mo i no gat eni samting we i save sevem ol pipol ia hemia nomo sapos i no fasin blong sakem sin mo fet long Lod Jisas Kraes, we i tru we bae hem i kam long wol, mo bae i safa long plante samting mo bae oli kilim hem i ded from ol pipol blong hem."},{"vNo":"7 ","txt":"Mo luk, wan enjel blong Lod i bin talem samting ia long mi, mo hem i bin karem glad nius long sol blong mi. Mo luk, Lod i bin sendem mi long yufala blong talemaot samting ia long yufala tu, blong yufala i save gat ol glad nius; be luk yufala i no bin wantem akseptem mi."},{"vNo":"8 ","txt":"Taswe, olsem ia nao Lod i talem: From ol hat blong ol pipol blong ol man blong Nifae i strong, hemia nomo sapos oli no sakem sin bae mi tekemaot toktok blong mi long olgeta, mo bae mi tekemaot Spirit blong mi long olgeta, mo bae mi nomo save letem olgeta, mo bae mi tanem ol hat blong ol brata blong olgeta agensem olgeta."},{"vNo":"9 ","txt":"Mo fo handred yia bae i no pas i gowe bifo bae mi mekem se oli kilim olgeta; yes, bae mi visitim olgeta wetem naef blong faet mo wetem hadtaem blong kasem kakae mo wetem sik."},{"vNo":"10 ","txt":"Yes, bae mi visitim olgeta wetem strongfala kros blong mi, mo bae i gat olgeta blong nambafo jeneresen we bae oli stap laef, aot long ol enemi blong yufala, blong lukim smasgud evriwan blong yufala; mo i tru we samting ia i mas kam sapos yufala i no sakem sin, Lod i talem; mo olgeta blong nambafo jeneresen bae oli mekem smasgud blong yufala."},{"vNo":"11 ","txt":"Be sapos yufala i sakem sin mo kambak long Lod, God blong yufala bae mi tanem i gowe kros blong mi, Lod i talem; yes, olsem ia nao Lod i talem, mi blesem olgeta we bae oli sakem sin mo kambak long mi, be sore tumas long man we i no sakem sin."},{"vNo":"12 ","txt":"Yes, sore tumas long bigtaon ia blong Sarahemla; from luk, hem i from olgeta we oli stret, we bigtaon ia i sev; yes, sore tumas long bigfala bigtaon ia, from mi luk, Lod i talem, se i gat plante, yes, we i bigfala pat blong bigtaon ia we bae i mekem ol hat blong olgeta i kam strong agensem mi, Lod i talem."},{"vNo":"13 ","txt":"Be mi blesem olgeta we bae oli sakem sin, from olgeta ia bae mi letem olgeta blong oli stap laef. Be luk, sapos i no bin gat olgeta we i stret we oli stap long bigfala bigtaon ia, luk, bae mi mekem se faea bae i kam daon aot long heven mo i smasem gud hem."},{"vNo":"14 ","txt":"Be luk, hem i from olgeta we oli stret we bigtaon ia i stap gud. Be luk, taem i kam, Lod i talem, se taem we bae yufala i sakemaot olgeta we i stret long medel blong yufula, afta bae yufala i raep blong kasem panis; yes, sore tumas long bigfala bigtaon ia, from nogud fasin mo ol rabis sin we i stap insaed long hem."},{"vNo":"15 ","txt":"Yes, mo sore tumas long bigtaon blong Gidion, from nogud fasin mo ol rabis sin we i stap insaed long hem."},{"vNo":"16 ","txt":"Yes, mo sore tumas long evri bigtaon we i stap long graon raonabaot, we ol man blong Nifae i holem, from nogud fasin mo ol rabis sin we i stap insaed long olgeta."},{"vNo":"17 ","txt":"Mo luk, wan panis bae i kam long graon, Lod blong ol Host i talem, from ol pipol we i stap long graon, yes, from nogud fasin blong olgeta mo ol rabis sin blong olgeta."},{"vNo":"18 ","txt":"Mo bae i kam blong hapen, Lod blong ol Host i talem, yes, bigfala mo tru God blong yumi, se huia we bae i haedem ol rij samting long graon bae i nomo faenem olgeta bakegen, from bigfala panis blong graon, sapos hem i no wan man we i stret mo bae i haedem ol samting ia wetem Lod."},{"vNo":"19 ","txt":"From mi wantem, Lod i talem, se bae oli haedem ol rij samting blong olgeta wetem mi; mo panis i go long olgeta we i no haedem ol rij samting blong olgeta wetem mi; from i no gat wan we i haedem ol rij samting wetem mi, hemia nomo sapos hem i no stret; mo hem we i no haedem ol rij samting blong hem wetem mi, hem i kasem panis, mo tu rij samting ia, mo i no gat wan we i save pemaot hem, from panis blong graon."},{"vNo":"20 ","txt":"Mo dei bae i kam we bae oli haedem ol rij samting blong olgeta, from oli bin putum ol hat blong olgeta long ol rij samting; mo from oli bin putum ol hat blong olgeta long ol rij samting blong olgeta, mo bae oli haedem ol rij samting blong olgeta taem we bae oli ronwe long fored blong ol enemi blong olgeta; from oli no wantem haedem olgeta wetem mi, panis i go long olgeta mo tu ol rij samting blong olgeta; mo long dei ia bae oli kilim olgeta, Lod i talem."},{"vNo":"21 ","txt":"Luk yufala, ol pipol blong bigfala bigtaon ia, mo lisin long ol toktok blong mi; yes, lisin long ol toktok we Lod i talem; From luk, hem i talem se yufala i kasem panis from ol rij samting blong yufala, mo tu ol rij samting blong yufala i kasem panis from yufala i bin putum ol hat blong yufala long olgeta, mo i no bin lisin long ol toktok blong hem we i bin givim olgeta long yufala."},{"vNo":"22 ","txt":"Yufala i no tingbaot Lod, God blong yufala long ol samting we hem i bin blesem yufala wetem, be yufala i tingbaot ol rij samting blong yufala oltaem, i no blong talem tangkyu long Lod, God blong yufula; yes, ol hat blong yufala i no stap long Lod, be oli solap wetem bigfala hae tingting, we i mekem se yufala i tok flas, mo kros bigwan, ol fasin blong wantem samting blong narafala man, gat ol smol rao, tingting blong kilim narafala man, ol fasin blong givim hadtaem, mo ol fasin blong kilim man i ded, mo evri kaen nogud fasin."},{"vNo":"23 ","txt":"From stamba tingting ia Lod God i bin mekem se wan panis i mas kam long graon, mo tu long ol rij samting blong yufala, mo hemia from ol nogud fasin blong yufala."},{"vNo":"24 ","txt":"Yes, sore tumas long ol pipol ia, from taem ia we i bin kam, we yufala i stap sakemaot ol profet, mo stap jikim olgeta, mo stap sakem ol ston long olgeta, mo stap kilim olgeta i ded, mo stap mekem evri kaen nogud fasin long olgeta, sem mak olsem oli bin mekem long bifo."},{"vNo":"25 ","txt":"Mo nao taem we yufala i toktok, yufala i talem: Sapos ol dei blong mifala i bin stap long ol dei blong ol papa blong mifala blong bifo, bae mifala i no bin kilim ded ol profet, bae mifala i no bin stonem olgeta, mo sakemaot olgeta."},{"vNo":"26 ","txt":"Luk, yufala i moa nogud bitim olgeta; from olsem we Lod i stap laef, sapos wan profet i kam long medel blong yufala mo talemaot long yufala toktok blong Lod, we i testifae long saed blong ol sin blong yufala mo ol nogud fasin, yufala i kros long hem, mo sakem hem aot mo lukaotem evri kaen wei blong smasem gud hem; yes, bae yufala i talem se hem i wan giaman profet, mo se hem i wan man blong sin, mo blong devel, from hem i testifae se ol fasin blong yufala i nogud."},{"vNo":"27 ","txt":"Be luk, sapos wan man bae i kam long medel blong yufala mo bae i talem: Yufala i mekem samting ia, mo bae i no rabis; mekem samting ia mo bae yufala i no safa; yes, bae hem i talem: Wokbaot folem hae tingting blong hat blong yufala bakegen; yes, wokbaot folem hae tingting blong ol ae blong yufala, mo mekem eni samting we hat blong yufala i wantem—mo sapos wan man bae i kam long medel blong yufala mo talem samting ia, bae yufala i tekem hem, mo talem se hem i wan profet."},{"vNo":"28 ","txt":"Yes, bae yufala i leftemap hem, mo bae yufala i givim long hem long ol samting blong yufala; bae yufala i givim long hem long gol blong yufala, mo long silva blong yufala, mo bae yufala i putum long hem ol klos we i rij tumas; mo from hem i talem ol swit tok long yufala, mo hem i talem se evri samting i oraet, ale bae yufala i no faenem rong long."},{"vNo":"29 ","txt":"O yufala nogud mo stronghed jeneresen; yufala i bin mekem yufala i strong mo yufala i wan stronghed pipol tumas, hamas taem moa bae yufala i ting se Lod bae i letem yufala i gohed olsem? Yes, hamas taem moa bae yufala i letem yufala bakegen blong letem ol krangke mo blaen man i lidim yufala? Yes, hamas taem moa bae yufala i jusum tudak be i no laet?"},{"vNo":"30 ","txt":"Yes, luk, kros blong Lod i bin girap finis agensem yufala; luk, hem i bin panisim graon ia from nogud fasin blong yufala."},{"vNo":"31 ","txt":"Mo luk, taem i kam we hem i panisim ol rij samting blong yufala blong oli kam glis; blong mekem se yufala i no save holem olgeta; mo long ol dei we yufala i pua, yufala i no save holem taet olgeta."},{"vNo":"32 ","txt":"Mo long ol dei we yufala i pua bae yufala i prea long Lod; mo blong nating bae yufala i prea, from smasgud blong yufala i kam long yufala finis, mo panis blong yufala i mas tru; mo long taem ia bae yufala i krae mo singaot strong long dei ia, Lod blong ol Host i talem. Mo long taem ia bae yufala i krae mo talem:"},{"vNo":"33 ","txt":"O sapos mi bin sakem sin, mo no bin kilim ded ol profet, mo bin stonem olgeta, mo bin sakemaot olgeta. Yes, long dei ia bae yufala i talem: O sapos yumi bin tingbaot Lod, God blong yumi long dei we hem i bin givim yumi ol rij samting blong yumi, mo afta oli no bin save kam glis blong bae yumi mas lusum olgeta; from luk, ol rij samting blong yumi i aot long yumi."},{"vNo":"34 ","txt":"Luk, yumi putum wan tul long ples ia mo long nekis dei i lus; mo luk, ol naef blong faet blong yumi oli tekemaot long yumi long dei we yumi bin lukaotem olgeta from faet."},{"vNo":"35 ","txt":"Yes, yumi i bin haedem ol rij samting blong yumi mo oli bin glis aot long yumi, from panis blong graon ia."},{"vNo":"36 ","txt":"O sapos yumi bin sakem sin long dei we toktok blong Lod i bin kam long yumi; from luk graon i kasem panis, mo evri samting i kam glis, mo yumi no save holem olgeta."},{"vNo":"37 ","txt":"Luk, ol devel i raonem yumi, yes, ol enjel blong hem we i bin lukaot blong smasem gud ol sol blong yumi i raonem yumi. Luk, ol nogud fasin blong yumi i bigwan. O Lod, yu no save tanem i gowe kros blong yu long mifala? Mo hemia bae i lanwis blong yufala long ol dei ia."},{"vNo":"38 ","txt":"Be luk, ol dei blong tes blong yufala oli pas finis; yufala i bin pusum bak dei blong fasin blong sevem man blong yufala kasem taem we i let tumas we i no gat en, mo panis blong yufala i mas hapen; yes, from yufala i bin lukaot, long evri dei blong laef blong yufala, long samting ia we yu no save kasem, mo yufala i bin lukaotem blong stap hapi long taem we yufala i mekem ol nogud fasin, we samting ia i agensem fasin blong stret fasin we i stap insaed long Bigfala mo Lida blong yumi we i no save Finis."},{"vNo":"39 ","txt":"O yufala ol pipol blong graon, mi wantem se yufala i harem ol toktok blong mi! Mo mi prea se kros blong Lod, i tanem i gowe long yufala, mo se yufala i sakem sin mo sev."}]}