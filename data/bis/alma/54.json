{"heading":"Amoron mo Moronae tufala i toktok blong agri blong jenisim ol prisena—Moronae i talem strong se ol man blong Leman i mas kamaot mo stopem ol atak blong olgeta blong kilim man i ded—Amoron i talem strong se ol man blong Nifae i mas putum daon ol tul blong faet blong olgeta mo kam blong letem ol man blong Leman rulum olgeta. Raonabaot 63 yia bifo Kraes i bon.","prevAbbr":"alma","prevNo":53,"nextAbbr":"alma","nextNo":55,"chapterTitle":"Alma 54","verses":[{"vNo":"1 ","txt":"Mo nao i bin hapen long twenti mo naen yia blong ol jaj, se Amoron i bin sendem wan mesenja long Moronae mo hem i wantem se hem i jenisim ol prisena."},{"vNo":"2 ","txt":"Mo i bin hapen se Moronae i bin wantem blong glad tumas long tingting ia, from we hem i wantem ol kakae we oli stap givim blong sapotem ol man blong Leman prisena i go blong sapotem man blong hem nomo; mo tu hem i bin wantem ol man blong hem blong mekem ami blong hem i kam strong."},{"vNo":"3 ","txt":"Nao ol man blong Leman i bin tekem plante woman mo ol pikinini, mo i no bin gat wan woman mo wan pikinini long olgeta prisena blong Moronae, o ol prisena we Moronae i bin tekem; taswe Moronae i bin jusum wan plan blong karembak ol man blong Nifae prisena aot long ol man blong Leman we oli save karem."},{"vNo":"4 ","txt":"Taswe hem i bin raetem wan leta, mo i bin sendem wetem wokman blong Amoron, semfala wokman we i bin karem wan leta i go long Moronae. Nao hemia ol toktok we hem i raetem i go long Amoron, i talem:"},{"vNo":"5 ","txt":"Luk, Amoron, mi bin raet long yufala smol long saed blong faet ia we yufala i lidim agensem ol man blong mi, o we brata blong yu i bin lidim agensem olgeta, mo we yufala i wantem yet blong gohed wetem afta long ded blong hem."},{"vNo":"6 ","txt":"Luk, bae mi talem long yufala long saed blong jastis blong God, mo naef blong kros blong hem we i strong olgeta, we i stap hang antap long yufala sapos yufala i no sakem sin, mo karemaot ol ami blong yufala i gobak long ol graon blong yufala, o graon we yufala i holem taet, we hem i graon blong Nifae."},{"vNo":"7 ","txt":"Yes, bae mi talem ol samting ia long yu sapos yu save harem mo mekem olgeta; yes, bae mi talem long yu long saed blong nogud hel we i stap wet blong tekem ol man blong kilim man i ded olsem we yu mo brata blong yu i bin stap mekem, sapos yufala i no sakem sin mo karemaot ol plan blong yufala blong kilim man i ded, mo gobak wetem ol ami blong yufala long ol graon blong yufala."},{"vNo":"8 ","txt":"Be olsem we yufala i bin sakemaot ol samting ia bifo, mo i bin faet agensem ol man blong Lod, hem i tru we mi save se bae yufala i mekem bakegen."},{"vNo":"9 ","txt":"Mo nao luk, mifala i rere blong mitim yufala; yes, mo sapos yufala i no karemaot ol plan blong yufala, luk, bae yufala i pulum daon kros blong God ia we yufala i bin sakemaot long yufala, go kasem we bae i smasem gud yufala evriwan."},{"vNo":"10 ","txt":"Be, olsem we Lod i stap laef, ol ami blong mifala bae i kam agensem yufala sapos yufala i no kamaot, mo bae ded i kam long yufala i no longtaem, from we bae mifala i holem taet ol bigtaon blong mifala mo ol graon blong mifala; yes, mo bae mifala i holem taet fasin blong bilif long God blong mifala mo stamba tingting blong God blong mifala."},{"vNo":"11 ","txt":"Be luk, mi ting se mi stap toktok long yu long saed blong ol samting ia blong nating nomo; o mi ting se yu yu wan pikinini blong hel; taswe bae mi finisim leta blong mi blong talem long yu se bae mi no jenisim ol prisena, mi save mekem nomo sapos yufala i givim long mi wan man mo woman blong hem mo ol pikinini blong hem, blong mi givim wan prisena; sapos samting ia nao, bae yufala i mekem, bae mi mekem jenis."},{"vNo":"12 ","txt":"Mo luk, sapos yufala i no mekem samting ia, bae mi kam agensem yufala wetem ol ami blong mi; yes, bae mi mekem ol woman blong mi mo ol pikinini blong mi oli karem ol tul blong faet, mo bae mi kam agensem yufala, mo bae mi folem yufala go kasem insaed long graon blong yufala, we i fasfala graon blong ol bubu blong mifala; yes, mo bae hem i blad from blad, yes, laef from laef; mo bae mi givim yufala faet kasem taem we mi smasem gud yufala aot long fes blong wol."},{"vNo":"13 ","txt":"Luk, mi stap long kros blong mi, mo tu ol pipol blong mi; yufala i bin stap lukaotem blong kilim ded mifala, mo mifala i bin stap lukaotem blong lukaotem gud mifala nomo. Be luk, sapos yufala i stap lukaotem blong smasem gud mifala bakegen bae mifala i lukaotem blong smasem gud yufala; yes, mo bae mifala i lukaotem graon blong mifala, fasfala graon blong ol bubu blong mifala."},{"vNo":"14 ","txt":"Nao mi finisim leta blong mi. Mi mi Moronae; mi mi wan lida blong ol pipol blong Nifae."},{"vNo":"15 ","txt":"Nao i bin hapen se taem we Amoron, taem we hem i bin kasem leta ia, hem i bin kros; mo hem i bin raetem wan narafala leta i go long Moronae, mo hemia ol toktok we hem i bin raetem, hem i talem olsem:"},{"vNo":"16 ","txt":"Mi mi Amoron, king blong ol man blong Leman; mi mi brata blong Amalekaea we yu bin kilim hem i ded. Luk, bae mi atakem yufala from blad blong hem, yes, bae mi kam agensem yufala wetem ol ami blong mi from we mi no fraet long ol woning blong yu."},{"vNo":"17 ","txt":"From luk, ol bubu blong yufala i bin mekem rong long ol brata blong olgeta, inaf we i mekem se oli bin stilim olgeta long raet blong olgeta blong kasem gavman taem we raet ia i bin blong olgeta stret."},{"vNo":"18 ","txt":"Mo nao luk, sapos bae yufala i putum daon ol tul blong faet blong yufala, mo letem yufala se olgeta we gavman i blong olgeta stret blong rulum yufala, afta bae mi mekem ol pipol blong mi i putum daon ol tul blong olgeta mo bae oli no faet bakegen."},{"vNo":"19 ","txt":"Luk, yu bin talemaot plante woning agensem mi mo ol pipol blong mi; be luk, mifala i no fraet long ol woning blong yu."},{"vNo":"20 ","txt":"Be, bae mi letem blong jenisim ol prisena folem olsem we yu bin askem, wetem glad hat, blong mi save sevem kakae blong mi blong ol man blong mi blong faet; mo bae mifala i mekem wan faet we bae i no gat en, kasem taem we ol man blong Nifae i stap andanit long raet blong mifala o kasem we oli nomo gat nating long taem we i no gat en."},{"vNo":"21 ","txt":"Mo long saed blong God ia we yu talem se mifala i bin sakemaot, luk, mifala i no save wan man olsem; mo tu yufula i no save; be sapos we i gat wan man olsem, mifala i no save, be we hem i bin mekem mifala tugeta wetem yufala."},{"vNo":"22 ","txt":"Mo sapos we i gat wan devel mo wan hel, luk bae hem i no sendem yu blong go stap long ples ia wetem brata blong mi we yu bin kilim hem i ded, we yu talem se hem i bin go long wan ples olsem? Be luk ol samting ia i nomata."},{"vNo":"23 ","txt":"Mi mi Amoron, mo wan laen blong Soram, hemia we ol bubu blong yufala i bin fosem hem mo tekem hem aot long Jerusalem."},{"vNo":"24 ","txt":"Mo luk nao, mi mi wan man blong Leman we mi no fraet; luk, faet ia i bin gohed blong givim bak ol rong blong olgeta, mo blong holem taet mo blong kasem ol raet blong olgeta long gavman; mo mi endem leta blong mi long Moronae."}]}