{"heading":"Ol man blong Amlisae oli bin putum mak long olgeta folem toktok ia we ol profet i bin talem we bae oli kam tru—Ol man blong Leman oli bin kasem panis from oli bin gat fasin blong go agens—Ol man oli mekem ol panis blong olgeta i kam long olgeta bakegen—Ol man blong Nifae i winim wan moa ami blong ol man blong Leman. Raonabaot 87–86 yia bifo Kraes i bon.","prevAbbr":"alma","prevNo":2,"nextAbbr":"alma","nextNo":4,"chapterTitle":"Alma 3","verses":[{"vNo":"1 ","txt":"Mo i bin hapen se ol man blong Nifae we oli no bin kilim olgeta oli ded wetem ol tul blong faet, afta we oli bin berem olgeta we oli bin ded—nao, oli no kaontem namba blong olgeta we oli ded, from namba blong olgeta i bigwan tumas—afta we oli bin finis blong berem ol ded man blong olgeta, olgeta evriwan i bin gobak long graon blong olgeta, mo long haos blong olgeta, mo long ol woman blong olgeta, mo long pikinini blong olgeta."},{"vNo":"2 ","txt":"Nao i gat plante woman mo pikinini we oli bin kilim olgeta oli ded wetem naef blong faet, mo tu plante long ol grup blong ol anamol mo ol buluk blong olgeta; mo tu oli bin smasem gud plante garen we oli bin planem ol sid long hem, from ol ami blong ol man oli bin purumbut long olgeta."},{"vNo":"3 ","txt":"Mo nao ol man blong Leman mo ol man blong Amlisae we oli bin smas long so blong reva blong Saedon, mo oli bin sakem olgeta i go long wota blong Saedon; mo luk, ol bun blong olgeta i stap daon long dip ples blong solwota, mo oli plante."},{"vNo":"4 ","txt":"Mo ol man blong Amlisae oli defren long ol man blong Nifae, from ol man blong Amlisae oli bin putum red mak long fored blong hed blong olgeta olsem ol man blong Leman; Be oli no bin sevem hed blong olgeta olsem ol man blong Leman."},{"vNo":"5 ","txt":"Nao ol man blong Leman oli bin sevem hed blong olgeta; mo oli bin neked sapos oli no bin gat skin blong anamol we oli bin fasem raon long wes blong olgeta, mo tu ol klos blong faet we oli bin putum long olgeta, mo ol bonara blong olgeta, mo ol ara blong olgeta, mo ol ston blong olgeta, mo ol sling blong olgeta, mo samfala samting moa."},{"vNo":"6 ","txt":"Mo ol skin blong ol man blong Leman oli bin dak, folem mak we Lod i bin putum long ol olfala bubu blong olgeta, we i bin wan panis i bin kam long olgeta from oli bin brekem loa mo from oli bin go agensem ol brata blong olgeta, we oli Nifae, Jekob, mo Josef, mo Sam, we oli stret mo tabu man."},{"vNo":"7 ","txt":"Mo ol brata blong olgeta i bin stap lukaotem wan wei blong kilim olgeta i ded, taswe oli bin kasem panis; mo Lod God i bin putum wan mak long olgeta, yes, long Leman mo Lemyul, mo tu ol boe blong Ismael, mo ol woman we oli blong laen blong Ismael."},{"vNo":"8 ","txt":"Mo samting ia i bin hapen, blong mekem se ol laen blong olgeta i defren long ol laen blong ol brata blong olgeta, blong mekem se Lod God i save sevem ol pipol blong hem, blong bae oli no miks mo biliv long ol kastom we oli rong we i save smasem gud olgeta."},{"vNo":"9 ","txt":"Mo i bin hapen se eni man we i bin miksim laen blong hem wetem laen blong ol man blong Leman i bin mekem semfala panis ia i kam long ol laen blong hem."},{"vNo":"10 ","txt":"Taswe, eni man we i bin letem ol man blong Leman i lidim hem i go nogud, oli bin singaotem hem anda long nem ia, mo i gat wan mak we Lod God i bin putum long hem."},{"vNo":"11 ","txt":"Mo i bin hapen se eni man we oli no bin save biliv long ol kastom blong ol man blong Leman, be i bin biliv long ol histri we oli bin karem aot long graon blong Jerusalem, mo tu long kastom blong ol bubu blong olgeta, we oli stret, we oli bin biliv long ol komanmen blong God mo bin folem olgeta, oli bin singaotem olgeta ol man blong Nifae, o ol pipol blong Nifae, stat long taem ia i go—"},{"vNo":"12 ","txt":"Mo olgeta ia nao i bin kipim ol rekod, we oli tru, blong ol man blong Nifae, mo blong ol man blong Leman tu."},{"vNo":"13 ","txt":"Nao bae yumi gobak bakegen long ol man blong Amlisae, from oli bin gat wan mak we oli putum long olgeta; yes, oli bin putum mak long olgeta bakegen, yes, wan red mak long fored blong hed blong olgeta."},{"vNo":"14 ","txt":"Olsem ia nao ol toktok blong God i bin kam tru, from olgeta ia nao oli ol toktok we hem i bin talem long Nifae: Luk, mi mi bin panisim ol man blong Leman, mo bae mi putum wan mak long olgeta, blong mekem se olgeta mo ol pikinini blong olgeta bae oli defren long yu mo long ol pikinini blong yu, stat long taem ia i go kasem blong oltaem, hemia nomo sapos oli no sakem ol fasin nogud blong olgeta mo tanem olgeta i kam long mi blong mekem se mi save gat sore long olgeta."},{"vNo":"15 ","txt":"Mo bakegen: Bae mi putum wan mak long hem we i miksim pikinini blong hem wetem ol brata blong yu, mekem se bae mi panisim olgeta tu."},{"vNo":"16 ","txt":"Mo bakegen: Bae mi putum wan mak long hem we i stap faet agensem yu mo laen blong yu."},{"vNo":"17 ","txt":"Mo bakegen, mi talem se man we i aot long yu bae oli nomo singaotem hem olsem laen blong yu; Mo bae mi blesem yu, mo eni man we bae oli singaotem olgeta olsem laen blong yu, stat long taem ia i go kasem long oltaem; mo ol samting ia oli ol promes blong Lod i go long Nifae mo long laen blong hem."},{"vNo":"18 ","txt":"Nao ol man blong Amlisae oli no bin save se oli stap mekem ol toktok blong God i kam tru, taem we oli bin stat blong putum ol mak long fored blong hed blong olgeta; be, oli bin kamaot fulwan agensem God; taswe, hem i bin stret nomo blong panis i foldaon long olgeta."},{"vNo":"19 ","txt":"Nao mi wantem se bae yufala i mas luk we olgeta nomo oli bin mekem panis i kam long olgeta; mo tu evri man we i kasem panis, i putum panis i kam long hem wan."},{"vNo":"20 ","txt":"Nao i bin hapen se, fulap dei oli no pas yet afta long faet we i bin hapen long graon blong Sarahemla, tru long ol man blong Leman mo ol man blong Amlisae, i bin gat wan narafala ami blong ol man blong Leman we i bin kam long ol pipol blong Nifae, long sem ples we fas ami i bin mitim ol man blong Amlisae."},{"vNo":"21 ","txt":"Mo i bin hapen se ol man blong Nifae i bin sendem wan ami blong ronemaot olgeta long graon blong olgeta."},{"vNo":"22 ","txt":"Nao from we Alma hemwan i bin kasem kil, hem i no bin go long faet long taem ia agensem ol man blong Leman;"},{"vNo":"23 ","txt":"Be hem i bin sendem wan bigfala ami agensem olgeta; mo oli bin go mo kilim ded plante long olgeta man blong Leman, mo oli bin ronemaot smol haf blong olgeta i kamaot long ol boda blong graon blong olgeta."},{"vNo":"24 ","txt":"Mo afta oli bin gobak bakegen mo i bin stat blong stanemap pis long graon; oli nomo bin kasem trabol blong wan taem, wetem ol enemi blong olgeta."},{"vNo":"25 ","txt":"Nao oli bin mekem ol samting ia, yes, evri faet ia mo evri rao ia, i bin stat mo en long nambafaef yia blong rul blong ol jaj."},{"vNo":"26 ","txt":"Mo long wan yia plante taosen mo ol ten blong taosen sol oli bin go long wol ia we i no save finis, blong oli save kasem jajmen, folem ol wok blong olgeta, sapos oli gud, o sapos oli nogud, blong kasem glad ia we i no save finis o blong stap harem nogud ia we i no save finis, folem spirit we oli bin jusum blong obei, sapos hem i wan gudfala spirit o wan nogud wan."},{"vNo":"27 ","txt":"From evri man i kasem pei long man we hem i jusum blong obei, mo samting ia folem ol toktok blong spirit blong profesi; taswe, bae i folem trutok. Mo olsem ia nao nambafaef yia blong rul blong ol jaj i bin en."}]}