{"heading":"Ol buk we oli bin mekem wetem bras mo ol narafala skripja, oli sevem blong tekem ol sol i kam long fasin blong sevem man—Oli bin smasem gud ol man blong Jared from nogud fasin blong olgeta—Ol sikret promes mo ol kavenan blong olgeta, oli no mas soemaot long ol pipol—Toktok wetem Lod long evri samting we yu mekem—Olsem we Liahona i bin lidim ol man blong Nifae, toktok blong Kraes tu i lidim ol man long laef we i no save finis. Raonabaot 74 yia bifo Kraes i bon.","prevAbbr":"alma","prevNo":36,"nextAbbr":"alma","nextNo":38,"chapterTitle":"Alma 37","verses":[{"vNo":"1 ","txt":"Mo nao, boe blong mi Hileman, mi givim oda long yu blong yu tekem ol histri we oli bin putum long han blong mi;"},{"vNo":"2 ","txt":"Mo tu mi givim oda long yu blong yu kipim wan histri blong pipol ia, olsem we mi bin mekem, long ol buk blong Nifae, mo kipim ol samting ia i tabu we mi bin kipim, semak olsem we mi bin kipim olgeta; from hem i from wan waes stamba tingting we oli kipim gud olgeta."},{"vNo":"3 ","txt":"Mo ol buk ia we oli bin mekem wetem bras, we oli gat ol raeting ia, we oli gat ol histri blong ol tabu skripja long olgeta, we oli gat ol laen blong famle blong ol fasfala bubu blong yumi, i go kasem stat—"},{"vNo":"4 ","txt":"Luk, ol papa blong yumi i bin profesae, se oli mas kipim olgeta mo pasem i kam daon long wan jeneresen i go long narafala wan, mo oli kipim mo sevem olgeta wetem han blong Lod go kasem taem we oli mas go aot long evri kantri, famle, lanwis, mo pipol, blong bae oli save ol samting we oli stap insaed we oli haed."},{"vNo":"5 ","txt":"Mo nao luk, sapos oli kipim olgeta, saen blong olgeta i mas stap; yes, mo bae oli holem taet saen blong olgeta i stap; yes, mo tu bae i semak long ol buk we oli gat ol tabu raeting."},{"vNo":"6 ","txt":"Nao maet yu ting se hemia i wan krangke samting blong mi mekem; be luk mi talem long yu, se tru long ol smol mo ol samting we i no strong, ol bigfala samting i kam blong hapen; mo ol smol wei, long plante defren taem, i pulum daon ol waesman."},{"vNo":"7 ","txt":"Mo Lod God i stap wok long ol wei blong mekem ol bigfala mo ol stamba tingting blong hem we i no save finis i hapen; mo tru long ol wei we oli smol tumas Lod i blokem ol waes mo mekem fasin blong sevem man blong plante sol i hapen."},{"vNo":"8 ","txt":"Mo nao, hem i bin waes blong God blong oli mas sevem ol samting ia; from luk, oli bin mekem fasin blong tingbaot samting blong pipol ia i kam bigwan, yes, mo i bin winim plante long olgeta long ol nogud fasin blong olgeta, mo i bin helpem olgeta blong gat save long God blong olgeta inaf blong kasem fasin blong sevem man blong ol sol blong olgeta."},{"vNo":"9 ","txt":"Yes, mi talem long yu, sapos we i no from ol samting ia we i stap long histri ia, we i stap long ol buk ia, Amon mo ol brata blong hem oli no bin save winim plante taosen long ol man blong Leman long ol kastom blong ol bubu blong olgeta we i no stret; yes, ol histri ia mo ol toktok blong olgeta i bin tekem olgeta i kam blong sakem sin; long narafala toktok, oli bin mekem olgeta i gat save blong Lod, God blong olgeta, mo blong glad long Jisas Kraes, Ridima blong olgeta."},{"vNo":"10 ","txt":"Mo huia i save, be wanem bae oli stap ol wei blong tekem plante taosen long olgeta, yes, mo tu plante taosen long ol brata blong yumi we oli stronghed, ol man blong Nifae, we naoia oli stap mekem hat blong olgeta i kam strong long sin mo ol rabis fasin, blong oli gat save long Ridima blong olgeta?"},{"vNo":"11 ","txt":"Nao ol sikret ia, oli no bin soemaot fulwan long mi yet; taswe bae mi nomo tokbaot samting ia."},{"vNo":"12 ","txt":"Mo hem i inaf sapos mi talem nomo se oli sevem olgeta blong wan waes stamba tingting, we stamba tingting ia God i save, from we hem i givim advaes folem waes tingting ova long ol wok blong hem, mo ol rod blong hem oli stret, mo fasin blong hem i olsem wan raon samting we i no save finis."},{"vNo":"13 ","txt":"O tingbaot, tingbaot, boe blong mi Hileman, ol komanmen blong God oli stret. Mo hem i bin talem: Sapos bae yu holem ol komanmen blong mi laef blong yu bae i kam antap gud long graon ia—be sapos yu no holem ol komanmen blong hem bae hem i katemaot yu long fes blong hem."},{"vNo":"14 ","txt":"Mo nao tingbaot, boe blong mi, se God i bin trastem yu wetem ol samting ia, we oli tabu, we hem i bin kipim tabu, mo tu bae hem i kipim mo sevem olgeta blong wan waes stamba tingting blong hem, blong hem i save soemaot paoa blong hem long ol fiuja jeneresen."},{"vNo":"15 ","txt":"Mo nao luk, mi talem long yu tru long spirit blong profesi, se sapos yu brekem ol komanmen blong God, luk, ol samting ia we oli tabu bae oli karemaot olgeta long yu tru long paoa blong God, mo bae oli putum yu i go long han blong Setan, blong hem i sefem yu olsem doti blong wit we taem win i blu i karem i go olbaot."},{"vNo":"16 ","txt":"Be sapos yu holem ol komanmen blong God, mo mekem ol samting ia we oli tabu olsem we Lod i givim oda long yu, (from we yu mas askem long Lod long ol samting, long wanem we yu mas mekem long olgeta) luk, i no gat paoa long wol o hel we i save tekemaot olgeta long yu, from we God i gat tumas paoa blong mekem ol toktok blong hem i hapen."},{"vNo":"17 ","txt":"From we bae hem i mekem ol promes blong hem i hapen we bae hem i mekem long yu, from we hem i bin mekem ol promes we hem i bin mekem wetem ol bubu blong yumi i hapen."},{"vNo":"18 ","txt":"From we hem i bin promes long olgeta se bae hem i sevem ol samting ia blong wan waes stamba tingting long hem, blong hem i save soemaot paoa blong hem long ol fiuja jeneresen."},{"vNo":"19 ","txt":"Mo nao luk, wan stamba tingting hem i bin mekem i hapen finis, we i long kambak blong plante taosen long ol man blong Leman long save blong trutok; mo hem i bin soemaot paoa blong hem wetem olgeta, mo tu bae hem i soemaot paoa blong hem wetem olgeta long ol fiuja jeneresen; taswe bae oli sevem olgeta."},{"vNo":"20 ","txt":"Taswe mi givim oda long yu, boe blong mi Hileman, blong yu lukaot gud blong mekem ol toktok blong mi i hapen, mo blong yu lukaot gud blong holem ol komanmen blong God olsem we oli bin raetem olgeta."},{"vNo":"21 ","txt":"Mo nao, bae mi toktok long yu long saed blong ol twentifo buk, blong yu kipim olgeta, blong ol sikret mo ol wok blong tudak, mo ol sikret wok blong olgeta, o ol sikret wok blong ol pipol ia we oli bin smasem gud olgeta, blong oli save soemaot long pipol ia; yes, olgeta fasin blong kilim i ded, mo stil, mo stil long taem blong faet, mo ol nogud fasin blong olgeta mo ol rabis sin blong olgeta, oli save soemaot long pipol ia; yes, mo blong yu sevem ol samting ia blong tanem lanwis."},{"vNo":"22 ","txt":"From luk, Lod i bin luk se ol pipol blong hem i bin stat blong wok long tudak, yes, wokem ol sikret fasin blong kilim man i ded mo ol nogud fasin; taswe Lod i bin talem se, sapos oli no sakem sin, bae oli mas smasem gud olgeta aot long fes blong wol."},{"vNo":"23 ","txt":"Mo Lod i bin talem: bae mi mekem rere long wokman blong mi Gaselem, wan ston, we bae i saen long tudak blong i gat laet, blong mekem se mi save soemaot long ol pipol blong mi we oli wok blong mi, blong mekem se mi save soemaot long olgeta ol wok blong ol brata blong olgeta, yes, ol sikret wok blong olgeta, ol wok blong tudak blong olgeta, mo ol rabis fasin mo nogud fasin blong olgeta."},{"vNo":"24 ","txt":"Mo nao, boe blong mi, ol samting ia blong tanem lanwis oli bin mekem rere blong mekem se toktok blong God i save hapen, we hem i bin talem se:"},{"vNo":"25 ","txt":"Bae mi karemaot long tudak i kam long laet ol sikret wok mo nogud fasin blong olgeta; mo sapos oli no sakem sin, bae mi smasem gud olgeta aot long fes blong wol; mo bae mi karem olgeta sikret mo nogud fasin blong olgeta i kam long laet, long evri kantri we bae oli holem graon ia."},{"vNo":"26 ","txt":"Mo nao, boe blong mi, yumi luk we oli no bin sakem sin; taswe oli bin smasem gud olgeta, mo kasem taem ia toktok blong God i bin hapen; yes, ol sikret nogud fasin blong olgeta i bin kamaot long tudak mo oli mekem yumi save olgeta."},{"vNo":"27 ","txt":"Mo nao, boe blong mi, mi givim oda long yu blong yu holem taet olgeta tru promes, mo ol kavenan blong olgeta, mo ol agrimen long ol sikret nogud fasin blong olgeta; yes, mo ol saen blong olgeta mo ol sapraes blong olgeta bae yu haedem long ol pipol ia, blong mekem se oli no save olgeta, from maet bae oli foldaon i go long tudak tu mo oli smasem gud olgeta."},{"vNo":"28 ","txt":"From luk, i gat wan panis long ful graon ia, we fasin blong smasem gud bae i kasem olgeta wokman blong tudak, folem paoa blong God, taem we oli raep olgeta; taswe mi wantem blong ol pipol ia oli no smasem gud olgeta."},{"vNo":"29 ","txt":"Taswe bae yu kipim ol sikret plan blong ol tru promes mo ol kavenan blong ol pipol ia, mo ol nogud fasin blong olgeta, mo ol fasin blong kilim man i ded blong olgeta mo ol rabis sin blong olgeta bae yu talemaot blong olgeta i save; mo bae yu tijim olgeta blong oli no laekem ol nogud fasin mo ol rabis sin mo ol fasin blong kilim man i ded olsem ia; mo tu bae yu tijim olgeta we ol pipol ia oli bin smasem gud olgeta folem nogud fasin mo ol rabis sin blong olgeta mo ol fasin blong kilim man i ded blong olgeta."},{"vNo":"30 ","txt":"From luk, oli bin kilim ol profet blong Lod we i bin kam long medel blong olgeta blong talemaot long olgeta long saed blong ol rabis fasin blong olgeta; mo blad blong olgeta we oli bin kilim i ded i bin singaot long Lod, God blong olgeta from fasin blong pembak long olgeta we oli ol man we i bin kilim olgeta i ded; mo olsem ia nao ol jajmen blong God i bin kam long ol wokman blong tudak mo ol sikret grup."},{"vNo":"31 ","txt":"Yes, mo graon i kasem panis blong oltaem mo oltaem, long ol wokman blong tudak mo ol sikret grup, go kasem fasin blong smasem gud, sapos oli no sakem sin bifo oli kam raep olgeta."},{"vNo":"32 ","txt":"Mo naoia, boe blong mi, tingbaot ol toktok we mi bin talem long yu; yu no talemaot ol sikret plan ia long ol pipol ia, be tijim olgeta wan fasin, we i no gat en, blong no laekem sin mo rabis fasin."},{"vNo":"33 ","txt":"Prijim long olgeta fasin blong sakem sin, mo fet long Lod Jisas Kraes; tijim olgeta blong putum tingting blong olgeta i stapdaon, mo blong no stap flas mo tingting i stapdaon long hat; tijim olgeta blong winim evri temtesen blong devel, wetem fet blong olgeta long Lod Jisas Kraes."},{"vNo":"34 ","txt":"Tijim olgeta blong oli neva kam slak long ol gudfala fasin, be blong no stap flas mo tingting i stapdaon long hat; from olgeta olsem ia bae oli save faenem pis long ol sol blong olgeta."},{"vNo":"35 ","txt":"O, tingbaot, boe blong mi, mo lanem waes tingting long yangfala laef blong yu; yes, lanem long yangfala laef blong yu blong holem ol komanmen blong God."},{"vNo":"36 ","txt":"Yes, mo askem long God blong givim ol sapot long yu; yes, letem evri wok blong yu long Lod, mo eni ples we yu go, letem i hapen wetem Lod; yes, letem evri tingting blong yu i go long Lod; yes, letem ol filing blong hat blong yu i stap long Lod oltaem."},{"vNo":"37 ","txt":"Askem advaes long Lod long evri wok blong yu, mo bae hem i lidim yu blong gud; yes, taem we yu stap ledaon long naet ledaon long Lod, blong mekem se hem i save lukaot gud long yu long slip blong yu; mo taem we yu girap long moning letem hat blong yu i fulap long ol tangkyu long God; mo sapos yu mekem ol samting ia, bae God i leftemap yu long las dei."},{"vNo":"38 ","txt":"Mo nao, boe blong mi, mi gat samting blong telem long saed blong samting ia we ol bubu blong yumi i bin singaotem wan bol, o samting we i stap lidim man—o ol bubu blong yumi i bin singaotem samting ia Liahona, we i minim, long lanwis ia, wan kampas; mo Lod i bin mekem hem i rere."},{"vNo":"39 ","txt":"Mo luk, i no save gat eni man we i save wokem samting we i gud tumas olsem. Mo luk, Lod i bin mekem hem i rere blong soem long ol bubu blong yumi, rod we oli mas wokbaot long ples we i no gat man long hem."},{"vNo":"40 ","txt":"Mo hem i bin wok long olgeta folem fet blong olgeta long God; taswe, sapos oli bin gat fet blong bilivim se God i save mekem ol samting ia olsem ol nidel blong i mas poenem rod we oli mas folem, luk, i bin hapen; taswe oli bin gat merikel ia, mo tu plante narafala merikel i bin hapen tru long paoa blong God, evri dei."},{"vNo":"41 ","txt":"Be, from we ol merikel ia i bin wok tru long ol smol wei i bin soemaot long olgeta ol gudfala wok. Oli bin les, mo oli bin fogetem blong yusum fet blong olgeta mo fasin blong lukaot gud mo afta ol gudfala wok ia i bin stop, mo oli no bin gohed long wokbaot blong olgeta;"},{"vNo":"42 ","txt":"Taswe, oli bin stap long ples we i no gat man long hem, o oli no bin wokbaot folem wan stret rod, mo oli bin harem nogud long hanggri mo tosta, from ol fasin blong brekem loa blong olgeta."},{"vNo":"43 ","txt":"Mo nao, boe blong mi, mi wantem we yu andastanem se ol samting ia oli gat wan sado; from olsem we ol bubu blong yumi i bin les blong folem kampas ia (nao ol samting ia oli blong wol) oli no bin kam antap gud; i semak wetem ol samting we oli blong spirit."},{"vNo":"44 ","txt":"From luk, hem i isi olsem blong stap biaen toktok blong Kraes, we bae i soemaot long yuwan stret rod blong kasem glad we i no save finis, olsem we i bin stap long ol bubu blong yumi blong folem kampas ia, we bae i soemaot long olgeta wan stret rod we i go long promes graon."},{"vNo":"45 ","txt":"Mo nao mi talem, i no gat wan eksampol long samting ia? From olsem we samting ia we i bin lidim ol bubu blong yumi, tru long folem rod blong hem blong go long promes graon, bae ol toktok blong Kraes, sapos yumi folem rod blong olgeta, tekem yumi i go bitim vale blong sore ia i go long wan graon blong promes we i moa gud."},{"vNo":"46 ","txt":"O boe blong mi, no letem yumi stap les from we rod ia i isi; from i bin semak wetem ol bubu blong yumi; from i semak we God i bin mekem rere long olgeta, blong sapos oli lukluk oli save laef; semak wetem yumi. Rod ia i rere finis, mo sapos yumi lukluk bae yumi save laef blong oltaem."},{"vNo":"47 ","txt":"Mo nao, boe blong mi, meksua se yu lukaot gud long ol tabu samting ia, yes, meksua se yu luk long God mo stap laef. Go long ol pipol ia mo talemaot trutok, mo stap tru. Boe blong mi, gudbae."}]}