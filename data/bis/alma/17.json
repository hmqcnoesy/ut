{"heading":"Ol boe blong Mosaea oli gat spirit blong profesi mo blong revelesen—Oli go long plante defren wei blong talemaot toktok long ol man blong Leman—Amon i go long graon blong Ismael mo i kam wokman blong King Lamonae—Amon i sevem ol grup blong ol anamol blong king mo i smasem ol enemi blong hem long wota blong Sibas. Vas 1–3, raonabaot 77 yia bifo Kraes i bon; vas 4, raonabaot 91–77 yia bifo Kraes i bon; mo ol vas 5–39, raonabaot 91 yia bifo Kraes i bon.","sectionHeading":"Wan histri blong ol boe blong Mosaea, we oli bin sakemaot ol raet blong olgeta blong rulum kingdom from toktok blong God, mo oli bin go antap long graon blong Nifae blong prij long ol man blong Leman; ol harem nogud blong olgeta mo fasin blong go fri—folem histri blong Alma.","prevAbbr":"alma","prevNo":16,"nextAbbr":"alma","nextNo":18,"chapterTitle":"Alma 17","verses":[{"vNo":"1 ","txt":"Mo nao i bin hapen se, taem we Alma i stap wokbaot aot long graon blong Gidion i go long saot, long graon blong Mantae, luk, long bigfala sapraes blong hem, hem i bin mitim ol boe blong Mosaea we oli stap wokbaot i go long graon blong Sarahemla."},{"vNo":"2 ","txt":"Nao ol boe blong Mosaea ia i bin stap wetem Alma long taem we enjel i bin kamaot long hem faswan; taswe Alma i bin glad tumas blong luk ol brata blong hem; mo wanem i bin ademap moa long glad blong hem, i we oli stil ol brata blong hem long Lod; yes, mo oli bin kam strong long save blong trutok; from oli ol man blong wan stret haremsave mo oli bin stadi long ol skripja strong oltaem, blong oli save andastanem toktok blong God."},{"vNo":"3 ","txt":"Be i no hemia nomo; oli bin mekem plante prea, mo livim kakae; taswe oli bin gat spirit blong profesi, mo spirit blong revelesen, mo taem we oli bin tij, oli bin tij wetem paoa mo raet blong God."},{"vNo":"4 ","txt":"Mo oli bin tijim toktok blong God blong wan spes blong fotin yia long ol man blong Leman, mo oli bin gat plante sakses blong karem i kam plante long save blong trutok; yes, wetem paoa blong ol toktok blong olgeta, oli pulum plante oli kam long fored blong olta blong God, blong prea long nem blong hem mo talemaot ol sin blong olgeta long fored blong hem."},{"vNo":"5 ","txt":"Nao hemia nao ol problem we i bin stap wetem olgeta long ol wokbaot blong olgeta, from oli bin gat plante hadtaem; oli bin harem nogud plante long bodi tugeta wetem tingting, olsem hanggri, tosta mo taed, mo tu plante wok long spirit."},{"vNo":"6 ","txt":"Nao hemia ol wokbaot blong olgeta; from oli talem tata long papa blong olgeta, Mosaea, long fas yia blong ol jaj; afta we oli no bin akseptem kingdom we papa blong olgeta i bin wantem blong givim i go long olgeta, mo tu hemia ol tingting blong ol pipol."},{"vNo":"7 ","txt":"Be oli bin aot long graon blong Sarahemla, mo oli bin tekem ol naef blong faet blong olgeta, mo ol spia blong olgeta, mo ol bonara blong olgeta, mo ol ara blong olgeta, mo ol sling blong olgeta; mo oli bin mekem samting ia blong oli save kasem kakae blong olgeta, long taem we oli stap long ples ia we i no gat man long hem."},{"vNo":"8 ","txt":"Mo olsem ia nao oli bin aot i go long ples we i no gat man long hem wetem ol namba blong olgeta we oli bin jusumaot, blong go antap long graon blong Nifae, blong prijim toktok blong God long ol man blong Leman."},{"vNo":"9 ","txt":"Mo i bin hapen se, oli bin wokbaot blong plante dei long ples we i no gat man long hem, mo oli bin livim kakae plante mo oli bin prea plante blong Lod i save givim long olgeta wan pat blong Spirit blong hem, blong go wetem olgeta, mo stap wetem olgeta, blong oli save stap wan tul long ol han blong God blong karem, sapos i save hapen, ol brata blong olgeta, ol man blong Leman, blong kasem save blong trutok, blong kasem save long ol fasin nogud blong kastom blong ol bubu blong olgeta, we oli no stret."},{"vNo":"10 ","txt":"Mo i bin hapen se, Lod i bin visitim olgeta wetem Spirit blong hem, mo i bin talem long olgeta: Leftemap tingting blong yufala. Mo oli bin leftemap tingting blong olgeta."},{"vNo":"11 ","txt":"Mo tu, Lod i bin talem long olgeta: Go fored long ol man blong Leman, ol brata blong yufala, mo stanemap toktok blong mi; be yufala i mas save wet longtaem wetem fasn blong go tru long hadtaem wetem longfala tingting mo ol hadtaem, blong yufala i save soem ol gudfala eksampol long olgeta, tru long mi, mo bae mi mekem yufala i kam wan tul long ol han blong mi, blong mekem se plante sol i save sev."},{"vNo":"12 ","txt":"Mo i bin hapen se, ol hat blong ol boe blong Mosaea, mo tu blong olgeta we oli bin stap wetem olgeta, oli bin harem gud blong go fored long ol man blong Leman blong talemaot long olgeta toktok blong God."},{"vNo":"13 ","txt":"Mo i bin hapen se, taem we oli bin kasem ol boda blong ol graon blong ol man blong Leman, oli bin seraotem olgeta mo oli bin aot i go wanwan, oli bin trastem Lod se bae oli mit bakegen taem we oli finisim wok blong olgeta; from oli bin biliv se wok we oli bin tekem long olgeta i bigwan tumas."},{"vNo":"14 ","txt":"Mo i tru se hem i bigwan tumas, from oli bin tekem wok ia long olgeta blong prijim toktok blong God long wan pipol we i wael mo oli bin mekem hat blong olgeta i kam strong mo prapa wael; wan pipol we i glad blong kilim ded ol man blong Nifae, mo stilim mane blong olgeta mo tekem samting blong olgeta; mo oli bin putum ol hat blong olgeta long ol rij samting, o long gol mo silva, mo ol ston we praes blong olgeta i hae tumas; be stil oli lukaotem ol samting ia tru long fasin ia blong kilim ded man mo tekem samting blong man, blong oli no nid blong wok from ol samting ia wetem ol han blong olgeta."},{"vNo":"15 ","txt":"Olsem ia nao oli bin wan pipol we i les, plante long olgeta i bin wosipim ol aedol, mo panis blong God i bin foldaon long olgeta from ol kastom blong ol bubu blong olgeta; i nomata ol promes blong Lod i bin go long olgeta sapos oli sakem sin."},{"vNo":"16 ","txt":"Taswe, hemia stamba tingting from wanem ol boe blong Mosaea i bin tekem wok ia long olgeta, blong maet oli save tekem olgeta i kam blong sakem sin; blong maet oli save lidim olgeta blong save plan blong fasin blong pemaot man."},{"vNo":"17 ","txt":"Taswe, oli bin seraotem olgeta wan wan, mo oli bin go fored long olgeta, evri man hem wan nomo, folem toktok mo paoa blong God we hem i bin kasem long hem."},{"vNo":"18 ","txt":"Nao Amon i bin jif long olgeta, o long ol narafala toktok se, hem i bin helpem olgeta, mo hem i bin aot long olgeta, afta we hem i bin blesem olgeta folem ol defren wok blong olgeta, afta hem i bin talemaot toktok blong God long olgeta, o i bin givhan long olgeta bifo hem i bin aot long olgeta; mo olsem ia nao oli bin tekem plante wokbaot blong olgeta long evri ples long graon."},{"vNo":"19 ","txt":"Mo Amon i bin go long graon blong Ismael, graon we oli bin singaotem afta long nem blong ol boe blong Ismael, we tu oli bin kam ol man blong Leman."},{"vNo":"20 ","txt":"Mo taem we Amon i bin go long graon blong Ismael, ol man blong Leman i bin holem hem mo oli bin fasem hem, folem kastom blong olgeta we i blong fasem evri man blong Nifae, we i bin foldaon long ol han blong olgeta, mo tekem olgeta i go long king; mo olsem ia nao i bin stap long jus blong king, blong kilim ded olgeta, o blong holem taet olgeta i stap long kalabus, o blong sakemaot olgeta long graon blong hem, folem tingting mo jus blong hem."},{"vNo":"21 ","txt":"Mo olsem ia nao oli bin tekem Amon i go long fored blong king we i bin rulum graon blong Ismael; mo nem blong hem i Lamonae; mo hem i bin kamaot long laen blong Ismael."},{"vNo":"22 ","txt":"Mo king i bin askem Amon sapos hem i wantem stap long graon wetem ol man blong Leman o wetem ol pipol blong hem."},{"vNo":"23 ","txt":"Mo Amon i bin talem long hem se: Yes, mi wantem blong stap wetem pipol ia blong samfala taem; yes, mo maet kasem dei we mi ded."},{"vNo":"24 ","txt":"Mo i bin hapen se, king Lamonae i bin hapi tumas long Amon, mo i bin mekem olgeta tekemaot ol rop blong hem; mo hem i bin wantem Amon blong tekem wan long ol gel blong hem olsem woman blong hem."},{"vNo":"25 ","txt":"Be Amon i bin talem long hem: No, be bae mi wokman blong yu. Taswe Amon i bin kam wan wokman blong king Lamonae. Mo i bin hapen se, oli bin putum hem long medel blong ol narafala wokman blong wajem ol grup blong ol anamol blong Lamonae, folem ol kastom blong ol man blong Leman."},{"vNo":"26 ","txt":"Mo afta we hem i bin stap long wok blong king blong tri dei, taem we hem i stap wetem wokman blong laen blong Leman, oli go aot wetem ol grup blong ol anamol long ples blong wota, we oli bin singaotem wota blong Sibas, mo evri man blong Leman i bin tekem ol grup blong ol anamol long ples ia blong oli save dring wota—"},{"vNo":"27 ","txt":"Taswe, taem we Amon mo ol wokman blong king i bin tekem ol grup blong ol anamol i go long ples blong wota, luk, wan grup blong ol man blong Leman, we oli bin stap wetem ol grup blong anamol blong olgeta long wota, i bin girap mo ronem ol grup blong ol anamol blong Amon, mo ol wokman blong king, mo oli ronem olgeta i go olbaot inaf blong mekem se oli ronwe i go long evri ples."},{"vNo":"28 ","txt":"Nao ol wokman blong king i bin stat blong komplen, oli talem se: Nao bae king i kilim yumi ded, olsem we hem i bin mekem long ol brata blong yumi from ol grup blong anamol blong olgeta i bin ron i go olbaot, from ol fasin nogud blong ol man ia. Mo oli bin stat blong krae bigwan, oli se: Luk, ol grup blong anamol blong mifala i bin ron i go olbaot finis."},{"vNo":"29 ","txt":"Nao oli bin krae from oli fraet se bae oli kilim olgeta i ded. Nao taem we Amon i bin luk samting ia, hem i bin fulap wetem glad insaed long hat blong hem; from, hem i talem se, bae mi soemaot paoa blong mi long olgeta wokman ia we mi wok wetem olgeta, o paoa ia we i stap long mi, blong karem bak ol grup blong anamol ia, i kam tugeta long king, blong mekem se mi save winim hat blong olgeta wokman ia we oli wok wetem mi, blong mi save lidim olgeta blong biliv long ol toktok blong mi."},{"vNo":"30 ","txt":"Mo nao, hemia ol tingting blong Amon taem we hem i bin luk ol hadtaem blong olgeta ia we hem i bin singaotem olgeta olsem ol brata blong hem."},{"vNo":"31 ","txt":"Mo i bin hapen se, hem i bin switim olgeta tru long ol toktok blong hem, i talem: Ol brata blong mi, yufala i no fraet mo bae yumi go lukaotem ol grup blong anamol, mo bae yumi karem olgeta i kam tugeta mo karem bak olgeta i go long ples blong wota; mo olsem ia nao bae yumi sevem olgeta grup blong anamol long king mo bae hem i no kilim yumi i ded."},{"vNo":"32 ","txt":"Mo i bin hapen se, oli bin go lukaotem ol grup blong anamol, mo oli bin folem Amon, mo oli bin ron wetem plante spid mo oli bin go bitim ol grup blong anamol blong king, mo oli bin karem bak olgeta i kam tugeta bakegen long ples blong wota."},{"vNo":"33 ","txt":"Mo olgeta man ia i bin stanap bakegen blong mekem ol grup blong anamol blong olgeta i ronwe i go olbaot; be Amon i bin talem long ol brata blong hem: Raonem ol grup blong anamol blong mekem se oli no ronwe; mo bae mi go mo rao wetem ol man ia we oli mekem ol grup blong anamol blong yumi blong oli ronwe olbaot."},{"vNo":"34 ","txt":"Taswe, oli bin mekem olsem we Amon i bin talemaot long olgeta, mo hem i bin go aot mo i bin stanap blong rao wetem olgeta we oli bin stanap long wota blong Sibas; mo namba blong olgeta i no bin smol."},{"vNo":"35 ","txt":"Taswe oli no bin fraet long Amon, from oli bin ting se wan long olgeta i save kilim hem i ded folem tingting blong olgeta, from oli no bin save se Lod i bin promes long Mosaea se bae hem i mekem ol boe blong hem i go fri long han blong olgeta; mo tu oli no bin save wan samting long saed blong Lod; taswe oli bin glad long fasin ia blong smasem ol brata blong olgeta; mo from samting ia, oli bin stanap blong mekem ol grup blong anamol blong king blong i ronwe olbaot."},{"vNo":"36 ","txt":"Be Amon i bin stanap mo i bin stat blong sakem ol ston long olgeta wetem sling blong hem; yes, hem i bin sakem ol ston long olgeta wetem wan bigfala paoa; mo olsem ia nao hem i bin kilim sam long olgeta i ded, mekem se oli bin stat blong sapraes long paoa blong hem; be oli kros from hem i bin kilim ol brata blong olgeta i ded, mo oli bin gat strongfala tingting se hem bae i mas ded; taswe from oli bin luk se oli no save kasem hem wetem ol ston blong olgeta, oli bin kam long hem wetem ol nalnal blong kilim hem i ded."},{"vNo":"37 ","txt":"Be luk, evri man we i bin leftemap nalnal blong hem blong kilim Amon, hemi bin katemaot ol han blong olgeta wetem naef blong faet blong hem; from hem i bin stanap strong agensem ol atak blong olgeta, tru fasin blong katemaot ol han blong olgeta wetem sap saed blong naef blong faet blong hem, inaf blong mekem se oli bin stat blong sapraes, mo oli bin stat blong ronwe long hem; yes, mo namba blong olgeta i no bin smol; mo hem i bin mekem olgeta i ronwe tru long paoa blong han blong hem."},{"vNo":"38 ","txt":"Nao sikis long olgeta i bin foldaon tru long ston blong sling, be hem i no bin kilim wan i ded, i kilim ded lida blong olgeta nomo wetem naef blong faet blong hem; mo hem i bin katemaot evri han blong olgeta we oli bin leftemap agensem hem, mo namba blong olgeta i no smol."},{"vNo":"39 ","txt":"Mo taem we hem i bin ronemaot olgeta i go longwe, hem i bin gobak mo oli bin wotarem ol grup blong anamol blong olgeta, mo oli bin gobak wetem olgeta long gras blong king, mo afta oli bin go long king, wetem ol han we Amon i bin katemaot wetem naef blong faet blong hem, blong olgeta ia we oli bin traem blong kilim hem i ded; mo oli bin karem olgeta i go long king olsem wan testemoni blong ol samting we oli bin mekem."}]}