{"heading":"Ol man blong Leman oli lus long wan bigfala faet—Plante ten taosen oli ded—Oli putum ol nogud man long wan ples blong sore tumas we i no gat en long hem; olgeta we i stret i kasem wan glad we i no save finis. Raonabaot 77–76 yia bifo Kraes i bon.","prevAbbr":"alma","prevNo":27,"nextAbbr":"alma","nextNo":29,"chapterTitle":"Alma 28","verses":[{"vNo":"1 ","txt":"Mo nao i bin hapen se afta we ol pipol blong Amon i bin stanap long graon blong Jeson, mo tu wan jos i bin stanap long graon blong Jeson, mo ol ami blong ol man blong Nifae oli bin putum olgeta blong stap gad long graon blong Jeson, yes, long evri boda raonabaot long graon blong Sarahemla; luk ol ami blong ol man blong Leman i bin folem ol brata blong olgeta i go long ples we i no gat man long hem."},{"vNo":"2 ","txt":"Mo olsem ia nao i bin gat wan bigfala faet, yes, we i wan we oli no bin save bifo long medel blong evri pipol long graon stat long taem we Lihae i bin aot long Jerusalem; yes, mo plante ten taosen long ol man blong Leman i bin ded mo oli bin seraot oli go olbaot."},{"vNo":"3 ","txt":"Yes, mo tu i bin gat plante ded long medel blong ol pipol blong Nifae; be, oli bin ronemaot ol man blong Leman mo oli bin ron olbaot, mo ol man blong Nifae i bin gobak long graon blong olgeta bakegen."},{"vNo":"4 ","txt":"Mo nao hemia i bin wan taem we i bin gat bigfala krae mo krae we oli harem long evri ples long graon, long medel blong evri pipol blong Nifae—"},{"vNo":"5 ","txt":"Yes, ol krae blong ol woman we man blong olgeta i ded, oli stap krae from ol man blong olgeta, mo tu blong ol papa we oli stap krae from ol boe blong olgeta, mo blong ol gel we oli stap krae from ol brata, yes, mo ol brata we oli stap krae from ol papa; mo olsem ia nao krae blong olgeta we i stap sore, oli bin harem long medel blong olgeta evriwan, oli krae from ol famle blong olgeta we oli bin ded."},{"vNo":"6 ","txt":"Mo nao i tru tumas se dei ia i bin wan sore dei; yes, wan taem blong kwaet, mo wan taem blong livim kakae plante, mo blong prea."},{"vNo":"7 ","txt":"Mo olsem ia nao namba fiftin yia blong rul blong ol jaj ova long ol pipol blong Nifae i bin en;"},{"vNo":"8 ","txt":"Mo hemia histri blong Amon mo ol brata blong hem, ol wokbaot blong olgeta long graon blong Nifae, ol harem nogud blong olgeta long graon, ol sore blong olgeta, mo ol hadtaem blong olgeta, mo glad blong olgeta we oli no save haremsave, mo welkam mo sef blong ol brata long graon blong Jeson. Mo nao bae Lod, Ridima blong evri man, i blesem ol sol blong olgeta long oltaem."},{"vNo":"9 ","txt":"Mo hemia histri blong ol faet mo ol rao long medel blong ol man blong Nifae, mo tu ol faet bitwin ol man blong Nifae mo ol man blong Leman; mo namba fiftin yia blong rul blong ol jaj i kam long en."},{"vNo":"10 ","txt":"Mo stat long fasfala yia i go kasem namba fiftin yia plante taosen laef oli bin lus; yes, taem ia i bin luk blad i ron nogud tumas."},{"vNo":"11 ","txt":"Mo oli bin putum bodi blong plante taosen i go daon long graon, be bodi blong plante taosen i stap sting long ol hip long fes blong graon; yes, mo plante taosen i stap krae from ol famle blong olgeta we oli bin ded, from oli gat stamba tingting blong fraet, folem ol promes blong Lod, we oli bin putum olgeta bigwan long wan ples blong sore tumas we i no gat en."},{"vNo":"12 ","txt":"Mo taem we ol plante narafala taosen oli krae tru from ol famle blong olgeta we oli bin ded, be oli stil glad mo hapi long hop, mo tu oli save, folem ol promes blong Lod, se hem i leftemap olgeta blong stap long raet han blong God, long wan ples we i no gat en blong stap glad."},{"vNo":"13 ","txt":"Mo olsem ia nao yumi luk olsem wanem nao man i no semak from sin mo fasin blong brekem loa, mo paoa blong devel, we i kam tru long ol giaman plan we hem i bin mekem blong kasem ol hat blong ol man."},{"vNo":"14 ","txt":"Mo olsem ia nao yumi luk bigfala singaot long ol man blong wokhad oltaem long plantesen blong grep blong Lod, mo olsem ia nao yumi luk bigfala stamba tingting blong sore, mo tu blong glad—sore from ded mo smasgud long medel blong ol man, mo glad from laet blong Kraes i go kasem laef."}]}