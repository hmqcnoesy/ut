{"heading":"Hileman, Gid, mo Tiamna i tekem bigtaon blong Mantae tru long wan trik—Ol man blong Leman i kamaot—God i sevem ol boe blong ol man blong Amon long taem we oli stanap strong long fasin blong lukaotem gud fridom mo fet. Raonabaot 63–62 yia bifo Kraes i bon.","prevAbbr":"alma","prevNo":57,"nextAbbr":"alma","nextNo":59,"chapterTitle":"Alma 58","verses":[{"vNo":"1 ","txt":"Mo luk, nao i bin hapen se nekis stamba tingting i bin blong tekem bigtaon blong Mantae; be luk, i no bin gat wan rod we mifala i save lidim olgeta aot long bigtaon wetem ol smol grup blong mifala. From luk, oli bin tingbaot hemia we mifala i bin mekem bifo, taswe mifala i no bin save trikim olgeta blong aot long ol strong sapot blong olgeta."},{"vNo":"2 ","txt":"Mo namba blong olgeta i moa bitim ami blong mifala, mekem se mifala i bin fraet blong go aot mo atakem olgeta long ol strong sapot blong olgeta."},{"vNo":"3 ","txt":"Yes mo i bin gat nid we bae mifala i mekem ol man blong mifala blong lukaotem gud ol pat blong graon we mifala i bin tekembak blong mifala; taswe i bin gat nid blong mifala i mas wet, blong mifala i save kasem moa paoa long graon blong Sarahemla mo tu wan niu saplae blong ol kakae."},{"vNo":"4 ","txt":"Mo i bin hapen se olsem ia nao mi bin sendem wan mesenja i go long gavena blong graon blong mifala, blong letem hem i save long ol problem blong ol pipol blong mifala. Mo i bin hapen se mifala i bin wet blong kasem ol kakae mo paoa long graon blong Sarahemla."},{"vNo":"5 ","txt":"Be luk, samting ia i bin helpem mifala smol nomo; from we ol man blong Leman tu i bin kasem bigfala paoa evri dei mo plante kakae tu; mo ol problem blong mifala i bin olsem ia nao long taem ia."},{"vNo":"6 ","txt":"Mo ol man blong Leman i bin kam aot agensem mifala long ol defren taem, oli bin wantem blong smasem gud mifala wetem ol trik; be mifala i no save kam blong faet agensem olgeta, from ol ples blong haed blong olgeta mo ol strong sapot blong olgeta."},{"vNo":"7 ","txt":"Mo i bin hapen se mifala i bin wet long ol had problem ia blong spes blong plante manis, go kasem taem we klosap bae mifala i lus from we mifala i no bin gat kakae."},{"vNo":"8 ","txt":"Be i bin hapen se mifala i bin kasem kakae, we wan ami blong tu taosen man i bin karem i kam blong helpem mifala; mo hemia ol help we mifala i bin kasem, blong lukaotem gud mifala mo kantri blong mifala blong mekem se i no foldaon long ol han blong ol enemi blong mifala; yes, blong agensem wan enemi we oli fulap we man i no save kaontem."},{"vNo":"9 ","txt":"Mo nao stamba tingting blong ol had taem ia blong mifala, o se from wanem oli no bin sendem moa paoa long mifala, mifala i no bin save; taswe mifala i bin harem nogud mo tu fulap wetem fraet, se bae ol jajmen blong God i kam agensem graon blong mifala long eni kaen wei, blong brekem daon mo smasem gud mifala."},{"vNo":"10 ","txt":"Taswe mifala i bin poremaot ol sol blong mifala long prea long God, blong hem i mekem mifala i strong mo tekemaot mifala long ol han blong ol enemi blong mifala, yes, mo tu givim paoa long mifala blong mekem se mifala i save holem taet ol bigtaon blong mifala, mo ol graon blong mifala, mo ol samting blong mifala, blong sapot blong ol man blong mifala."},{"vNo":"11 ","txt":"Yes, mo i bin hapen se Lod, God blong mifala i bin soemaot long mifala se bae hem i tekemaot mifala; yes, inaf we i mekem se hem i bin toktok pis long ol sol blong mifala, mo hem i bin givim long mifala bigfala fet, mo mekem mifala blong bae mifala i hop se tru long hem bae hem i tekemaot mifala."},{"vNo":"12 ","txt":"Mo mifala i bin tekem fasin blong no save fraet wetem smol fos blong mifala we mifala i bin kasem, mo i bin gat strong tingting blong winim ol enemi blong mifala, mo blong holem taet ol graon blong mifala, mo ol samting blong mifala, mo ol woman blong mifala, mo ol pikinini blong mifala, mo stamba tingting blong fridom blong mifala."},{"vNo":"13 ","txt":"Mo olsem ia nao mifala i bin go aot wetem evri paoa blong mifala agensem ol man blong Leman, we i bin stap long bigtaon blong Mantae; mo mifala i bin stanemap ol tenet blong mifala klosap long saed blong ples we i no gat man long hem, we i klosap long bigtaon."},{"vNo":"14 ","txt":"Mo i bin hapen se long tumora blong hem, we taem we ol man blong Leman i bin luk se mifala i stap long ol boda klosap long ples we i no gat man long hem we i klosap long bigtaon, se oli bin sendem ol spae blong olgeta raonabaot mifala blong oli save faenemaot namba mo paoa blong ami blong mifala."},{"vNo":"15 ","txt":"Mo i bin hapen se taem we oli bin luk se mifala i no strong, folem ol namba blong mifala, mo from oli bin fraet se bae mifala i stopem olgeta long sapot blong olgeta sapos oli no kam blong faet agensem mifala mo kilim ded mifala, mo tu oli bin ting se oli save smasem gud mifala isi nomo wetem plante ami blong olgeta, taswe oli bin stat blong mekem rere blong kamaot agensem mifala blong faet."},{"vNo":"16 ","txt":"Mo taem we mifala i bin luk se oli stap mekem rere blong kamaot agensem mifala, luk, mi bin mekem se Gid, wetem wan smol namba blong ol man, i mas haedem olgeta long ples we i no gat man long hem, mo tu se Tiamna mo wan smol namba blong ol man i mas haedem olgeta tu long ples we i no gat man long hem."},{"vNo":"17 ","txt":"Nao Gid mo ol man blong hem i bin stap long raet saed mo ol narafala i bin stap long lef; mo taem we oli bin haedem olgeta olsem ia, luk, mi bin stap nomo, wetem ol narafala blong ami blong mi, long sem ples ia we mifala i bin stanemap ol tenet blong mifala fastaem blong mekem rere long taem we bae ol man blong Leman i kamaot blong faet."},{"vNo":"18 ","txt":"Mo i bin hapen se ol man blong Leman i bin kamaot wetem plante ami blong olgeta agensem mifala. Mo taem we oli bin kam mo oli bin klosap blong atakem mifala wetem naef blong faet, mi bin mekem se ol man blong mi, olgeta we i bin stap wetem mi, oli mas ronwe i go long ples we i no gat man long hem."},{"vNo":"19 ","txt":"Mo i bin hapen se ol man blong Leman i bin folem mifala wetem bigfala spid, from we oli bin wantem tumas blong kasem mifala blong mekem se oli save kilim ded mifala; taswe oli bin folem mifala i go long ples we i no gat man long hem; mo mifala i bin pas klosap long medel blong Gid mo Tiamna, inaf blong mekem se ol man blong Leman i no bin faenemaot olgeta."},{"vNo":"20 ","txt":"Mo i bin hapen se taem we ol man blong Leman i bin pas klosap, o taem we ami i bin pas klosap, Gid mo Tiamna i bin girap long ol ples blong haed blong olgeta, mo oli bin blokem ol spae blong ol man blong Leman, blong mekem se bae oli gobak long bigtaon."},{"vNo":"21 ","txt":"Mo i bin hapen se taem we oli bin blokem olgeta, oli bin ron i go long bigtaon mo bin atakem ol gad we oli bin livim olgeta blong lukaot long bigtaon, inaf blong mekem se oli bin smasem gud olgeta mo oli bin tekem bigtaon."},{"vNo":"22 ","txt":"Nao hemia i bin hapen from we ol man blong Leman i bin letem ful ami blong olgeta, be oli putum smol namba nomo blong ol gadman blong stap, mekem se ol man blong Nifae i lidim olgeta i go long ples we i no gat man long hem."},{"vNo":"23 ","txt":"Mo i bin hapen se folem fasin olsem ia nao Gid mo Tiamna tufala i bin kasem ol strong sapot blong olgeta. Mo i bin hapen se mifala i bin tekem rod blong mifala, afta we mifala i bin wokbaot plante long ples we i no gat man long hem i go long graon blong Sarahemla."},{"vNo":"24 ","txt":"Mo taem we ol man blong Leman i bin luk se oli stap maj i go long graon blong Sarahemla, oli bin fraet tumas, from oli fraet se i gat wan plan i stap blong lidim olgeta long fasin blong smasem gud; taswe oli bin stat blong ronwe i go long ples we i no gat man long hem bakegen, yes, mo tu oli bin gobak long sem rod we oli bin kam long hem."},{"vNo":"25 ","txt":"Mo luk, i bin naet mo oli bin stanemap ol tenet blong olgeta, from we ol jif kapten blong ol man blong Leman i bin ting se ol man blong Nifae i bin taed from maj blong olgeta; mo from we oli bin ting se oli bin lidim ful ami blong olgeta, taswe oli no bin tingting long saed blong bigtaon blong Mantae."},{"vNo":"26 ","txt":"Nao i bin hapen se taem we i bin naet, mi bin mekem se ol man blong mi i no mas slip, be we oli mas maj i go fored long wan narafala rod i go long graon blong Mantae."},{"vNo":"27 ","txt":"Mo from maj blong mifala i stap long naet taem, luk, long nekis dei mifala i bin stap long fored blong ol man blong Leman, mekem se mifala i bin kasem bigtaon blong Mantae bifo olgeta."},{"vNo":"28 ","txt":"Mo olsem ia nao i bin hapen se, folem trik ia, mifala i bin tekem bigtaon blong Mantae mo i no bin gat blad i ron."},{"vNo":"29 ","txt":"Mo i bin hapen se taem we ol ami blong ol man blong Leman i bin kam klosap long bigtaon, mo oli bin luk we mifala i rere blong mitim olgeta, oli bin sapraes tumas mo bigfala fraet i bin kasem olgeta, inaf blong mekem se oli bin ronwe i go long ples we i no gat man long hem."},{"vNo":"30 ","txt":"Yes, mo i bin hapen se ol ami blong ol man blong Leman i bin ronwe aot long evri pat ia blong graon. Be luk, oli bin tekem wetem olgeta plante woman mo pikinini aot long graon."},{"vNo":"31 ","txt":"Mo ol bigtaon ia we ol man blong Leman i bin tekem, evriwan long olgeta long taem ia mifala i holem olgeta; mo ol papa blong mifala mo ol woman blong mifala mo ol pikinini blong mifala i stap gobak long ol haos blong olgeta, olgeta be i no olgeta ia we ol man blong Leman i bin tekem olgeta olsem ol prisena mo i bin tekem olgeta i go aot."},{"vNo":"32 ","txt":"Be luk, ol ami blong mifala i smol blong holem taet wan bigfala namba blong ol bigtaon mo ol samting we oli bigfala."},{"vNo":"33 ","txt":"Be luk, mifala i trastem long God blong mifala we hem i bin givim win long mifala ova long ol graon ia, inaf blong mekem se mifala i bin kasem ol bigtaon ia mo ol graon ia, we oli bin blong mifala nomo."},{"vNo":"34 ","txt":"Nao mifala i no save se from wanem gavman i no givim moa paoa long mifala, mo tu ol man ia we oli bin kam long mifala oli no save from wanem we mifala i no kasem moa paoa."},{"vNo":"35 ","txt":"Luk, mifala i no save be mifala i ting se yufala i gat sakses, mo yufala i bin tekemaot ol fos i go long pat blong graon longwe; sapos i olsem, mifala i no wantem blong komplen."},{"vNo":"36 ","txt":"Mo sapos i no olsem, luk, mifala i fraet se i gat sam rao long gavman, mekem se oli no sendem moa long ol man blong helpem mifala; from mifala i save se oli moa plante bitim wanem olgeta i bin sendem."},{"vNo":"37 ","txt":"Be, luk, i nomata—mifala i trastem se God bae i tekemaot mifala, i nomata se ol ami blong mifala i no gat paoa, yes, mo tekemaot mifala long ol han blong ol enemi blong mifala."},{"vNo":"38 ","txt":"Luk, hemia i twenti mo naen yia, long en blong hem, mo mifala i holem ol graon blong mifala, mo ol man blong Leman i bin ronwe i go long graon blong Nifae."},{"vNo":"39 ","txt":"Mo ol boe ia blong ol pipol blong Amon, we mi bin talem se oli gud tumas, i stap wetem mi long bigtaon blong Mantae; mo Lod i bin sapotem olgeta, yes, mo hem i bin lukaot gud long olgeta blong mekem se oli no bin ded wetem naef blong faet, inaf blong mekem se i no gat wan sol we i bin ded."},{"vNo":"40 ","txt":"Be luk, oli bin kasem plante kil; be oli stanap strong long fridom ia, tru we God i bin mekem olgeta i fri; mo oli strong blong tingbaot Lod, God blong olgeta evri dei; yes, oli stap tingbaot blong obei ol loa blong hem mo ol jajmen blong hem, mo ol komanmen blong hem oltaem; mo fet blong olgeta i strong long ol profesi long saed blong ol samting we bae i kam."},{"vNo":"41 ","txt":"Mo nao, brata blong mi we mi lavem tumas, Moronae, bae Lod, God blong yumi we i bin pemaot yumi mo hem i bin mekem yumi fri, holem yu oltaem long fored blong hem; yes, mo bae hem i laekem pipol ia, go kasem we yufala i save gat sakses blong kasem evri samting we ol man blong Leman i bin tekemaot long yumi, we i bin blong sapotem yumi. Mo nao, luk, mi endem leta blong mi. Mi mi Hileman, boe blong Alma."}]}