{"heading":"Oli bin givim hadtaem long Siblon from hem i gat stret fasin—Fasin blong sevem man i stap long Kraes, we hem i laef mo laet blong wol—Kontrolem ol filing blong yu. Raonabaot 74 yia bifo Kraes i bon.","sectionHeading":"Ol komanmen blong Alma i go long boe blong hem Siblon.","prevAbbr":"alma","prevNo":37,"nextAbbr":"alma","nextNo":39,"chapterTitle":"Alma 38","verses":[{"vNo":"1 ","txt":"Boe blong mi, harem ol toktok blong mi, from we mi talem long yu, olsem we mi bin talem long Hileman, se i semak olsem we bae yu holem ol komanmen blong God bae yu kam antap gud long graon ia; mo i semak olsem we bae yu no holem ol komanmen blong God bae hem i katemaot yu long fes blong hem."},{"vNo":"2 ","txt":"Mo naoia, boe blong mi, mi trastem se bae mi gat bigfala glad from yu, from we yu stanap strong mo fasin blong yusum fet blong yu long God; from olsem we yu bin stat long yangfala laef blong yu blong luk long Lod, God blong yu, long sem fasin mi hop se bae yu gohed blong holem ol komanmen blong hem; from we man we i stap strong kasem en i kasem blesing."},{"vNo":"3 ","txt":"Mi talem long yu, boe blong mi, we mi bin gat bigfala glad long yu finis, from fasin blong yusum fet blong yu mo fasin blong wokhad oltaem blong yu, mo fasin blong save wet longtaem blong yu mo fasin blong go tru long ol hadtaem wetem longfala tingting long medel blong ol pipol blong Soram."},{"vNo":"4 ","txt":"From mi save we oli bin fasem yu; yes, mo tu mi save we oli bin stonem yu from trutok ia; mo yu bin stap strong long ol samting ia wetem fasin blong save wet longtaem from we Lod i bin stap wetem yu; mo nao yu save we Lod i bin mekem yu i kam fri."},{"vNo":"5 ","txt":"Mo nao boe blong mi, Siblon, mi wantem se bae yu tingbaot, we taem bae yu putum tras blong yu long God bae hem i mekem yu i kam fri long ol hadtaem blong yu, mo ol trabol blong yu, mo ol hadtaem blong yu, mo bae God i leftemap yu long las dei."},{"vNo":"6 ","txt":"Nao, boe blong mi, mi no wantem se bae yu ting se mi save ol samting ia long save blong mi nomo, be hem i Spirit blong God we i stap long mi we i soem ol samting ia long mi; from we sapos mi no bin bon long God bae mi no bin save ol samting ia."},{"vNo":"7 ","txt":"Be luk, Lod long bigfala sore blong hem, i bin sendem enjel blong hem blong hem i talemaot long mi se mi mas stopem wok blong fasin blong smasem gud, long ol pipol blong hem; yes, mo mi bin luk wan enjel stret long ae blong mi, mo hem i bin toktok wetem mi, mo voes blong hem i bin olsem tanda, mo hem i bin mekem evri graon i seksek."},{"vNo":"8 ","txt":"Mo i bin hapen se mi bin stap long tri dei mo tri naet wetem bigfala soa blong bodi mo tingting we i hevi long sol blong mi; mo neva, kasem taem we mi bin prea long Lod Jisas Kraes from sore, mi bin kam klin from ol sin blong mi. Be luk, mi bin prea long hem mo mi bin faenem pis long sol blong mi."},{"vNo":"9 ","txt":"Mo nao, boe blong mi, mi bin talem samting ia long yu blong yu save lanem waes tingting, blong yu save lanem long mi we i no gat narafala rod o wei we bae man i save sev, nomo long mo tru Kraes. Luk, hem i laef mo laet blong wol. Luk, hem i toktok blong trutok mo stret fasin."},{"vNo":"10 ","txt":"Mo nao, olsem we yu bin stat blong tijim trutok ia, i nomata mi wantem se yu mas gohed blong tij; mo mi wantem se yu stap lukaot gud mo kontrolem yu long evri samting."},{"vNo":"11 ","txt":"Meksua se yu no kam flas, yes, meksua se yu no flas long waes tingting blong yu, o long plante paoa blong yu."},{"vNo":"12 ","txt":"Yusum fasin blong toktok strong, be no fasin blong fosem; mo tu meksua se yu kontrolem ol filing blong yu, blong mekem se yu save fulap wetem lav; meksua se yu no stap les."},{"vNo":"13 ","txt":"Yu no prea olsem ol man blong Soram i stap prea, from we yu bin luk we oli stap prea blong mekem se ol man oli harem olgeta; mo blong mekem se ol man oli presem olgeta from waes tingting blong olgeta."},{"vNo":"14 ","txt":"Yu no talem: O God, mi tangkyu we mifala i moa gud long ol brata blong mifala; be yu talem: O Lod, fogivim laef blong mi we i no klin, mo tingbaot ol brata blong mi long sore—yes, luksave laef blong yu we i no klin long fored blong God long evri taem."},{"vNo":"15 ","txt":"Mo Lod bae i blesem sol blong yu, mo tekem yu long las dei i kam long kingdom blong hem, blong sidaon long pis. Nao go, boe blong mi, mo tijim trutok long ol pipol ia. Stap tru. Boe blong mi, gudbae."}]}