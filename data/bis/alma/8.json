{"heading":"Alma i prij mo i baptaesem ol pipol long Melek—Oli no wantem hem long Amonaeha mo hem i aot—Wan enjel i talem long hem blong gobak mo talemaot fasin blong sakem sin long ol pipol—Amulek i kasem hem, mo tufala i prij long Amonaeha. Raonabaot 82 yia bifo Kraes i bon.","prevAbbr":"alma","prevNo":7,"nextAbbr":"alma","nextNo":9,"chapterTitle":"Alma 8","verses":[{"vNo":"1 ","txt":"Mo nao i bin hapen se, Alma i bin lego graon blong Gidion, afta we hem i bin tijim ol man blong Gidion plante samting we oli no save raetem daon olgeta, afta hem i bin stanemap oda blong jos, folem olsem we hem i bin mekem long graon blong Sarahemla, yes, hem i bin kambak long haos blong hem long Sarahemla blong spel long olgeta wok we hem i bin mekem."},{"vNo":"2 ","txt":"Mo olsem ia nao nambanaen yia blong rul blong ol jaj long ol pipol blong Nifae i bin en."},{"vNo":"3 ","txt":"Mo i bin hapen se, long stat blong nambaten yia blong rul blong ol jaj long ol pipol blong Nifae, Alma i bin aot mo hem i wokbaot i go long graon blong Melek, long wes blong reva blong Saedon, long wes klosap long ol boda blong ples we i no gat man long hem."},{"vNo":"4 ","txt":"Mo hem i bin stat blong tijim ol pipol long graon blong Melek folem tabu oda blong God ia we i bin singaotem hem; mo hem i stat blong tijim ol pipol long ful graon blong Melek."},{"vNo":"5 ","txt":"Mo i bin hapen se, ol pipol i bin kam long hem long evri ples long ol boda blong graon we i stap klosap long saed blong ples we i no gat man long hem. Mo oli kasem baptaes long evri ples long graon;"},{"vNo":"6 ","txt":"Mekem se taem hem i bin finisim wok blong hem long Melek hem i bin aot long ples ia, mo i bin wokbaot tri dei i go long not long graon blong Melek; mo hem i bin kam long wan bigtaon we oli singaotem Amonaeha."},{"vNo":"7 ","txt":"Nao i bin kastom blong ol pipol blong Nifae blong singaotem graon blong olgeta, mo ol bigtaon blong olgeta, mo ol vilej blong olgeta, yes, evri smolfala vilej blong olgeta tu, long nem blong fasfala man we i bin stap long olgeta; mo hem i olsem ia nao wetem graon blong Amonaeha."},{"vNo":"8 ","txt":"Mo i bin hapen se, taem we Alma i bin kam long bigtaon blong Amonaeha, hem i bin stat blong prijim toktok blong God long olgeta."},{"vNo":"9 ","txt":"Nao Setan i bin holem taet ol hat blong ol man blong bigtaon blong Amonaeha. Taswe oli no bin wantem blong lisin long ol toktok blong Alma."},{"vNo":"10 ","txt":"Be Alma i stil wok plante long spirit, hem i bin traehad long strongfala prea blong hem wetem God, blong mekem se hem i poremaot Spirit blong hem long ol pipol, we oli stap long bigtaon; blong hem tu i save letem se hem i save baptaesem olgeta blong sakem sin."},{"vNo":"11 ","txt":"Be, oli bin mekem ol hat blong olgeta i kam strong, oli talem long hem: Luk, mifala i save se yu yu Alma; mo mifala i save se yu yu hae pris blong jos ia we yu bin stanemap long plante pat blong graon, folem kastom blong yu; Mo mifala i no blong jos blong yu, mo mifala i no biliv long ol krangke kastom ia."},{"vNo":"12 ","txt":"Mo nao mifala i save se from mifala i no blong jos blong yu, mifala i save se yu yu no gat paoa ova long mifala; mo yu bin givim jea blong jajmen long Nifaeha; taswe yu yu no jif jaj ova long mifala."},{"vNo":"13 ","txt":"Nao taem we ol pipol i bin talem samting ia, mo oli no bin lisin long ol toktok blong hem, mo oli bin toktok agensem hem, mo oli spet long hem, mo mekem se oli ronemaot hem long bigtaon blong olgeta, hem i bin aot mo i bin wokbaot i go long bigtaon ia we oli bin singaotem Eron."},{"vNo":"14 ","txt":"Mo i bin hapen se, taem we hem i stap wokbaot i go long ples ia, sore blong hem i hevi tumas, hem i go tru wan bigfala taem blong ol hadtaem mo ol sore mo sol blong hem i fulap long rabis soa, from ol fasin nogud blong ol pipol we oli stap long bigtaon blong Amonaeha, i bin hapen se, taem sore blong Alma i hevi tumas olsem, luk wan enjel blong Lod i bin kamaot long hem, i talem:"},{"vNo":"15 ","txt":"Mi blesem yu, Alma; taswe, leftemap hed blong yu mo stap glad, from yu gat bigfala stamba tingting blong glad; from yu bin holem taet fet blong holem ol komanmen blong God, stat long taem we yu bin kasem fasfala mesej blong yu long hem. Luk, mi man ia we i bin karem mesej ia i kam long yu."},{"vNo":"16 ","txt":"Mo luk, God i bin sendem mi blong talem long yu blong gobak long bigtaon blong Amonaeha, mo prij bakegen long ol man blong bigtaon; yes, prij long olgeta. Yes, talem long olgeta se, hemia nomo sapos oli no sakem sin bae Lod God i kilim olgeta i ded."},{"vNo":"17 ","txt":"From luk, naoia oli stap stadi blong smasem gud fridom blong ol man blong yu, (from Lod i talem olsem) we i agensem ol loa, mo ol jajmen, mo ol komanmen we hem i bin givim long ol pipol blong hem."},{"vNo":"18 ","txt":"Nao i bin hapen se, afta Alma i bin kasem mesej blong hem long enjel blong Lod, hem i bin gobak kwiktaem long graon blong Amonaeha. Mo hem i bin go long bigtaon long wan narafala rod, yes, long rod ia we i stap long saot blong bigtaon blong Amonaeha."},{"vNo":"19 ","txt":"Mo taem we hem bin i go insaed long bigtaon, hem i bin hanggri, mo hem i talem long wan man se: Bae yu save givim long wan wokman blong God, we tingting blong hem i stap daon, wan samting blong kakae?"},{"vNo":"20 ","txt":"Mo man ia i bin talem long hem: Mi mi wan man blong Nifae, mo mi save se yu yu wan tabu profet blong God, from yu nao man ia we wan enjel i bin talem long wan visen: Bae yu akseptem hem. Taswe, kam wetem mi long haos blong mi mo bae mi givim long yu kakae blong mi; mo mi save se bae yu wan blesing long mi mo long haos blong mi."},{"vNo":"21 ","txt":"Mo i bin hapen se, man ia i tekem hem long haos blong hem, mo oli singaotem man ia Amulek; mo hem i bin tekem bred mo mit mo i putum long fored blong Alma."},{"vNo":"22 ","txt":"Mo i bin hapen se, Alma i bin kakae bred mo i bin kam fulap; mo hem i bin blesem Amulek mo haos blong hem, mo hem i talem tangkyu long God."},{"vNo":"23 ","txt":"Mo afta hem i bin kakae mo hem i bin kam fulap, hem i bin talem long Amulek se: Mi mi Alma, mo mi mi hae pris ova long jos blong God truaot long graon."},{"vNo":"24 ","txt":"Mo luk, God i bin singaotem mi blong prijim toktok blong hem long medel blong evri pipol ia, folem spirit blong revelesen mo profesi; mo mi bin kam finis long graon ia mo oli no bin wantem akseptem mi be oli bin sakemaot mi mo mi stap rere blong tanem baksaed blong mi long graon ia blong oltaem."},{"vNo":"25 ","txt":"Be luk, God i bin talem long mi se mi mas kambak bakegen mo talemaot profesi long pipol ia, yes, mo blong toktok agensem olgeta long saed blong ol rabis fasin blong olgeta."},{"vNo":"26 ","txt":"Mo nao, Amulek, from yu bin fidim mi mo tekem mi i kam insaed, mi blesem yu; from mi bin hanggri, from mi bin livim kakae plante dei."},{"vNo":"27 ","txt":"Mo Alma i bin stap wetem Amulek plante dei bifo hem i stat blong prij long ol pipol."},{"vNo":"28 ","txt":"Mo i bin hapen se, ol pipol oli bin kam moa nogud long ol rabis fasin blong olgeta."},{"vNo":"29 ","txt":"Mo toktok i kam long Alma, i talem: Go; mo tu talem long wokman blong mi Amulek, go aot mo talemaot profesi long pipol ia, se—Yufala i sakem sin, from Lod i talem se, hemia nomo sapos yufala i no sakem sin bae mi panisim pipol ia long kros blong mi; yes, mo bae mi no tanem strongfala kros blong mi i gowe."},{"vNo":"30 ","txt":"Mo Alma i bin go, mo Amulek tu, long ol pipol blong talemaot ol toktok blong God long olgeta; mo oli bin fulap long Tabu Spirit."},{"vNo":"31 ","txt":"Mo God i bin givim paoa long olgeta, we i bigwan tumas, inaf blong mekem se oli no save putum olgeta long kalabus; mo i no save gat eni man i save kilim olgeta i ded; be oli no yusum paoa blong olgeta kasem taem we oli fasem olgeta long rop mo sakem olgeta i go long kalabus. Nao, samting ia i bin hapen blong Lod i save soemaot paoa blong hem long olgeta."},{"vNo":"32 ","txt":"Mo i bin hapen se, oli kamaot mo oli stat blong prij mo talemaot profesi long ol pipol, folem spirit mo paoa we Lod i bin givim long olgeta."}]}