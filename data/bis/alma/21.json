{"heading":"Eron i tijim ol man blong Amalekae long saed blong Kraes mo atonmen blong hem—Oli putum Eron mo ol brata blong hem long kalabus long Midonae—Afta oli mekem olgeta oli go fri, oli tij long ol haos blong prea mo oli helpem plante oli jenisim laef blong olgeta—Lamonae i givim fridom blong jus blong biliv long God o no biliv long God, long ol pipol we oli stap long graon blong Ismael. Raonabaot 90–77 yia bifo Kraes i bon.","sectionHeading":"Histri blong ol prijing blong Eron mo Myulakae, mo ol brata blong olgeta, long ol man blong Leman.","prevAbbr":"alma","prevNo":20,"nextAbbr":"alma","nextNo":22,"chapterTitle":"Alma 21","verses":[{"vNo":"1 ","txt":"Nao taem we Amon mo ol brata blong hem i bin seraotem olgeta wanwan long ol boda long graon blong ol man blong Leman, luk Eron i bin tekem rod blong hem i go long graon ia we ol man blong Leman i bin singaotem, Jerusalem, oli singaotem ples ia afta long graon we ol bubu blong olgeta i bon long hem; mo hem i bin stap longwe i joenem ol boda blong Momon."},{"vNo":"2 ","txt":"Nao ol man blong Leman mo ol man blong Amalekae, mo ol pipol blong Amulon, i bin mekem wan bigfala bigtaon, we oli bin singaotem Jerusalem."},{"vNo":"3 ","txt":"Nao ol man blong Leman, olgeta bakegen, oli bin stronghed inaf, be ol man blong Amalekae mo ol man blong Amulon oli stronghed moa; taswe oli bin mekem se ol man blong Leman blong mekem ol hat blong olgeta i kam strong, blong oli save kam strong long fasin nogud mo long ol rabis sin blong olgeta."},{"vNo":"4 ","txt":"Mo i bin hapen se, Eron i bin kam long bigtaon blong Jerusalem, mo fas taem i bin stat blong prij long ol man blong Amalekae. Mo hem i bin stat blong prij long olgeta long ol haos blong prea blong olgeta, from oli bin mekem ol haos blong prea folem oda blong ol Nehor; from plante long ol man blong Amalekae mo ol man blong Amulon i bin folem oda blong ol Nehor."},{"vNo":"5 ","txt":"Taswe, taem we Eron i bin go insaed long wan blong ol haos blong prea blong olgeta blong prij long ol pipol, mo taem we hem i stap toktok long olgeta, luk wan long ol man blong Amalekae i bin girap, mo i bin stat blong rao wetem hem, i se: Wanem ia we yu bin stap testifae? Yu bin luk wan enjel? From wanem ol enjel i no kamaot long mifala? Luk ol pipol ia oli no gud olsem ol pipol blong yu?"},{"vNo":"6 ","txt":"Yu talem tu se, hemia nomo sapos mifala i no sakem sin, bae mifala i ded. Hao nao yu save tingting mo ol samting we ol hat blong mifala i wantem blong mekem? Hao nao yu save se mifala i gat nid blong sakem sin? Hao nao yu save se mifala i no wan stret pipol? Luk, mifala i bin bildim ol ples blong wosip, mo mifala i kam tugeta blong wosipim God. Mifala i biliv se God bae i sevem evri man."},{"vNo":"7 ","txt":"Nao Eron i bin talem long hem: Yu biliv se Pikinini blong God bae i kam blong pemaot evri man long ol sin blong olgeta?"},{"vNo":"8 ","txt":"Mo man ia i bin talem long hem: Mifala i no biliv se yu save eni samting olsem. Mifala i no biliv long ol krangke kastom ia. Mifala i no biliv se yu save ol samting we bae i kam, mo tu mifala i no biliv se ol bubu blong yu mo tu ol bubu blong mifala oli bin save long saed blong ol samting we oli bin tokbaot, long saed blong ol samting we bae i kam."},{"vNo":"9 ","txt":"Nao Eron i bin stat blong openem ol skripja long olgeta long saed blong taem we Kraes bae i kam, mo tu long saed blong laef bakegen blong ded, mo se bae i no gat fasin ia blong pemaot man, sapos i no kam tru long ded mo ol hadtaem blong Kraes, mo atonmen blong blad blong hem."},{"vNo":"10 ","txt":"Mo i bin hapen se, taem we hem i bin stat blong eksplenem ol samting ia long olgeta, oli bin kros long hem, mo oli bin stat blong jikim hem; mo oli no bin wantem harem ol toktok we hem i stap talemaot."},{"vNo":"11 ","txt":"Taswe, taem we hem i bin luk se oli no wantem harem ol toktok blong hem, hem i bin aot long haos blong prea blong olgeta, mo i bin kam long wan vilej we oli bin singaotem Anae-Antae. Mo long ples ia hem i bin faenem Myulakae i stap prijim ol toktok long olgeta; mo tu Ama mo ol brata blong hem. Mo oli tokbaot wetem plante long saed blong trutok."},{"vNo":"12 ","txt":"Mo i bin hapen se, oli bin luk se ol pipol bae i mekem ol hat blong olgeta i kam strong, taswe, oli bin aot mo kam long graon blong Midonae. Mo oli bin prijim toktok long plante, mo smol nomo i bin biliv long ol toktok we oli bin tijim."},{"vNo":"13 ","txt":"Be, Eron mo samfala brata blong hem, oli bin tekem olgeta mo sakem olgeta i go long kalabus, mo smol haf blong olgeta we i bin stap i bin ronwe long graon blong Midonae, long ol eria raonabaot."},{"vNo":"14 ","txt":"Mo olgeta we oli bin sakem olgeta i go long kalabus, i bin harem nogud long plante samting, mo oli bin go fri tru long han blong Lamonae mo Amon, mo oli bin givim kakae mo klos long olgeta."},{"vNo":"15 ","txt":"Mo oli bin go aot bakegen blong talemaot trutok, mo olsem ia nao oli bin kamaot long kalabus blong fastaem; mo olsem ia nao oli bin harem nogud."},{"vNo":"16 ","txt":"Mo oli bin go fored long eni ples we Spirit blong Lod i bin lidim olgeta i go long hem, prijim toktok blong God long evri haos blong prea blong ol man blong Amalekae, o long evri miting blong ol man blong Leman we oli bin save akseptem olgeta blong go insaed."},{"vNo":"17 ","txt":"Mo i bin hapen se, Lod i bin stat blong blesem olgeta, inaf blong mekem se oli bin karem plante oli kam kasem save blong trutok; yes, oli bin helpem plante blong luksave ol sin blong olgeta mo ol kastom blong ol bubu blong olgeta, we i no stret."},{"vNo":"18 ","txt":"Mo i bin hapen se, Amon mo Lamonae i bin lego graon blong Midonae mo oli bin gobak long graon blong Ismael, we i bin graon blong olgeta we i kam long ol papa."},{"vNo":"19 ","txt":"Mo king Lamonae i no bin wantem letem Amon blong wok blong hem, o kam wokman blong hem."},{"vNo":"20 ","txt":"Be hem i bin mekem se oli mas bildim ol haos blong prea long graon blong Ismael; mo hem i bin mekem ol man blong hem, o ol pipol we hem i rulum olgeta, blong oli kam tugeta."},{"vNo":"21 ","txt":"Mo hem i bin glad from olgeta, mo hem i bin tijim olgeta plante samting. Mo tu hem i bin talemaot long olgeta se oli wan pipol we hem i rulum olgeta, mo se oli wan fri pipol, se oli bin fri long ol bigfala hadtaem blong king, papa blong hem; from se papa blong hem i bin letem hem blong save rulum ol pipol ia we oli stap long graon blong Ismael, mo long ol graon we i stap raonabaot."},{"vNo":"22 ","txt":"Mo tu hem i bin talemaot long olgeta se oli save jus blong wosipim Lod, God blong olgeta folem tingting blong olgeta, long eni ples we oli bin stap long hem, sapos i wan graon we king Lamonae i rul long hem."},{"vNo":"23 ","txt":"Mo Amon i bin prij long ol man blong king Lamonae; mo i bin hapen se, hem i bin tijim olgeta evri samting long saed blong stret fasin. Mo hem i bin leftemap tingting blong olgeta evri dei, wetem fasin ia blong stap strong oltaem; mo oli bin lisin gud long ol toktok blong hem, mo ol pipol i holem taet strong ol komanmen blong God."}]}