{"heading":"Lod i sendem Amon long Midonae blong mekem ol brata blong hem we oli stap long kalabus i go fri—Amon mo Lamonae tufala i mitim papa blong Lamonae, we i king blong ful graon—Amon i fosem olfala king blong letem ol brata blong hem i go fri. Raonabaot 90 yia bifo Kraes i bon.","prevAbbr":"alma","prevNo":19,"nextAbbr":"alma","nextNo":21,"chapterTitle":"Alma 20","verses":[{"vNo":"1 ","txt":"Mo i bin hapen se, taem we oli bin stanemap wan jos long graon ia, se king Lamonae i bin wantem Amon blong go wetem hem long graon blong Nifae, blong hem i save soem hem long papa blong hem."},{"vNo":"2 ","txt":"Mo voes blong Lod i bin kam long Amon, i talem: Yu no mas go antap long graon blong Nifae, from luk, bae king i traem blong tekem laef blong yu, be bae yu go long graon blong Midonae; from luk, brata blong yu Eron, mo tu Myulakae mo Ama i stap long kalabus."},{"vNo":"3 ","txt":"Nao i bin hapen se, taem we Amon i bin harem samting ia, hem i bin talem long Lamonae: Luk, brata blong mi wan, mo ol brata blong mi i stap long kalabus long Midonae, mo mi go blong mi save mekem olgeta oli fri."},{"vNo":"4 ","txt":"Nao Lamonae i bin talem long Amon: Mi save se, long paoa blong Lod, yu save mekem evri samting. Be luk, bae mi go wetem yu long graon blong Midonae; from king blong graon blong Midonae, we nem blong hem i Antiamno, hem i wan fren blong mi; taswe mi go long graon blong Midonae, blong mi save tokswitim king blong graon, mo bae hem i mekem ol brata blong yu i kamaot long kalabus. Nao Lamonae i bin talem long hem: Huia i bin talem long yu se ol brata blong yu i stap long kalabus?"},{"vNo":"5 ","txt":"Mo Amon i bin talem long hem: I no gat wan man we i bin talem long mi, be God nomo; mo hem i bin talem long mi—go mo mekem ol brata blong yu oli fri, from oli stap long kalabus long graon blong Midonae."},{"vNo":"6 ","txt":"Nao taem we Lamonae i bin harem samting ia, hem i bin talem long ol wokman blong hem blong mekem rere ol hos blong hem mo ol kat blong hos."},{"vNo":"7 ","txt":"Mo hem i bin talem long Amon se: Kam, bae mi go daon wetem yu long graon blong Midonae, mo bae mi toktok strong long king from olgeta, blong mekem se hem i save mekem ol brata blong yu i kamaot long kalabus."},{"vNo":"8 ","txt":"Mo i bin hapen se, taem we Amon mo Lamonae tufala i stap go long ples ia, oli bin mitim papa blong Lamonae, we i king blong evri graon."},{"vNo":"9 ","txt":"Mo luk, papa blong Lamonae i bin talem long hem: From wanem yu no bin kam long lafet blong bigfala dei, taem we mi bin mekem wan lafet blong ol boe blong mi, mo blong ol pipol blong mi?"},{"vNo":"10 ","txt":"Mo tu hem i bin talem: Yu stap go wea wetem man blong Nifae ia, we i wan long ol pikinini blong wan giaman man?"},{"vNo":"11 ","txt":"Mo i bin hapen se, Lamonae i bin eksplenem long hem wanem ples hem i stap go long hem, from hem i bin fraet blong mekem hem i kros."},{"vNo":"12 ","txt":"Mo tu hem i bin talem long hem stamba tingting ia we i bin holem taet hem long kingdom blong hem, we i mekem se hem i no bin go long papa blong hem long lafet we hem i bin mekem rere."},{"vNo":"13 ","txt":"Mo nao taem we Lamonae i bin eksplenem ol samting ia long hem, luk, long sapraes blong hem, papa blong hem i bin kros long hem, mo i bin talem: Lamonae, yu stap go blong mekem ol man blong Nifae ia i fri, we oli ol boe blong wan giaman man. Luk, hem i bin stilim ol bubu blong yumi; mo nao ol pikinini blong hem i kam tu long yumi blong oli save, tru long ol giaman fasin blong olgeta mo ol giaman blong olgeta, giaman long yumi, blong mekem se oli save stil long yumi bakegen, ol samting blong yumi."},{"vNo":"14 ","txt":"Nao papa blong Lamonae i bin givim oda long hem blong kilim Amon i ded wetem naef blong faet. Mo tu hem i bin givim oda long hem se bae hem i no go long graon blong Midonae, be bae hem i gobak wetem hem long graon blong Ismael."},{"vNo":"15 ","txt":"Be Lamonae i bin talem long hem: Bae mi no kilim Amon i ded, mo tu bae mi no gobak long graon blong Ismael, be bae mi go long graon blong Midonae blong mekem se mi save mekem ol brata blong Amon i go fri, from mi save se oli ol gudfala man mo ol tabu profet blong tru God."},{"vNo":"16 ","txt":"Nao taem we papa blong hem i bin harem ol toktok ia, hem i bin kros long hem, mo hem i bin pulumaot naef blong faet blong hem, blong hem i save kilim hem i foldaon i go long graon."},{"vNo":"17 ","txt":"Be Amon i bin go fored mo talem long hem: Luk, yu no mas kilim boe blong yu i ded; be i moa gud se hem bae i foldaon be i no yu, from luk, hem i bin sakem ol sin blong hem; be sapos yu yu foldaon naoia, long kros blong yu, sol blong yu i no save sev."},{"vNo":"18 ","txt":"Mo bakegen, i gud se yu no mekem wan samting; from sapos yu kilim boe blong yu i ded, from hem i no gat rong, blad blong hem bae i singaot long graon i go long Lod, God blong hem, blong pembak trabol i kam long yu; mo maet bae yu lusum sol blong yu."},{"vNo":"19 ","txt":"Nao taem we Amon i bin talem ol toktok ia long hem, hem i bin ansa long hem, i se: Mi save se sapos mi kilim boe blong mi i ded, bae mi mekem blad blong wan man we i no gat rong, i ron; from hem i yu, we yu bin wantem blong smasem gud hem."},{"vNo":"20 ","txt":"Mo hem i bin stretem han blong hem blong kilim Amon i ded. Be Amon i bin blokem ol strong atak blong hem, mo tu hem i bin katem han blong hem mekem se hem i no save yusum."},{"vNo":"21 ","txt":"Nao taem we king i bin luk se Amon i save kilim hem i ded, hem i bin stat blong askem long Amon blong hem i save sevem laef blong hem."},{"vNo":"22 ","txt":"Be Amon i bin leftemap naef blong faet blong hem, mo i bin talem long hem: Luk, bae mi kilim yu, hemia nomo sapos yu no letem ol brata blong mi oli save kamaot long kalabus."},{"vNo":"23 ","txt":"Nao king, i bin fraet se bae hem i lusum laef blong hem, i bin talem: Sapos yu sevem laef blong mi bae mi letem long yu eni samting we bae yu askem, i go kasem haf blong kingdom."},{"vNo":"24 ","txt":"Nao taem we Amon i bin luk se hem i bin mekem olfala king i folem tingting blong hem, hem i bin talem long hem: Sapos yu letem ol brata blong mi oli kamaot long kalabus, mo tu yu letem Lamonae i save kipim kingdom blong hem, mo se yu no harem nogud long hem, be letem hem i mekem samting olsem we hem i wantem long eni samting we hem i tingting. Ale bae mi sevem yu; sapos no, bae mi kilim yu foldaon i go long graon."},{"vNo":"25 ","txt":"Nao taem we Amon i bin talem ol toktok ia, king i bin stat blong glad from laef blong hem."},{"vNo":"26 ","txt":"Mo taem we hem i bin luk se Amon i no bin gat tingting ia blong kilim hem i ded, mo tu taem we hem i bin luk bigfala lav we hem i bin gat long boe blong hem Lamonae, hem i bin sapraes plante, mo i bin talem: From hemia nomo evri samting we yu bin wantem, se mi mekem ol brata blong yu oli go fri, mo letem boe blong mi Lamonae blong kipim kingdom blong hem, luk, bae mi letem long yu se boe blong mi i save kipim kingdom blong hem stat long taem ia kasem long oltaem; mo bae mi nomo rulum hem—"},{"vNo":"27 ","txt":"Mo bae mi letem long yu se ol brata blong yu oli save kamaot long kalabus, mo yu mo ol brata blong yu i save kam long mi, long kingdom blong mi; from bae mi wantem tumas blong luk yu. From king i bin sapraes bigwan long ol toktok we hem i bin talemaot, mo tu long ol toktok we boe blong hem Lamonae i bin talemaot, taswe hem i bin wantem blong lanem olgeta."},{"vNo":"28 ","txt":"Mo i bin hapen se, Amon mo Lamonae i bin gohed long rod blong olgeta, blong go long graon blong Midonae. Mo Lamonae i bin kasem wan agrimen tru long tingting blong king blong graon, taswe ol brata blong Amon i bin kamaot long kalabus."},{"vNo":"29 ","txt":"Mo long taem Amon i bin mitim olgeta hem i bin sore plante tumas, from luk oli bin neked, mo ol strong rop we oli bin fasem olgeta wetem, i bin kakae skin blong olgeta. Mo oli bin harem nogud long hanggri tu, tosta, mo evri kaen hadtaem; be oli bin wet longtaem long ol hadtaem blong olgeta."},{"vNo":"30 ","txt":"Mo, olsem we i bin hapen, hem i olsem we i mas hapen long olgeta we oli bin go long ol han blong wan pipol we hat blong olgeta i moa strong mo oli wan pipol we i moa stronghed; taswe oli no bin wantem blong lisin long ol toktok blong olgeta, mo oli bin sakemaot olgeta, mo oli bin kilim olgeta, mo oli bin ronemaot olgeta long wan haos i go long narafala haos, mo long wan ples i go long narafala ples, go kasem taem we oli bin kasem graon blong Midonae; mo long ples ia oli bin tekem olgeta mo sakem olgeta i go long kalabus, mo oli bin fasem olgeta wetem ol strongfala rop, mo oli bin stap long kalabus blong plante dei, mo afta Lamonae mo Amon i bin mekem olgeta i go fri."}]}