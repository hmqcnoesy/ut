{"heading":"Amalekaea i yusum fasin blong go agens, kilim man i ded, mo sikret plan blong kam king blong ol man blong Leman—Ol man blong Nifae we oli bin pulaot oli moa nogud mo prapa wael bitim ol man blong Leman. Raonabaot 72 yia bifo Kraes i bon.","prevAbbr":"alma","prevNo":46,"nextAbbr":"alma","nextNo":48,"chapterTitle":"Alma 47","verses":[{"vNo":"1 ","txt":"Nao bae yumi gobak long histri blong yumi long saed blong Amalekaea mo olgeta we oli bin ronwe wetem hem i go long ples we i no gat man long hem, from, luk, hem i bin tekem olgeta we oli go wetem hem, mo i bin go long graon blong Nifae long medel blong ol man blong Leman, mo oli bin tanem ol tingting blong ol man blong Leman blong oli kros long ol man blong Nifae, inaf blong mekem se king blong ol man blong Leman i bin sendem wan toktok i go tru long evri graon blong hem, long evri pipol blong hem, blong oli mas kam tugeta bakegen blong go faet agensem ol man blong Nifae."},{"vNo":"2 ","txt":"Mo i bin hapen se, taem we toktok ia i bin go fored long medel blong olgeta oli bin fraet tumas; yes, oli bin fraet blong mekem king i harem nogud, mo tu oli bin fraet blong go faet agensem ol man blong Nifae from oli fraet blong lusum laef blong olgeta. Mo i bin hapen se, bae oli no wantem mekem, o moa plante long olgeta i no wantem, obei long ol komanmen blong king."},{"vNo":"3 ","txt":"Mo nao i bin hapen se king i bin kros from fasin blong olgeta blong no obei; taswe hem i bin givim Amalekaea paoa blong pat blong ami blong hem we oli bin obei long ol oda hem, mo i bin givim oda long hem blong go aot mo fosem olgeta we oli no obei blong tekem ol tul blong faet wetem olgeta."},{"vNo":"4 ","txt":"Nao luk, hemia i bin tingting blong Amalekaea; from hem i wan man we i waes tumas blong mekem trik blong mekem nogud fasin, taswe hem i bin mekem plan ia long hat blong hem blong aotem king blong ol man blong Leman long jea blong hem."},{"vNo":"5 ","txt":"Mo nao hem i bin kasem paoa ova long grup blong ol man blong Leman we oli bin sapotem king; mo hem i bin lukaotem blong kasem sapot blong olgeta we oli no bin obei; taswe hem i bin go fored long ples we oli bin singaotem Onaeda, from long ples ia nao ol man blong Leman i bin ronwe i go long hem, from we oli bin faenemaot we ami ia i stap kam, mo, from we oli ting se oli stap kam blong smasem gud olgeta, taswe oli bin ronwe i go long Onaeda, long ples blong ol tul blong faet."},{"vNo":"6 ","txt":"Mo oli bin jusum wan man blong kam wan king mo wan lida ova long olgeta, from we oli bin gat strong tingting long tingting blong olgeta, blong bae oli no fosem olgeta blong go agensem ol man blong Nifae."},{"vNo":"7 ","txt":"Mo i bin hapen se oli bin kam tugeta antap long hil we oli bin singaotem Antipas, blong rere blong faet."},{"vNo":"8 ","txt":"Nao i no bin tingting blong Amalekaea blong faetem olgeta folem ol komanmen blong king; be luk, hem i bin tingting blong hem blong kasem sapot blong ol ami blong ol man blong Leman, blong mekem se hem i save putum hem wan long lida blong olgeta mo aotem king long jea blong hem mo hem i tekem kingdom."},{"vNo":"9 ","txt":"Mo luk, i bin hapen se hem i bin mekem ami blong hem blong pulum tenet blong olgeta long vale we i bin klosap long hil Antipas."},{"vNo":"10 ","txt":"Mo i bin hapen se taem we i naet hem i bin sendem sikret grup i go long hil Antipas, hem i bin wantem lida blong olgeta we oli bin stap long hil, we nem blong hem Lihontae, blong hem i mas kam daon long stamba blong hil, from we hem i bin wantem toktok long hem."},{"vNo":"11 ","txt":"Mo i bin hapen se, taem Lihontae i bin kasem mesej hem i bin fraet blong go daon long stamba blong hil. Mo i bin hapen se Amalekaea i bin sendem bakegen nambatu taem, hem i wantem hem blong kam daon. Mo i bin hapen se, Lihontae i no wantem kam daon; mo hem i bin sendem bakegen nambatri taem."},{"vNo":"12 ","txt":"Mo i bin hapen se, taem we Amalekaea i faenemaot se hem i no save kasem Lihontae blong kam daon aot long hil, hem i bin go antap long hil, klosap long kam blong Lihontae; mo hem i bin sendem bakegen nambafo taem mesej blong hem long Lihontae, hem i wantem blong hem i kam daon, mo blong hem i tekem ol gadman blong hem wetem hem."},{"vNo":"13 ","txt":"Mo i bin hapen se taem we Lihontae i bin kam daon wetem ol gadman blong hem long Amalekaea, se Amalekaea i bin wantem hem blong kam daon wetem ami blong hem long naet, mo raonem ol man ia long kamp blong olgeta long olgeta we king i bin givim paoa long hem ova long olgeta, mo se bae hem i givim olgeta long ol han blong Lihontae, sapos bae hem i mekem hem (Amalekaea) wan nambatu lida ova long ful ami."},{"vNo":"14 ","txt":"Mo i bin hapen se, Lihontae i bin kam daon wetem ol man blong hem mo oli bin raonem ol man blong Amalekaea, blong mekem se bifo oli bin wekap long taem we san i jas kam antap ol ami blong Lihontae i bin raonem olgeta finis."},{"vNo":"15 ","txt":"Mo i bin hapen se taem we oli bin luk se oli bin raonem olgeta, oli bin askem long Amalekaea blong hem i letem olgeta blong joenem ol brata blong olgeta, blong mekem se oli no save smasem gud olgeta. Nao hemia stret samting we Amalekaea i bin wantem."},{"vNo":"16 ","txt":"Mo i bin hapen se, hem i bin letem ol man blong hem, agensem ol oda blong king. Nao hemia tingting we Amalekaea i bin wantem, blong mekem se hem i save mekem ol plan blong hem blong aotem king long jea blong hem."},{"vNo":"17 ","txt":"Nao i bin kastom blong ol man blong Leman, sapos jif lida blong olgeta i bin ded, bae oli jusum nambatu lida blong kam jif lida blong olgeta."},{"vNo":"18 ","txt":"Mo i bin hapen se, Amalekaea i bin mekem blong wan long ol wokman blong hem bae i givim smol smol posen long Lihontae; mekem se hem i bin ded."},{"vNo":"19 ","txt":"Nao, taem we Lihontae i bin ded, ol man blong Leman i bin jusum Amalekaea blong kam lida blong olgeta mo jif komanda blong olgeta."},{"vNo":"20 ","txt":"Mo i bin hapen se Amalekaea i bin maj wetem ol ami blong hem (from we hem i bin kasem ol tingting blong hem) long graon blong Nifae, long bigtaon blong Nifae, we hem i jif bigtaon."},{"vNo":"21 ","txt":"Mo king i bin kam aot blong mitim hem wetem ol gadman blong hem, from we hem i bin ting se Amalekaea i bin wokem ol oda blong hem, mo se Amalekaea i bin mekem wan bigfala ami blong kam tugeta blong go agensem ol man blong Nifae blong faet."},{"vNo":"22 ","txt":"Be luk, taem we king i bin kam aot blong mitim hem, Amalekaea i bin mekem se ol wokman blong hem i mas go fored blong mitim king. Mo oli bin go mo bodaon long fored blong king, olsem blong soem bigfala respek long hem from bigfala paoa blong hem."},{"vNo":"23 ","txt":"Mo i bin hapen se king i bin putumaot han blong hem blong leftemap olgeta, olsem we i bin kastom blong ol man blong Leman, olsem wan saen blong pis, we kastom ia oli bin tekem long ol man blong Nifae."},{"vNo":"24 ","txt":"Mo i bin hapen se taem we hem i bin leftemap fasfala wokman long graon, luk hem i bin stikim king long hat blong hem; mo hem i bin foldaon long graon."},{"vNo":"25 ","txt":"Nao ol wokman blong king i bin ronwe; mo ol wokman blong Amalekaea i bin singaot, se:"},{"vNo":"26 ","txt":"Luk, ol wokman blong king i bin stikim hem long hat, mo hem i bin foldaon mo oli bin ronwe; luk, kam mo luk."},{"vNo":"27 ","txt":"Mo i bin hapen se Amalekaea i bin givim oda long ol ami blong hem se oli mas maj aot mo lukim wanem i bin hapen long king; mo taem we oli bin kam long stret ples, mo oli bin faenem king i slip long blad blong hem, Amalekaea i bin giaman blong soem se hem i kros, mo hem i bin talem se; Eni man we i bin lavem king, letem hem i go aot, mo folem ol wokman blong hem blong bae oli save ded."},{"vNo":"28 ","txt":"Mo i bin hapen se olgeta we oli bin lavem king, taem we oli bin harem ol toktok ia, i bin kam aot mo oli bin go blong kasem ol wokman blong king."},{"vNo":"29 ","txt":"Nao taem we ol wokman blong king i bin luk wan ami i stap kam blong kasem olgeta, oli bin fraet bakegen, mo oli bin ronwe i go long ples we i no gat man long hem, mo oli bin kam long graon blong Sarahemla mo oli bin joenem ol pipol blong Amon."},{"vNo":"30 ","txt":"Mo ami we i bin folem i bin gobak, oli bin folem olgeta blong nating nomo; mo olsem ia nao Amalekaea wetem giaman blong hem, i bin winim ol hat blong ol pipol."},{"vNo":"31 ","txt":"Mo i bin hapen se, long nekis dei hem i bin go insaed long bigtaon Nifae wetem ol ami blong hem, mo hem i bin tekem bigtaon ia."},{"vNo":"32 ","txt":"Mo nao i bin hapen se kwin, taem we hem i bin harem se oli bin kilim ded king—from Amalekaea i bin sendem wan mesenja i go long kwin blong letem hem i save se ol wokman blong king i bin kilim ded hem, we Amalekaea i bin folem olgeta wetem ami blong hem, be i blong nating nomo, mo ol wokman blong king i bin ronwe—"},{"vNo":"33 ","txt":"Taswe, taem we kwin i bin kasem mesej ia hem i bin sendem wan mesej long Amalekaea, se hem i wantem se Amalekaea i letem ol man blong bigtaon oli stap; mo tu hem i bin wantem se Amalekaea i mas kam givim ripot long hem; mo tu hem i bin wantem hem blong tekem ol witnes wetem hem blong talemaot long saed blong ded blong king."},{"vNo":"34 ","txt":"Mo i bin hapen se Amalekaea i bin tekem sem wokman we hem i bin kilim ded king, mo olgeta we i bin stap wetem hem, mo oli bin go long kwin, long ples we hem i bin sidaon; mo olgeta evriwan i bin testifae long kwin se ol wokman blong king nomo i bin kilim ded hem; mo tu oli bin talem: Oli bin ronwe; hemia i no witnes agensem olgeta? Mo olsem ia nao oli bin mekem kwin i harem se i stret long saed blong ded blong king."},{"vNo":"35 ","txt":"Mo i bin hapen se, Amalekaea i bin lukaotem blong mekem kwin i laekem hem, mo hem i bin tekem kwin i kam woman blong hem; mo olsem ia nao tru long giaman blong hem, mo tru long help blong ol wokman blong hem we oli waes, hem i bin kasem kingdom; yes, oli bin luksave hem olsem king truaot long evri graon, long medel blong evri pipol blong ol man blong Leman, we oli bin kamaot long ol man blong Leman mo ol man blong Lemyul mo ol man blong Ismael, mo olgeta we oli bin pulaot long ol man blong Nifae, stat long rul blong Nifae go kasem taem naoia."},{"vNo":"36 ","txt":"Nao olgeta ia we oli bin pulaot long ol man blong Nifae, we oli bin gat sem toksave mo sem save blong ol man blong Nifae, yes, we oli bin kasem toksave long sem save blong Lod, be, hem i defren blong talem, i no long taem tumas afta we ol pulaot blong olgeta, laef blong olgeta i bin kam moa nogud mo oli no save sakem sin, mo oli moa wael, oli nogud mo wael bitim ol man blong Leman—oli akseptem ol kastom blong ol man blong Leman; mekem se olgeta oli les, mo, olgeta kaen fasin blong mekem adaltri; yes, oli bin fogetem fulwan Lod, God blong olgeta."}]}