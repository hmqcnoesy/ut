{"heading":"Lamonae i kasem laet blong laef we i no gat en mo i luk Ridima—Evriwan long haos blong hem i luk wan spesel drim, mo plante oli luk ol enjel—Oli sevem Amon tru long wan merikel—Hemi baptaesem plante mo i stanemap wan jos long olgeta. Raonabaot 90 yia bifo Kraes i bon.","prevAbbr":"alma","prevNo":18,"nextAbbr":"alma","nextNo":20,"chapterTitle":"Alma 19","verses":[{"vNo":"1 ","txt":"Mo i bin hapen se, afta tu dei mo tu naet oli bin stap rere blong tekem bodi blong hem mo putum hem long wan hol blong ston, we oli bin mekem blong stamba tingting ia blong berem ol ded blong ogleta long hem."},{"vNo":"2 ","txt":"Nao from kwin i bin harem oli stap tokbaot Amon, taswe hem i bin sendem mo i bin wantem hem blong kam long hem."},{"vNo":"3 ","txt":"Mo i bin hapen se, Amon i bin mekem olsem we oli bin talem long hem, mo hem i bin go long kwin, mo i bin wantem blong save wanem hem i bin wantem hem blong mekem."},{"vNo":"4 ","txt":"Mo hem i bin talem long hem: Ol wokman blong man blong mi i bin talem long mi se yu yu wan profet blong wan tabu God mo se yu gat paoa blong mekem plante bigfala wok long nem blong hem;"},{"vNo":"5 ","txt":"Taswe, sapos i olsem, mi wantem yu blong go insaed mo luk man blong mi, from hem i bin stap long bed blong spes blong tu dei mo tu naet; mo i gat sam we oli se hem i no ded, be ol narafala i se hem i ded mo se hem i sting, mo oli se i moa gud blong putum hem insaed long hol blong ston; be long mi wan, hem i no sting."},{"vNo":"6 ","txt":"Nao, hemia i samting we Amon i bin wantem, from hem i bin save se paoa blong God i bin stap long king Lamonae; hem i bin save se dak vel blong no bilif, God i stap sakemaot long tingting blong hem, mo laet ia we i bin laetem tingting blong hem, we i bin laet blong glori blong God, we i bin wan gudfala laet blong gud fasin blong hem—yes, laet ia i bin karem glad ia i kam long sol blong hem, ol klaod blong tudak i bin lus, mo se laet blong laef we i no gat en i bin laet long sol blong hem, yes, hem i bin save se samting ia i bin winim bodi blong hem, mo God i bin tekem hem i go longwe—"},{"vNo":"7 ","txt":"Taswe, wanem we kwin i bin wantem long hem, i tingting blong hem nomo. Taswe, hem i bin go insaed blong luk king folem olsem we kwin i bin wantem hem blong mekem; mo hem i bin luk king, mo hem i bin save se hem i no ded."},{"vNo":"8 ","txt":"Mo hem i bin talem long kwin: Hem i no ded, be God i tekem hem i bin go longwe, mo long tumora bae hem i wekap bakegen; taswe no berem hem."},{"vNo":"9 ","txt":"Mo Amon i bin talem long hem: Yu biliv long samting ia? Mo hem i bin talem long hem: Mi no gat witnes be toktok blong yu nomo, mo toktok blong ol wokman blong mitufala; be mi biliv se bae i hapen folem olsem we yu bin talem."},{"vNo":"10 ","txt":"Mo Amon i bin talem long hem: God i blesem yu from fet blong yu i bigwan tumas; mi talem long yu, woman, se i no bin gat wan bigfala fet olsem long evri pipol blong ol man blong Nifae."},{"vNo":"11 ","txt":"Mo i bin hapen se, hem i bin wajem gud bed blong man blong hem, stat long taem ia, go kasem taem ia long nekis dei we Amon i bin talemaot se bae hem i girap."},{"vNo":"12 ","txt":"Mo i bin hapen se, hem i bin wekap, folem ol toktok blong Amon, mo taem we hem i bin wekap, hem i bin stretem han blong hem long woman, mo i bin talem se: Mi blesem nem blong God mo God i blesem yu."},{"vNo":"13 ","txt":"From i tru olsem we yu stap laef, luk, mi bin luk Ridima blong mi; mo bae hem i kam fored, mo bae wan woman i bonem hem, mo bae hem i pemaot evri man we i biliv long nem blong hem. Nao, taem we hem i bin talem ol toktok ia, hat blong hem i bin solap insaed long hem, mo hem i bin foldaon bakegen wetem glad; mo kwin tu i bin foldaon, from paoa blong Spirit i bin kavremap hem."},{"vNo":"14 ","txt":"Nao Amon i bin luk Spirit blong Lod i bin poremaot folem prea blong hem, long ol man blong Leman, ol brata blong hem, olgeta ia we oli bin mekem ol man blong Nifae oli sore, o long ol pipol blong God, from ol rabis fasin blong olgeta mo ol kastom blong olgeta, hem i bin foldaon long ol ni blong hem, mo hem i bin stat blong poremaot sol blong hem long prea mo talem tangkyu long God long wanem we hem i bin mekem long ol brata blong hem; mo glad i bin kavremap hem tu; mo olsem ia nao trifala evriwan i bin foldaon long graon."},{"vNo":"15 ","txt":"Nao, taem we ol wokman blong king i bin luk se oli bin foldaon long graon, olgeta tu i bin stat blong prea long God; from fasin blong respek long Lod, i bin kam kasem olgeta tu, from hem i olgeta nao we i bin stanap long fored blong king mo oli bin testifae long hem long saed blong bigfala paoa blong Amon."},{"vNo":"16 ","txt":"Mo i bin hapen se, oli bin prea long nem blong Lod, long evri paoa blong olgeta, go kasem taem we olgeta evriwan i bin foldaon long graon, be i bin gat wan woman blong laen blong Leman nomo we i no bin foldaon, mo nem blong hem i Abis, we hem i bin jenisim laef blong hem i go long Lod blong plante yia, from wan gudfala visen blong papa blong hem—"},{"vNo":"17 ","txt":"Olsem ia nao, hem i bin jenisim laef blong hem i go long Lod, mo from hem i neva bin talemaot samting ia, taswe, taem we hem i bin luk se evri wokman blong Lamonae i bin foldaon long graon, mo tu woman bos blong hem, kwin, mo king, mo Amon i bin slip flat long graon, hem i bin save se hemia i bin paoa blong God; mo from we i bin ting se hemia i wan janis blong mekem ol pipol oli save wanem i bin hapen, blong taem we oli luk samting ia, bae samting ia i save mekem olgeta blong biliv long paoa blong God, taswe hem i bin ron i go long wan wan haos, blong talem wanem we i bin hapen long ol pipol."},{"vNo":"18 ","txt":"Mo oli bin stat blong kam tugeta long haos blong king. Mo i bin gat plante pipol we oli bin kam, mo long sapraes blong olgeta, oli bin luk king, mo kwin, mo ol wokman blong olgeta we oli slip flat long graon, mo olgeta evriwan i stap long graon olsem se oli ded; mo oli bin lukim Amon tu, mo luk, hem i wan man blong Nifae."},{"vNo":"19 ","txt":"Mo nao ol pipol i bin stat blong komplen long medel blong olgeta bakegen; sam oli bin talem se hem i wan bigfala rabis samting we i bin kam long olgeta, o long king mo haos blong hem, from hem i bin letem se man blong Nifae i save stap long graon."},{"vNo":"20 ","txt":"Be ol narawan i bin toktok strong agensem olgeta: King i bin karem i kam rabis samting ia long haos blong hem, from hem i bin kilim ol wokman blong hem we ol man i bin mekem ol grup blong anamol blong olgeta i ronwe olbaot long wota blong Sibas."},{"vNo":"21 ","txt":"Mo tu ol man we oli bin stap long wota blong Sibas mo oli bin mekem ol grup blong anamol blong king i ronwe olbaot, i bin toktok strong agensem olgeta, from oli bin kros long Amon from namba blong ol brata blong olgeta we hem i bin kilim olgeta i ded long wota blong Sibas, taem we hem i bin stap lukaotem gud ol grup blong anamol blong king."},{"vNo":"22 ","txt":"Nao, wan long olgeta, we brata blong hem i bin ded long naef blong faet blong Amon, from hem i bin kros plante tumas long Amon, hem i bin pulumaot naef blong faet blong hem mo i bin go fored blong hem i save letem i foldaon long Amon blong kilim hem i ded; mo taem we hem i bin leftemap naef blong faet blong kilim hem i ded, luk, hem i bin foldaon i ded."},{"vNo":"23 ","txt":"Nao yumi luk se Amon i no bin save ded, from Lod i bin talem long Mosaea, papa blong hem: Bae mi sevem hem, mo bae i stap long hem folem fet blong yu—taswe, Mosaea i bin trastem hem long Lod."},{"vNo":"24 ","txt":"Mo i bin hapen se, taem we grup blong pipol ia i bin luk se man ia i bin foldaon i ded, we i bin leftemap naef blong faet blong kilim ded Ammon, fraet i bin kam long olgeta evriwan, mo oli fraet blong pusum han blong olgeta blong tajem hem, o eni wan long olgeta ia we oli bin foldaon; mo oli bin stat blong sapraes bakegen long medel blong olgeta, wanem nao i bin save mekem bigfala paoa ia, o evri samting ia i save minim wanem."},{"vNo":"25 ","txt":"Mo i bin hapen se, i bin gat plante long medel blong olgeta we i bin talem se Amon i Bigfala Spirit, mo ol narafala i bin talem se Bigfala Spirit i bin sendem hem;"},{"vNo":"26 ","txt":"Be ol narafala i bin toktok strong agensem olgeta evriwan, oli talem se hem i wan bigfala rabis anamol, we ol man blong Nifae i bin sendem hem blong mekem olgeta i harem i nogud."},{"vNo":"27 ","txt":"Mo i bin gat sam we oli bin talem se Bigfala Spirit i bin sendem Amon blong givim hadtaem long olgeta from ol rabis fasin blong olgeta; mo se hem i bin Bigfala Spirit we i bin wajem ol man blong Nifae evri taem, we hem i bin mekem olgeta i go fri long ol han blong olgeta evri taem; mo oli bin talem se hem i Bigfala Spirit ia we i bin smasem plante long ol brata blong olgeta, ol man blong Leman."},{"vNo":"28 ","txt":"Mo olsem ia nao rao i bin stat blong kam klia bigwan gud long olgeta. Mo taem we oli bin rao olsem ia nao, haosgel ia we i bin mekem olgeta blong kam tugeta i bin kam, mo taem we hem i bin luk rao we i bin stap long medel blong ol pipol ia, hem i bin sore plante tumas, i go kasem taem we hem i krae."},{"vNo":"29 ","txt":"Mo i bin hapen se, hem i bin go mo tekem han blong kwin, blong maet hem i save mekem hem i girap long graon; mo taem we hem i bin tajem han blong hem, hem i bin girap mo stanap long leg blong hem, mo i bin singaot wetem wan laod voes, i se: O presem Jisas, we i bin sevem mi long wan rabis hel! O presem God, gat sore long pipol ia!"},{"vNo":"30 ","txt":"Mo taem we hem i bin talem samting ia, hem i bin joenem han blong hem tugeta, from hem i fulap long glad, mo hem i bin talem plante toktok we oli no bin save andastanem; mo taem we hem i bin mekem samting ia, hem i bin tekem han blong king Lamonae, mo luk, hem i bin girap mo i bin stanap long ol leg blong hem."},{"vNo":"31 ","txt":"Mo hem, kwiktaem nomo, i bin luk rao we i bin stap long ol man blong hem, i bin go fored mo i bin stat blong toktok strong agensem olgeta, mo blong tijim olgeta ol toktok we hem i bin harem long maot blong Amon; mo olgeta evriwan we i bin harem ol toktok blong hem i bin biliv, mo oli bin jenisim laef blong olgeta long Lod."},{"vNo":"32 ","txt":"Be i bin gat plante long medel blong olgeta we oli no bin wantem harem ol toktok blong hem; taswe oli bin seraot wanwan."},{"vNo":"33 ","txt":"Mo i bin hapen se, taem we Amon i bin girap, hem i bin tijim olgeta tu, mo tu evri wokman blong Lamonae, hem i bin tijim olgeta; mo olgeta everiwan i bin talemaot long evri pipol ol semfala samting—se ol hat blong olgeta i bin jenis; mekem se oli nomo bin gat tingting blong mekem rabis samting."},{"vNo":"34 ","txt":"Mo luk, i bin gat plante we oli bin talem long ol pipol we oli bin luk ol enjel mo oli bin toktok wetem olgeta; mo olsem ia nao oli bin talem long olgeta ol samting blong God, mo blong stret fasin blong hem."},{"vNo":"35 ","txt":"Mo i bin hapen se, i bin gat plante we oli bin biliv long ol toktok blong olgeta; mo olgeta evriwan we i bin biliv, i bin kasem baptaes; mo oli bin kam wan stret pipol, mo oli stanemap wan jos long medel blong olgeta."},{"vNo":"36 ","txt":"Mo olsem ia nao wok blong Lod i bin stat long medel blong ol man blong Leman, Olsem ia nao Lod i bin stat blong poremaot Spirit blong hem daon long olgeta; mo yumi luk se hem i stretem han blong hem long evri pipol we i sakem sin mo biliv long nem blong hem."}]}