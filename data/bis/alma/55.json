{"heading":"Moronae i talem no, blong jenisim ol prisena—Ol man blong Nifae i mekem ol man blong Leman gadman i kam drong, mo oli mekem ol prisena i go fri—Ol man blong Nifae i tekem bigtaon blong Gid mo i no wetem blad i ron. Raonabaot 63–62 yia bifo Kraes i bon.","prevAbbr":"alma","prevNo":54,"nextAbbr":"alma","nextNo":56,"chapterTitle":"Alma 55","verses":[{"vNo":"1 ","txt":"Nao i bin hapen se taem we Moronae i bin kasem leta ia hem i bin kros moa, from we hem i bin save se Amoron i gat wan stret save blong giaman blong hem; yes, hem i bin save se Amoron i save se i no wan stret stamba tingting we i bin mekem hem blong lidim wan faet agensem ol pipol blong Nifae."},{"vNo":"2 ","txt":"Mo hem i bin talem se: Luk, bae mi no jenisim ol prisena wetem Amoron sapos hem i no karemaot plan blong hem, olsem we mi bin talem long leta blong mi; from bae mi no letem long hem se bae hem i gat moa paoa bitim wanem we hem i gat."},{"vNo":"3 ","txt":"Luk, mi save ples we ol man blong Leman i stap gad long ol man blong mi we oli bin tekem olsem ol prisena; mo olsem we Amoron i no bin letem long mi wanem we mi bin askem long leta blong mi, luk, bae mi givim long hem folem ol toktok blong mi; yes, bae mi lukaotem ded long olgeta kasem taem we bae oli askem pis."},{"vNo":"4 ","txt":"Mo nao i bin hapen se taem we Moronae i bin talem ol toktok ia, hem i bin mekem se wan lukluk blong faenemaot samting i bin tekem ples long ol man blong hem, blong maet bae hem i faenem wan man we hem i wan laen blong Leman long medel blong olgeta."},{"vNo":"5 ","txt":"Mo i bin hapen se oli bin faenem wan, we nem blong hem i Leman; mo hem i bin wan long ol wokman blong king we Amalekaea i bin kilim hem i ded."},{"vNo":"6 ","txt":"Nao Moronae i bin mekem se Leman mo wan smol namba blong ol man blong hem bae oli go aot long ol gadman we oli bin gad long ol man blong Nifae."},{"vNo":"7 ","txt":"Nao ol man blong Leman i gad long ol man blong Nifae long bigtaon blong Gid; taswe Moronae i bin jusum Leman mo bin mekem se wan smol namba blong ol man bae i go wetem hem."},{"vNo":"8 ","txt":"Mo taem we hem i ivining Leman i bin go long ol gadman we i bin gad long ol man blong Nifae, mo luk, oli bin lukim hem i stap kam mo oli bin singaot long hem; be hem i bin talem long olgeta: No fraet, luk, mi mi wan laen blong Leman. Luk, mifala i bin ronwe long ol man blong Nifae, mo oli stap slip; mo luk mifala i bin tekemaot long waen blong olgeta mo bin karem i kam wetem mifala."},{"vNo":"9 ","txt":"Nao taem we ol man blong Leman i bin harem ol toktok ia, oli bin kasem hem wetem glad; mo oli bin talem long hem: Givim sam long ol waen blong yu long mifala, blong mifala i save dring; mifala i glad se yufala i bin tekem waen wetem yufala from we mifala i taed."},{"vNo":"10 ","txt":"Be Leman i bin talem long olgeta: Letem yumi holem taet long waen blong yumi kasem taem we yumi go agensem ol man blong Nifae long faet. Be toktok ia i bin mekem olgeta wantem moa blong dring long waen ia."},{"vNo":"11 ","txt":"From, oli bin talem olsem: Yumi taed, taswe letem yumi tekem sam waen, mo long smol taem bae yumi kasem waen blong ol rasen blong yumi, we bae i mekem yumi kam strong blong go agensem ol man blong Nifae."},{"vNo":"12 ","txt":"Mo Leman i bin talem long olgeta: Yufala i save mekem olsem we yufala i wantem."},{"vNo":"13 ","txt":"Mo i bin hapen se oli bin tekem long waen olsem we oli bin wantem; mo tes blong hem i gud long olgeta, taswe oli bin tekem moa olsem we oli bin wantem; mo hem i bin strong, from we ol man blong Nifae i bin mekem i rere se bae i strong."},{"vNo":"14 ","txt":"Mo i bin hapen se oli bin dring mo oli bin harem gud, mo smol taem afta olgeta evriwan i bin drong."},{"vNo":"15 ","txt":"Mo nao taem we Leman mo ol man blong hem i bin luk se evriwan oli drong, mo oli bin stap long wan dip slip, oli bin gobak long Moronae mo bin talemaot evri samting we i bin hapen."},{"vNo":"16 ","txt":"Mo nao hemia i bin folem plan blong Moronae. Mo Moronae i bin mekem rere ol man blong hem wetem ol tul blong faet; mo hem i bin go long bigtaon Gid, taem we ol man blong Leman i bin stap long wan dip slip mo oli drong, mo oli bin givim ol tul blong faet long ol prisena, inaf blong mekem se olgeta evriwan i bin holem ol tul blong faet;"},{"vNo":"17 ","txt":"Yes, tu long ol woman blong olgeta, mo olgeta pikinini blong olgeta, olgeta we oli save yusum wan tul blong faet, taem we Moronae i bin mekem ol prisena ia blong holem ol tul blong faet; mo ol samting ia i bin hapen long wan kwaet fasin."},{"vNo":"18 ","txt":"Be sapos oli bin wekemap ol man blong Leman, luk oli bin drong mo ol man blong Nifae i bin save kilim ded olgeta."},{"vNo":"19 ","txt":"Be luk, hemia i no tingting we Moronae i bin wantem; hem i no bin laekem fasin blong kilim man i ded o blad i ron, be hem i bin glad long wok blong sevem ol pipol blong hem from fasin blong smasem gud olgeta; mo from stamba tingting ia bae hem i no save mekem samting we i no stret blong stap long hem, hem bae i no save foldaon long ol man blong Leman mo smasem gud olgeta long taem we oli drong."},{"vNo":"20 ","txt":"Be hem i bin kasem ol tingting blong hem; from we hem i bin mekem ol man blong Nifae prisena holem ol tul blong faet we oli bin stap insaed long wol blong bigtaon, mo bin givim olgeta paoa blong kasem mo holem olgeta pat we i stap insaed long ol wol."},{"vNo":"21 ","txt":"Mo afta hem i bin mekem se ol man we i bin stap wetem hem blong kamaot longwe lelebet long olgeta, mo raonem ol ami blong ol man blong Leman."},{"vNo":"22 ","txt":"Nao luk hemia i bin hapen long naetaem, blong mekem se taem we ol man blong Leman i bin wekap long moning oli bin luk se ol man blong Nifae i raonem olgeta aotsaed long ol wol, mo we ol prisena blong olgeta i bin holem ol tul blong faet insaed long ol wol."},{"vNo":"23 ","txt":"Mo olsem ia nao oli bin luk se ol man blong Nifae i bin gat paoa ova long olgeta; mo long ol taem ia oli bin faenem se i no nid we bae oli faet wetem ol man blong Nifae; taswe ol jif kapten blong olgeta i talem long olgeta blong givim ol tul blong faet blong olgeta, mo oli bin tekem olgeta i kam fored mo bin sakem olgeta long ol leg blong ol man blong Nifae, mo oli askem sore long olgeta."},{"vNo":"24 ","txt":"Nao luk hemia i tingting we Moronae i bin wantem. Hem i bin mekem olgeta i kam prisena blong faet, mo i bin tekem bigtaon, mo bin mekem se evri prisena i mas kam fri, we oli ol man blong Nifae; mo oli bin joenem ami blong Moronae, mo oli bin givim bigfala paoa long ami blong hem."},{"vNo":"25 ","txt":"Mo i bin hapen se hem i bin mekem ol man blong Leman, we hem i bin mekem oli kam prisena, blong oli mas statem wan wok blong mekem ol haos blong faet i kam moa strong raonabaot long bigtaon blong Gid."},{"vNo":"26 ","txt":"Mo i bin hapen se taem we hem i bin mekem bigtaon blong Gid i kam strong, folem ol tingting blong hem, hem i bin mekem se ol man blong Nifae i tekem ol prisena i go long bigtaon Plante; mo tu hem i bin gad long bigtaon ia wetem wan fos we i strong tumas."},{"vNo":"27 ","txt":"Mo i bin hapen se oli bin, i nomata long ol plan blong ol man blong Leman, holem taet mo lukaot gud long ol prisena we oli bin tekem, mo tu oli bin holem taet evri graon mo janis we oli bin tekem bakegen."},{"vNo":"28 ","txt":"Mo i bin hapen se ol man blong Nifae i bin stat bakegen blong win, mo blong tekem bakegen ol raet mo ol janis blong olgeta."},{"vNo":"29 ","txt":"Plante taem ol man blong Leman i bin traem blong raonem olgeta long naet, be long ol traem ia oli bin lusum plante prisena."},{"vNo":"30 ","txt":"Mo plante taem oli bin traem blong givim sam long ol waen blong olgeta long ol man blong Nifae, blong mekem se oli save smasem gud olgeta wetem posen o wetem drong."},{"vNo":"31 ","txt":"Be luk, ol man blong Nifae i no bin slo blong tingbaot Lod, God blong olgeta long hadtaem ia blong olgeta. Ol man blong Leman i no bin save trikim olgeta; yes, oli no bin save dring waen blong olgeta sapos oli no bin givim sam long ol man blong Leman prisena fas taem."},{"vNo":"32 ","txt":"Mo olsem ia nao oli bin lukaot gud se i no gat eni man i save givim posen long olgeta; from sapos waen blong olgeta bae i posenem wan man blong Leman bae i posenem wan man blong Nifae tu; mo olsem ia nao oli bin traem ol strongdring blong olgeta."},{"vNo":"33 ","txt":"Mo nao i bin hapen se i bin nid blong Moronae i mekem rere blong atakem bigtaon Morianton; from luk, ol man blong Leman i bin, folem ol wok blong olgeta, mekem bigtaon Morianton i kam strong kasem taem we i bin kam wan strong sapot we i strong tumas."},{"vNo":"34 ","txt":"Mo oli bin gohed blong karem ol niu fos i kam insaed long bigtaon, mo tu ol niu saplae blong ol kakae."},{"vNo":"35 ","txt":"Mo olsem ia nao twenti mo naen yia blong rul blong ol jaj ova long ol pipol blong Nifae i bin en."}]}