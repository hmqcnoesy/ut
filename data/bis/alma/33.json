{"heading":"Sinos i bin tijim se ol man i mas prea mo wosip long evri ples, mo se God bae i tekemaot ol jajmen from Pikinini blong Hem—Sinok i bin tijim se sore i kam from Pikinini—Moses i bin leftemap long ples we i no gat man long hem, wan eksampol blong Pikinini blong God. Raonabaot 74 yia bifo Kraes i bon.","prevAbbr":"alma","prevNo":32,"nextAbbr":"alma","nextNo":34,"chapterTitle":"Alma 33","verses":[{"vNo":"1 ","txt":"Nao afta we Alma i bin talemaot ol tok ia, oli bin sendem wan toktok i go long hem blong askem long hem sapos oli mas biliv long wan God, blong oli save kasem frut ia we hem i bin tokbaot, o olsem wanem oli mas planem sid ia, o trutok ia we hem i bin tokbaot, we hem i bin talem we oli mas planem insaed long ol hat blong olgeta; o long wanem fasin nao bae oli stat blong yusum fet blong olgeta."},{"vNo":"2 ","txt":"Mo Alma i bin talem long olgeta: Luk, yufala i bin talem se yufala i no save wosipim God blong yufala from we oli bin sakemaot yufala long ol haos blong prea blong yufala. Be luk, mi talem long yufala, sapos yufala i ting se yufala i no save wosipim God, yufala i rong bigwan, mo yufala i mas lukluk gud long ol skripja; sapos yufala i ting se oli bin tijim yufala olsem, yufala i no save olgeta."},{"vNo":"3 ","txt":"Yufala i tingbaot we yufala i bin ridim wanem Sinos, profet blong bifo, i bin talem long saed blong prea o wosip?"},{"vNo":"4 ","txt":"From hem i bin talem: Yu yu gat sore, O God, from we yu yu bin harem prea blong mi, taem we mi bin stap long ples we i no gat man long hem; yes, yu yu bin gat sore taem we mi bin prea from olgeta we oli ol enemi blong mi, mo yu yu bin mekem olgeta oli gud long mi."},{"vNo":"5 ","txt":"Yes, O God, mo yu bin gat sore long mi taem we mi bin prea long yu long fil blong mi; taem we mi bin askem long yu long prea blong mi, mo yu yu bin harem mi."},{"vNo":"6 ","txt":"Mo bakegen, O God, taem we mi bin go long haos blong mi, yu yu bin harem mi long prea blong mi."},{"vNo":"7 ","txt":"Mo taem we mi bin go insaed long rum blong mi, O Lod, mo mi bin prea long yu, yu yu bin harem mi."},{"vNo":"8 ","txt":"Yes, yu yu gat sore long ol pikinini blong yu taem we oli krae long yu, blong yu yu harem olgeta mo i no blong ol man, mo bae yu harem olgeta."},{"vNo":"9 ","txt":"Yes, O God, yu yu bin gat sore long mi, mo yu yu bin harem ol prea blong mi long medel blong grup blong pipol blong yu, we oli stap wosipim yu."},{"vNo":"10 ","txt":"Yes, mo tu yu yu bin harem mi taem we ol enemi blong mi oli bin sakemaot mi mo oli no laekem mi; yes, yu yu bin harem ol prea blong mi, mo yu yu bin kros long ol enemi blong mi, mo yu yu bin visitim olgeta long kros blong yu mo kwik taem nomo yu bin smasem gud olgeta."},{"vNo":"11 ","txt":"Mo yu yu bin harem mi from ol hadtaem blong mi mo truhat blong mi; mo hem i from Pikinini blong yu, we yu yu bin gat sore olsem ia nao long mi, taswe, bae mi prea long yu long ol hadtaem blong mi, from long yu, glad blong mi i stap; from yu yu bin tanem ol jajmen blong yu i gowe long mi, from Pikinini blong yu."},{"vNo":"12 ","txt":"Mo Alma i bin talem long olgeta: Yufala i bilivim ol skripja we ol man bifo i bin raetem?"},{"vNo":"13 ","txt":"Luk, sapos i olsem, yufala i mas bilivim wanem we Sinos i bin talem; from, luk hem i bin talem: Yu yu bin tanem ol jajmen blong yu from Pikinini blong yu."},{"vNo":"14 ","txt":"Nao luk, ol brata blong mi, bae mi askem yufala sapos yufala i bin ridim ol skripja? Sapos yu bin mekem, from wanem nao yufala i no biliv long Pikinini blong God?"},{"vNo":"15 ","txt":"From oli no bin raetem se Sinos nomo i bin tokbaot ol samting ia, be Sinok tu i bin tokbaot ol samting ia—"},{"vNo":"16 ","txt":"From luk, hem i bin talem: Yu yu kros, O Lod, long ol pipol ia, from bae oli no andastanem ol sore blong yu we yu yu bin givim long olgeta from Pikinini blong yu."},{"vNo":"17 ","txt":"Mo nao, ol brata blong mi, yufala i luk we wan nambatu profet blong bifo i bin testifae long saed blong Pikinini blong God, mo from ol pipol oli no bin wantem andastanem ol toktok blong hem, oli bin stonem hem i ded."},{"vNo":"18 ","txt":"Be luk, i no hemia nomo; i no hemia nomo we oli bin tokbaot Pikinini blong God."},{"vNo":"19 ","txt":"Luk, Moses i bin tokbaot hem; yes, mo luk hem i bin leftemap wan eksampol long ples we i no gat man long hem, we eni man we bae i lukluk long hem bae i save laef. Mo i bin gat plante man we oli bin lukluk long hem mo oli bin laef."},{"vNo":"20 ","txt":"Be i no plante man we oli bin andastanem mining blong ol samting ia, mo hemia from ol hat blong olgeta i strong. Be i bin gat plante we oli stronghed mekem se oli no bin lukluk, taswe oli bin ded. Nao stamba tingting we oli no bin lukluk, hem i from we oli no bin biliv se bae hem i save mekem oli oraet."},{"vNo":"21 ","txt":"O ol brata blong mi, sapos yufala i save kam oraet tru long sakem ol ae nomo, blong mekem se yufala i save kam oraet, bae yufala i no wantem lukluk kwiktaem, o bae yufala i wantem mekem ol hat blong yufala i kam strong long no bilif, mo stap les, blong mekem se yufala i no sakem ol ae, mekem se bae yufala i ded?"},{"vNo":"22 ","txt":"Sapos i olsem, sore tumas bae i kam long yufala; be sapos i no olsem, ale yufala i sakem ol ae mo stat blong biliv long Pikinini blong God, se bae hem i kam blong pemaot man blong hem, mo we bae hem i harem nogud mo kasem ded blong pem praes blong ol sin blong olgeta; mo se bae hem i girap bakegen long ded, we bae i mekem laef bakegen i hapen, blong mekem se ol man bae i stanap long fored blong hem, blong kasem jajmen long las mo jajmen dei, folem ol wok blong olgeta."},{"vNo":"23 ","txt":"Mo nao, ol brata blong mi, mi wantem se bae yufala i planem toktok ia long ol hat blong yufala, mo taem we i stat blong solap long wei ia, givim gudfala kakae long hem wetem fet blong yufala. Mo luk, bae i kam wan tri, i gru i kam antap long yu kasem laef we i no gat en. Mo afta, God bae i mekem ol hevi samting blong yu i nomo hevi, tru long glad blong Pikinini blong hem. Mo tu ol samting ia yufala i save mekem, sapos yufala i jusum. Amen."}]}