{"heading":"Ol man blong Leman we oli stap kam blong mekem faet oli no save tekem ol strong bigtaon blong Amonaeha mo Noa—Amalekaea i tok agensem God mo hem i promes blong dring blad blong Moronae—Hileman mo ol brata blong hem i gohed blong mekem Jos i kam strong. Raonabaot 72 yia bifo Kraes i bon.","prevAbbr":"alma","prevNo":48,"nextAbbr":"alma","nextNo":50,"chapterTitle":"Alma 49","verses":[{"vNo":"1 ","txt":"Mo i bin hapen long namba leven manis blong namba naentin yia, long nambaten dei blong manis, ol man blong Nifae oli luk ol ami blong ol man blong Leman i stap kam long graon blong Amonaeha."},{"vNo":"2 ","txt":"Mo luk, oli bin wokem bigtaon ia bakegen, mo Moronae i bin putum wan ami long ol boda blong bigtaon, mo oli bin hipimap graon raonabaot blong blokem ol ara mo ol ston blong ol man blong Leman; from luk, oli bin faet wetem ol ston mo ol ara."},{"vNo":"3 ","txt":"Luk, mi bin talem se bigtaon blong Amonaeha oli bin wokem bakegen. Mi talem long yufala, yes, se oli bin wokem pat blong hem nomo bakegen; mo from ol man blong Leman i bin smasem gud hem wan taem from nogud fasin blong ol pipol, oli bin ting se bae i kam wan isi samting blong oli kasem bakegen."},{"vNo":"4 ","txt":"Be luk, harem nogud blong olgeta i bin bigwan tumas; from luk, ol man blong Nifae i bin digim wan hip blong graon raonem olgeta, we i bin hae tumas blong mekem se ol man blong Leman i no bin save sakem ol ston blong olgeta mo ol ara blong olgeta long olgeta blong oli save wok, mo tu oli no bin save kam long olgeta, be oli save kam insaed long get nomo."},{"vNo":"5 ","txt":"Nao long taem ia ol jif kapten blong ol man blong Leman i bin sapraes tumas, from waes tingting blong ol man blong Nifae blong mekem rere ol sefples blong olgeta."},{"vNo":"6 ","txt":"Nao ol lida blong ol man blong Leman i bin ting se, from bigfala namba blong olgeta, yes, oli bin ting se bae janis blong olgeta blong kam long olgeta olsem we oli bin mekem bifo; yes, mo tu oli bin mekem rere olgeta wetem ol sil, mo wetem ol plet blong blokem jes blong olgeta; mo tu oli bin mekem rere olgeta wetem ol klos we oli bin mekem wetem ol skin, yes, ol klos we oli tik tumas blong blokem neked bodi blong olgeta."},{"vNo":"7 ","txt":"Mo from we olsem ia nao oli bin mekem rere, oli bin ting se bae oli winim olgeta isi nomo mo mekem ol brata blong olgeta i go long yok blong slef, o kilim ded mo kilim ded olgeta long wan rabis fasin folem glad blong olgeta."},{"vNo":"8 ","txt":"Be luk, long sapraes blong olgeta we i bigwan olgeta, oli bin rere long olgeta, long wan fasin we ol pikinini blong Lihae i no bin gat save long hem. Nao oli bin rere long ol man blong Leman, blong faet folem ol fasin blong oda blong Moronae."},{"vNo":"9 ","txt":"Mo i bin hapen se ol man blong Leman o ol man blong Amalekaea, i bin sapraes tumas long fasin blong mekem rere blong faet blong olgeta."},{"vNo":"10 ","txt":"Nao, sapos king Amalekaea i bin kam daon long graon blong Nifae, long fored blong ami blong hem, maet bae hem i bin mekem ol man blong Leman blong atakem ol man blong Nifae long bigtaon blong Amonaeha; from luk, hem i no bin wari long blad blong ol pipol blong hem."},{"vNo":"11 ","txt":"Be luk, Amalekaea i no bin kam daon hemwan blong faet. Mo luk, ol jif kapten blong hem i bin fraet blong atakem ol man blong Nifae long bigtaon blong Amonaeha, from Moronae i bin jenisim ol fasin blong wok wetem ol man blong Nifae, inaf blong mekem se ol man blong Leman i harem nogud long ol ples blong haed blong olgeta mo oli no bin save kam agensem olgeta."},{"vNo":"12 ","txt":"Taswe oli bin gobak long ples we i no gat man long hem, mo oli bin tekem kamp blong olgeta mo bin maj i go long graon blong Noa, from oli bin ting se ples ia nao i nekis ples we i gud blong oli go agensem ol man blong Nifae."},{"vNo":"13 ","txt":"From we oli no bin save se Moronae i bin mekem strong, o hem i bin bildim ol strong haos blong oli sef long hem, blong evri bigtaon long evri graon raonabaot; taswe, oli bin maj i go fored long graon blong Noa wetem wan strongfala tingting; yes, ol jif kapten blong olgeta i bin kam fored mo mekem wan promes se bae oli smasem gud ol man blong bigtaon ia."},{"vNo":"14 ","txt":"Be luk, long sapraes blong olgeta, bigtaon blong Noa, we bifo i bin wan ples we i no strong, we naoia, folem ol wei blong Moronae, i bin kam strong, yes, i go bitim paoa blong bigtaon blong Amonaeha."},{"vNo":"15 ","txt":"Mo nao luk, hemia i bin waes tingting long Moronae; from hem i bin ting se bae oli fraet long bigtaon blong Amonaeha; mo olsem we bigtaon blong Noa i bin long bifo pat blong graon we i no strong tumas, taswe bae oli maj i go long ples ia blong faet; mo olsem ia nao i bin folem ol tingting blong hem."},{"vNo":"16 ","txt":"Mo luk, Moronae i bin jusum Lihae blong kam jif kapten ova long ol man blong bigtaon ia; mo hem i sem Lihae we i bin faet wetem ol man blong Leman long vale long is blong reva Saedon."},{"vNo":"17 ","txt":"Mo nao luk i bin hapen se, taem we ol man blong Leman i bin faenemaot se Lihae i gat paoa blong bigtaon ia oli bin harem nogud bakegen, from oli bin fraet tumas long Lihae, be ol jif kapten blong olgeta i bin promes wetem wan tru promes blong atakem bigtaon ia; taswe, oli bin kam wetem ol ami blong olgeta."},{"vNo":"18 ","txt":"Nao luk, ol man blong Leman i no bin save kam insaed long ol strong haos blong sef, be oli mas kam insaed long get nomo, from hip graon we oli bin wokem i hae tumas, mo dip blong hol ia we oli bin digim raonem i bin dip, be long get nomo i no olsem."},{"vNo":"19 ","txt":"Mo olsem ia nao ol man blong Nifae i bin rere blong smasem gud olgeta we bae oli traem blong klaem antap blong kam insaed long haos blong ami long eni narafala rod, long fasin blong sakem ol ston mo ol ara long olgeta."},{"vNo":"20 ","txt":"Olsem ia nao oli bin rere, yes, wan grup blong ol man blong olgeta we oli strong olgeta, wetem ol naef blong faet blong olgeta mo ol sling blong olgeta, blong kilim daon olgeta we bae oli traem blong kam insaed long ples we i sef tru long get; mo olsem ia nao oli bin rere blong lukaotem gud olgeta agensem ol man blong Leman."},{"vNo":"21 ","txt":"Mo i bin hapen se ol kapten blong ol man blong Leman i bin tekem ol ami blong olgeta i kam long fored blong get, mo oli bin stat blong faet wetem ol man Nifae, blong go insaed long sefples; be luk, oli bin pusum olgeta i gobak plante taem, mekem se oli bin kilim ded olgeta wetem wan bigfala ded."},{"vNo":"22 ","txt":"Nao taem we oli bin faenemaot se oli no save kasem paoa ova long ol man blong Nifae long rod blong get, oli bin stat blong digim ol wol blong graon blong olgeta blong mekem se oli save kasem wan rod blong go long ol ami blong olgeta, blong oli gat sem janis blong faet; be luk, long ol traem ia, oli bin smasem gud olgeta wetem ol ston mo ol ara we oli bin sakem long olgeta; mo long ples blong fulumap ol hol blong olgeta wetem graon, oli bin fulap kasem wan mak wetem ol ded bodi blong olgeta mo ol bodi blong olgeta we i bin kasem kil."},{"vNo":"23 ","txt":"Mo olsem ia nao ol man blong Nifae i bin gat evri paoa ova long ol enemi blong olgeta; mo olsem ia nao ol man blong Leman i bin traem blong smasem gud ol man blong Nifae kasem taem we oli bin kilim ded evri jif kapten blong olgeta; yes, moa bitim wan taosen long ol man blong Leman i bin kasem ded; sem taem, long narasaed, i no bin gat wan sol blong ol man blong Nifae we oli bin kasem ded."},{"vNo":"24 ","txt":"I bin gat raonabaot fifti we oli bin kasem kil, we ol ara blong ol man blong Leman i bin kasem olgeta tru long rod blong get, be oli bin blokem ol bodi blong olgeta wetem ol sil blong olgeta, mo ol plet blong kavremap jes blong olgeta, mo ol hat blong faet blong olgeta, mekem se ol kil blong olgeta i bin stap long ol leg blong olgeta, plante long ol kil ia i bin nogud tumas."},{"vNo":"25 ","txt":"Mo i bin hapen se, taem we ol man blong Leman i bin luk se oli bin kilim ded evri jif kapten blong olgeta, oli bin ronwe i go long ples we i no gat man long hem. Mo i bin hapen se, oli bin gobak long graon blong Nifae, blong talemaot long king blong olgeta, Amalekaea, we hem i bin bon olsem wan man blong Nifae, long saed blong bigfala lus blong olgeta."},{"vNo":"26 ","txt":"Mo i bin hapen se hem i bin kros tumas long ol pipol blong hem, from hem i no bin kasem tingting blong hem long ol man blong Nifae; hem i no bin mekem olgeta i go long yok blong slef slef."},{"vNo":"27 ","txt":"Yes, hem i bin kros tumas, mo hem i bin toktok nogud long God, mo tu long Moronae, hem i bin mekem wan tru promes blong dring blad blong hem; mo hemia from we Moronae i bin holem ol komanmen blong God blong mekem rere fasin blong lukaotem gud ol pipol blong hem."},{"vNo":"28 ","txt":"Mo i bin hapen se long narasaed, ol pipol blong Nifae i bin talem tangkyu long Lod, God blong olgeta, from paoa blong hem we i bigwan tumas blong mekem olgeta i kam fri long ol enemi blong olgeta."},{"vNo":"29 ","txt":"Mo olsem ia nao namba naentin yia blong rul blong ol jaj ova long ol pipol blong Nifae i bin en."},{"vNo":"30 ","txt":"Yes, mo i bin gat pis oltaem long medel blong olgeta, mo i bin gat bigfala sakses long jos from fasin blong obei mo lukaot gud blong olgeta we oli bin gat long toktok blong God, we oli bin harem long Hileman, mo Siblon, mo Korianton, mo Amon mo ol brata blong hem, yes, mo tru long olgeta evriwan we oli bin oden wetem tabu oda blong God, we oli bin baptaes blong sakem sin, mo oli bin sendem olgeta fored blong prij long medel blong ol pipol."}]}