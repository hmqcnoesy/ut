{"heading":"Moronae i mekem ol graon blong ol man blong Nifae i kam strong—Oli wokem plante niu bigtaon—Ol faet mo fasin blong smasem gud i hapen long ol man blong Nifae long ol dei blong nogud fasin mo rabis sin blong olgeta—Tiankum i winim Morianton mo ol man blong hem we oli bin pulaot long ol man blong Nifae—Nifaeha i ded, mo boe blong hem, Pahoran, i tekem jea blong jajmen. Roanabaot 72–67 yia bifo Kraes i bon.","prevAbbr":"alma","prevNo":49,"nextAbbr":"alma","nextNo":51,"chapterTitle":"Alma 50","verses":[{"vNo":"1 ","txt":"Mo nao i bin hapen se Moronae i no bin stop blong mekem rere blong faet, o blong lukaotem gud ol pipol blong hem agensem ol man blong Leman; from we hem i bin mekem se ol ami blong hem bae i stat long stat blong namba twenti yia blong rul blong ol jaj, blong bae oli stat blong digim ol hip blong graon raonaboat ol bigtaon, truaot evri graon we i blong ol man blong Nifae."},{"vNo":"2 ","txt":"Mo antap long ol hil blong graon ia hem i bin mekem se bae i gat ol timba, yes, ol wok blong timba we oli hae kasem longfala blong wan man, raonabaot ol bigtaon."},{"vNo":"3 ","txt":"Mo hem i bin mekem se long ol wok blong timba ia bae i gat ol wud we i sap long en blong olgeta we i putum raonem ol wok we oli bin mekem long timba; mo oli bin strong mo hae."},{"vNo":"4 ","txt":"Mo hem i bin mekem se oli bildim ol taoa, blong oli bin save lukluk daon long ol sap wud ia, mo hem i bin mekem se i gat ol sefples antap long ol taoa ia, blong mekem se ol ston mo ol ara blong ol man blong Leman bae oli no givim kil long olgeta."},{"vNo":"5 ","txt":"Mo oli bin mekem rere ol taoa ia blong oli save sakem ol ston long antap blong hem, folem we oli wantem mo paoa blong olgeta, mo kilim ded eni man we bae i traem blong kam klosap long ol wol blong bigtaon."},{"vNo":"6 ","txt":"Olsem ia nao Moronae i bin mekem rere ol bigtaon blong kam strong agensem ol enemi blong olgeta we bae oli kam, raonem evri bigtaon long evri graon."},{"vNo":"7 ","txt":"Mo i bin hapen se Moronae i bin mekem se ol ami blong hem bae i go fored long is blong ples we i no gat man long hem; yes, mo oli bin go fored mo oli bin ronemaot ol man blong Leman we i bin stap long is blong ples we i no gat man long hem i go long ol graon blong olgeta, we oli stap long saot blong graon blong Sarahemla."},{"vNo":"8 ","txt":"Mo graon blong Nifae i bin go long wan stret rod stat long solwota blong is kasem wes."},{"vNo":"9 ","txt":"Mo i bin hapen se taem we Moronae i bin ronemaot ol man blong Leman long is blong ples we i no gat man long hem, we i bin stap long not blong ol graon we oli blong ol man blong Leman, hem i bin mekem se ol pipol we i bin stap long graon blong Sarahemla mo long graon raonabaot i mas go fored long is long ples we i no gat man long hem, go kasem ol boda we oli stap long so blong solwota, mo stap long graon blong olgeta."},{"vNo":"10 ","txt":"Mo tu hem i bin putum ol ami long saot, long ol boda blong ol ples we oli blong olgeta, mo hem i bin mekem se oli wokem ol ples blong olgeta i kam strong, blong mekem se ol ami mo ol pipol blong olgeta i save sevem olgeta, long ol han blong ol enemi blong olgeta."},{"vNo":"11 ","txt":"Mo olsem ia nao hem i bin katemaot ol strong ples blong ol man blong Leman long is blong ples we i no gat man long hem, yes, mo tu long wes, hem i bin mekem laen bitwin ol man blong Nifae mo ol man blong Leman i kam strong, bitwin graon blong Sarahemla mo graon blong Nifae, stat long solwota blong wes, go kasem hed blong reva Saedon—ol man blong Nifae i bin holem ol graon we i stap long not, yes, we i ol graon we i bin stap long not blong graon blong Plante, folem wanem we oli bin wantem."},{"vNo":"12 ","txt":"Olsem ia nao Moronae, wetem ol ami blong hem, we i bin kam antap evri dei from tras blong fasin blong lukaotem gud we ol wok blong hem i bin mekem i kam long olgeta, oli bin lukaotem blong katemaot strong mo paoa blong ol man blong Leman aot long ol graon we i blong ol man blong Nifae, blong mekem se oli no save gat paoa long ol graon blong ol man blong Nifae."},{"vNo":"13 ","txt":"Mo i bin hapen se ol man blong Nifae i bin statem fandesen blong wan bigtaon, mo oli bin singaotem nem blong bigtaon ia Moronae; mo i bin stap klosap long solwota blong is; mo i bin stap long saot klosap long laen blong ol graon we i blong ol man blong Leman."},{"vNo":"14 ","txt":"Mo tu oli bin statem wan fandesen blong wan bigtaon bitwin bigtaon blong Moronae mo bigtaon blong Eron, we i joen wetem ol boda blong Eron mo Moronae; mo oli bin singaotem nem blong bigtaon ia, o graon ia, Nifaeha."},{"vNo":"15 ","txt":"Mo tu oli bin stat long sem yia ia blong wokem plante bigtaon long not, wan bigtaon we oli wokem long wan defren fasin we oli bin singaotem Lihae, we i bin stap long not klosap long ol boda blong so blong solwota."},{"vNo":"16 ","txt":"Mo olsem ia nao namba twenti yia i bin en."},{"vNo":"17 ","txt":"Mo long ol sakses ia ol pipol blong Nifae i bin stap long stat blong namba twenti mo wan yia blong ol rul blong jaj ova long ol pipol blong Nifae."},{"vNo":"18 ","txt":"Mo oli bin kam antap gud plante, mo oli bin kam rij tumas; yes, mo oli bin kam plante mo oli bin wok strong long graon."},{"vNo":"19 ","txt":"Mo olsem ia nao yumi luk we ol wok blong Lod oli gat sore mo oli stret, blong hem i mekem ol toktok blong hem i hapen long ol pikinini blong ol man; yes, yumi save luk we ol toktok blong hem i hapen, long taem naoia, we hem i bin talem long Lihae, i talem:"},{"vNo":"20 ","txt":"Yu mo ol pikinini blong yu, yufala i kasem blesing; mo bae oli kasem blesing, i semak olsem we bae oli holem ol komanmen blong mi bae oli kam antap gud long graon. Be tingbaot, i semak olsem we bae oli no holem ol komanmen blong mi bae oli katemaot olgeta long fes blong Lod."},{"vNo":"21 ","txt":"Mo yumi luk we ol promes ia i bin hapen tru long ol pipol blong Nifae; from we i bin ol kros mo ol rao blong olgeta, yes, ol fasin blong kilim man i ded blong olgeta, mo ol fasin blong stil long taem blong faet blong olgeta, ol fasin blong wosipim aedol blong olgeta, ol fasin blong stap slip olbaot, mo ol rabis fasin blong olgeta, we i bin stap long medel blong olgeta, we i bin mekem long olgeta ol faet blong olgeta mo ol fasin blong oli smasem gud olgeta."},{"vNo":"22 ","txt":"Mo olgeta we oli bin holem taet fet blong holem ol komanmen blong Lod, Lod i bin mekem olgeta i kam fri long evri taem, taem we ol taosen long ol nogud brata blong olgeta Lod i bin mekem olgeta i stap long fasin blong slef, o blong ded wetem naef blong faet, o blong kam slak from we oli lusum bilif, mo oli miks wetem ol man blong Leman."},{"vNo":"23 ","txt":"Be luk i neva bin gat wan taem we i gat moa glad long medel blong ol pipol blong Nifae, stat long ol dei blong Nifae, we i bitim glad ia long ol dei blong Moronae, yes, go kasem taem ia, long namba twenti mo wan yia blong rul blong ol jaj."},{"vNo":"24 ","txt":"Mo i bin hapen se, taem we namba twenti mo tu yia blong rul blong ol jaj hem tu i bin en wetem pis; yes, mo tu namba twenti mo tri ia."},{"vNo":"25 ","txt":"Mo i bin hapen se, long stat blong twenti mo fo yia blong rul blong ol jaj, i sud bin gat pis long medel blong ol pipol blong Nifae sapos i no bin gat wan rao we i bin hapen long medel blong olgeta long saed blong graon blong Lihae, mo graon blong Morianton, we i bin joen wetem ol boda blong graon blong Lihae; tufala tugeta i bin stap klosap long so blong solwota."},{"vNo":"26 ","txt":"From luk, ol pipol we i bin holem long graon blong Morianton, oli bin klem from wan pis graon blong Lihae; taswe i bin gat wan strong rao bitwin olgeta, inaf blong mekem se ol man Morianton i bin tekem ol tul blong faet blong go agensem ol brata blong olgeta, mo oli bin tingting strong blong kilim ded olgeta wetem naef blong faet."},{"vNo":"27 ","txt":"Be luk, ol pipol we i bin holem graon blong Lihae, i bin ronwe i go long kamp blong Moronae, mo oli bin askem hem blong helpem olgeta; from luk oli no rong."},{"vNo":"28 ","txt":"Mo i bin hapen se taem we ol pipol blong Morianton, we wan man we nem blong hem i Morianton i bin lidim olgeta, oli bin faenemaot se ol pipol blong Lihae i bin ronwe i go long kamp blong Moronae, oli bin fraet tumas se ami blong Moronae bae i kam long olgeta mo smasem gud olgeta."},{"vNo":"29 ","txt":"Taswe, Morianton i bin putum long ol hat blong olgeta blong se oli mas ronwe i go long graon we i stap long not we i bin gat ol bigfala wota long hem, mo tekem graon we i stap long not."},{"vNo":"30 ","txt":"Mo luk, plan ia blong olgeta i bin save hapen, (we i bin save kam wan stamba tingting blong harem sore) be luk, from we Morianton i wan man we i bin gat plante filing, taswe hem i bin kros long wan long olgeta haosgel blong hem, mo hem i bin atakem mo faetem hem plante."},{"vNo":"31 ","txt":"Mo i bin hapen se, woman ia i bin ronwe, mo i bin go long kamp blong Moronae, mo hem i talemaot evri samting long saed blong samting ia, mo tu long saed blong ol tingting blong olgeta blong ronwe i go long graon blong not."},{"vNo":"32 ","txt":"Nao luk, ol pipol we i bin stap long graon blong Plante, o long narafala toktok Moronae, i bin fraet se bae oli folem ol toktok blong Morianton mo kam wan wetem ol man blong hem, mo olsem ia nao bae hem i tekem ol pat blong graon, we bae i kam wan fandesen blong ol samting we oli nogud tumas bae i hapen long medel blong ol pipol blong Nifae, yes, we ol samting ia bae i kam blong smasem gud fasin blong fridom blong olgeta."},{"vNo":"33 ","txt":"Taswe Moronae i bin sendem wan ami, wetem kamp blong olgeta, blong kasem ol man blong Morianton, blong stopem olgeta blong oli no go long graon blong not."},{"vNo":"34 ","txt":"Mo i bin hapen se, oli no bin kasem olgeta kasem taem we oli bin kam long ol boda blong graon Emti; mo long ples ia oli bin kasem olgeta, long smolfala graon we i go long saed blong solwota i go long graon blong not, yes, long saed blong solwota, long wes mo long is."},{"vNo":"35 ","txt":"Mo i bin hapen se ami we Moronae i bin sendem, we wan man we nem blong hem i Tiankum i bin lidim, oli bin mitim ol pipol blong Morianton; mo ol pipol blong Morianton i bin stronghed tumas, (from we Morianton i bin tijim olgeta wetem ol nogud fasin blong hem mo ol swit toktok blong hem) mekem se wan faet i bin stat bitwin olgeta, long faet ia Tiankum i bin kilim ded Morianton mo i bin winim ami blong hem, mo i bin tekem olgeta oli kam ol prisena, mo oli bin gobak long kamp blong Moronae. Mo olsem ia nao twenti mo fo yia blong rul blong ol jaj ova long ol pipol blong Nifae i bin en."},{"vNo":"36 ","txt":"Mo olsem ia nao ol pipol blong Morianton i bin kambak. Mo afta we oli bin mekem kavenan blong olgeta blong kipim pis, oli bin putum bak olgeta long graon blong Morianton, mo wan fasin blong kam wan i bin hapen bitwin olgeta mo ol pipol blong Lihae; mo tu oli bin putum bak ol man blong Lihae long ol graon blong olgeta."},{"vNo":"37 ","txt":"Mo i bin hapen se, long sem yia ia pis i bin stap bakegen long ol pipol blong Nifae, we Nifaeha, nambatu jif jaj, i bin ded, mo hem i bin tekem jea blong jajmen wetem fasin we i stret gud long fored blong God."},{"vNo":"38 ","txt":"Be, hem i no bin letem Alma blong holem ol histri mo ol samting ia we Alma mo ol bubu blong hem i bin tekem olsem samting we i tabu tumas; taswe Alma i bin givim olgeta long boe blong hem Hileman."},{"vNo":"39 ","txt":"Luk, i bin hapen se voes blong ol pipol i jusum boe blong Nifaeha blong fulumap jea blong jajmen, long ples blong papa blong hem; yes, voes blong ol pipol i bin jusum hem blong kam jif jaj mo gavena ova long ol pipol, wetem wan tru promes mo tabu odinens blong jajem stret, mo blong kipim pis mo fridom blong ol pipol, mo blong letem long olgeta ol tabu raet blong wosipim Lod, God blong olgeta, yes, blong sapotem mo holem taet stamba tingting blong God long ol dei blong hem, mo tekem ol nogud man blong kasem jastis folem nogud fasin blong olgeta."},{"vNo":"40 ","txt":"Nao luk, nem blong hem i Pahoran. Mo Pahoran i bin fulumap jea blong papa blong hem, mo hem i bin statem rul blong hem long en blong twenti mo fo yia, ova long ol pipol blong Nifae."}]}