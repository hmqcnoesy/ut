{"heading":"Amalekaea i plan blong kam king—Moronae i leftemap taetol blong fridom—Hem i kampen long ol man blong lukaotem gud long saed blong bilif long God blong olgeta—Ol tru man blong biliv ol pipol oli singaotem olgeta ol Kristin man—Wan long olgeta laen blong Josef we oli stap laef yet bae God i sevem olgeta—Amalekaea mo ol man blong pulaot oli ronwe i go long graon blong Nifae—Olgeta we oli no sapotem fridom oli kilim ded olgeta. Raonabaot 73–72 yia bifo Kraes i bon.","prevAbbr":"alma","prevNo":45,"nextAbbr":"alma","nextNo":47,"chapterTitle":"Alma 46","verses":[{"vNo":"1 ","txt":"Mo i bin hapen se plante long olgeta we oli no folem ol toktok blong Hileman mo ol brata blong hem, oli bin kam tugeta agensem ol brata blong olgeta."},{"vNo":"2 ","txt":"Mo nao luk, oli bin kros tumas, inaf blong mekem se oli bin gat strongfala tingting blong kilim ded olgeta."},{"vNo":"3 ","txt":"Nao lida blong olgeta we oli bin kros long ol brata blong olgeta, hem i wan bigfala mo wan strong man; mo nem blong hem i bin Amalekaea."},{"vNo":"4 ","txt":"Mo Amalekaea i bin wantem blong kam wan king; mo olgeta we oli bin kros i bin wantem tu se hem i kam king blong olgeta; mo olgeta ia oli bin moa bigfala pat, blong olgeta we oli ol smol jaj blong graon, mo oli bin lukaotem paoa."},{"vNo":"5 ","txt":"Mo ol swit toktok blong Amalekaea i bin lidim olgeta, se sapos oli sapotem hem mo stanemap hem blong kam king blong olgeta, bae hem i mekem olgeta i kam ol man blong rulum ol pipol."},{"vNo":"6 ","txt":"Olsem ia nao Amalekaea i bin lidim olgeta blong pulaot, i nomata long ol prijing blong Hileman mo ol brata blong hem, yes, i nomata long bigfala kea tumas blong olgeta long jos, from we olgeta i bin ol hae pris ova long jos."},{"vNo":"7 ","txt":"Mo i bin gat plante long jos we oli bin bilivim ol swit toktok blong Amalekaea, taswe oli bin pulaot tu aot long jos; mo olsem ia nao ol bisnes blong ol pipol blong Nifae i no bin sef tumas mo i denja, i nomata long bigfala win blong olgeta we oli bin gat long ol man blong Leman, mo ol bigfala glad blong olgeta we oli bin gat from fasin blong kam fri blong olgeta we oli kasem long han blong Lod."},{"vNo":"8 ","txt":"Olsem ia nao yumi luk olsem wanem we i kwik blong ol pikinini blong ol man oli fogetem Lod, God blong olgeta, yes, olsem wanem we oli kwik blong mekem rabis fasin, mo blong letem nogud wan i lidim olgeta."},{"vNo":"9 ","txt":"Yes, mo tu yumi luk bigfala nogud fasin we wan nogud man i save mekem i hapen long medel blong ol pikinini blong ol man."},{"vNo":"10 ","txt":"Yes, yumi luk we Amalekaea, from we hem i wan man blong trik mo wan man blong plante swit toktok, we hem i bin lidim ol hat blong plante man blong mekem nogud fasin; yes, mo blong lukaotem blong smasem gud jos blong God, mo blong smasem gud stamba blong fridom we God i bin givim long olgeta, o blesing ia we God i bin sendem i kam long fes blong graon blong olgeta we i stret."},{"vNo":"11 ","txt":"Mo nao i bin hapen se, taem we Moronae, we hem i jif lida blong ol ami blong ol man blong Nifae, i bin harem long saed blong ol pulaot ia, hem i bin kros long Amalekaea."},{"vNo":"12 ","txt":"Mo i bin hapen se, hem i bin terem kot blong hem, mo hem i tekem wan pis blong hem, mo hem i raet long hem—blong tingbaot blong God blong yumi, bilif long God blong yumi, mo fridom, mo pis blong yumi, ol woman blong yumi, mo ol pikinini blong yumi—mo hem i bin fasem taet hemia long en blong wan longfala stik."},{"vNo":"13 ","txt":"Mo hem i bin fasem taet long hat blong faet blong hem, mo plet blong hem blong kavremap jes blong hem, mo ol sil blong hem, mo hem i taetem klos blong faet blong hem long wes blong hem; mo hem i bin tekem longfala stik ia, we i bin gat long en blong hem pis kot blong hem we hem i bin terem, (mo hem i bin singaotem samting ia taetol blong fridom) mo hem i bin bodaon long graon, mo hem i bin prea strong long God blong hem blong ol brata blong hem bae oli kasem ol blesing blong fridom, long ol taem we wan grup blong ol Kristin i stap blong holem taet graon—"},{"vNo":"14 ","txt":"From olsem ia nao evri tru man blong biliv long Kraes, we oli bin blong jos blong God, olgeta we oli no blong jos i bin singaotem olgeta ia olsem."},{"vNo":"15 ","txt":"Mo olgeta we oli bin blong jos oli bin holem taet fet; yes, olgeta we oli bin tru man blong biliv long Kraes i bin putum long olgeta, wetem glad, nem blong Kraes, o ol Kristin man olsem we oli bin singaotem olgeta long hem from bilif blong olgeta long Kraes we bae hem i kam."},{"vNo":"16 ","txt":"Mo taswe, long taem ia, Moronae i bin prea blong stamba tingting blong ol Kristin man, mo ol fridom blong graon bae God i mekem gud long olgeta."},{"vNo":"17 ","txt":"Mo i bin hapen se, taem we hem i bin poremaot ful sol blong hem long God, hem i givim nem blong evri graon we i bin stap long saot blong graon blong Emti, yes, long en, evri graon, long not tugeta wetem long saot—Wan spesel graon, mo graon blong fridom."},{"vNo":"18 ","txt":"Mo hem i bin talem: I tru we God bae i no save letem yumi, we ol pipol oli luk daon long yumi from we yumi tekem long yumi nem blong Kraes, blong bae oli winim mo smasem gud yumi, kasem taem we yumi mekem samting ia i hapen long yumi from ol fasin blong yumi blong brekem ol loa."},{"vNo":"19 ","txt":"Mo taem we Moronae i bin talem ol toktok ia, hem i bin go aot long medel blong ol pipol, hem i seksekem pis kot blong hem we hem i bin terem long ea, blong mekem se evri man i save luk raeting we hem i bin raetem long pat blong kot we hem i bin terem, mo hem i singaot wetem wan voes we i bigwan, i talem:"},{"vNo":"20 ","txt":"Luk, eni man we i holem taet taetol ia long graon, letem olgeta i kam fored long paoa blong Lod, mo mekem wan kavenan blong bae oli holem taet ol raet blong olgeta, mo bilif long God blong olgeta, blong Lod God i save blesem olgeta."},{"vNo":"21 ","txt":"Mo i bin hapen se taem we Moronae i bin talemaot ol toktok ia, luk, ol pipol i bin ron i kam tugeta wetem ol klos blong faet blong olgeta we oli bin taetem raon long wes blong olgeta, oli terem ol klos blong olgeta olsem saen, o olsem wan kavenan, blong bae oli lego Lod, God blong olgeta; o, long ol narafala toktok, sapos oli brekem ol komanmen blong God, o foldaon long fasin blong brekem loa, mo stap sem blong tekem long olgeta nem blong Kraes, Lod bae i terem olgeta semak olsem we oli bin terem ol klos blong olgeta."},{"vNo":"22 ","txt":"Nao hemia kavenan we oli bin mekem, mo oli bin sakem ol klos blong olgeta long ol leg blong Moronae, oli talem: Mifala i kavenan wetem God blong mifala, se bae God i mas smasem gud mifala, semak olsem ol brata blong mifala long graon blong not, sapos bae mifala i foldaon long fasin blong brekem loa; yes, God i save sakem mifala long ol leg blong ol enemi blong mifala, semak olsem we mifala i bin sakem ol klos blong mifala long ol leg blong yu, blong oli purumbut andanit long leg, sapos bae mifala i foldaon long fasin blong brekem loa."},{"vNo":"23 ","txt":"Moronae i bin talem long olgeta: Luk, yumi ol smol haf blong ol pikinini blong Jekob we yumi stap laef yet; yes, yumi ol smol haf blong ol pikinini blong Josef we yumi stap laef yet, Josef ia we ol brata blong hem i bin terem kot blong hem long ol plante pis; yes, mo nao luk, letem yumi tingbaot blong holem ol komanmen blong God, sapos no bae ol brata blong yumi bae oli terem ol klos blong yumi, mo bae oli sakem yumi long kalabus, o bae oli salem yumi, o bae oli kilim ded yumi."},{"vNo":"24 ","txt":"Yes, bae yumi sevem fridom blong yumi olsem wan laen blong Josef we yumi stap laef yet; yes, bae yumi tingbaot ol toktok blong Jekob, bifo ded blong hem, from luk, hem i bin luk se wan pat blong kot blong Josef i bin sef mo i no bin roten. Mo Jekob i bin talem—Semak olsem pis klos ia blong boe blong mi i bin sef, long sem fasin bae wan laen blong pikinini blong boe blong mi bae i sef tru long han blong God, mo bae God i tekem hem i kam long hemwan, sem taem narafala pat blong ol pikinini blong Josef bae oli lus, semak olsem narafala pat blong klos blong hem we i lus."},{"vNo":"25 ","txt":"Nao luk, samting ia i mekem sol blong mi i harem nogud; be, sol blong mi i glad long boe blong mi, from pat ia blong ol pikinini blong hem we bae God i tekem i kam long hem."},{"vNo":"26 ","txt":"Nao luk, hemia lanwis blong Jekob."},{"vNo":"27 ","txt":"Mo nao huia i save be wanem ol pikinini blong Josef we oli, stap laef yet, we bae oli lus olsem klos blong hem, hemia olgeta we oli bin pulaot long yumi? Yes, mo hemia i save minim se bae hem i yumi sapos yumi no stanap strong long fet long Kraes."},{"vNo":"28 ","txt":"Mo nao i bin hapen se, taem we Moronae i bin talem ol toktok ia hem i go fored, mo tu hem i bin sendem wan mesej i go fored long evri pat blong graon we i bin gat ol pulaot, mo hem i tekem tugeta evri pipol we oli bin wantem blong holem taet fridom blong olgeta, blong go agensem Amalekaea mo olgeta we oli bin pulaot long olgeta, we oli bin singaotem olgeta ol man blong Amalekaea."},{"vNo":"29 ","txt":"Mo i bin hapen se, taem we Amalekaea i bin luk se ol pipol blong Moronae i gat moa namba bitim ol man blong Amalekaea—mo tu hem i bin luk se ol man blong hem i bin gat kwestin long saed blong jastis blong stamba tingting we oli bin tekem long olgeta—taswe, from hem i fraet blong hem i no save kasem stamba tingting blong hem, hem i bin tekem olgeta long ol pipol blong hem we oli wantem mo oli bin go aot long graon blong Nifae."},{"vNo":"30 ","txt":"Nao Moronae i bin ting se i no gat nid blong ol man blong Leman bae i gat moa paoa; taswe hem i bin tingting blong hem i katemaot ol man Amalekaea, o blong tekem olgeta mo karem olgeta i kambak, mo kilim Amalekaea i ded; yes, from we hem i bin save se bae hem i tanem tingting blong ol man blong Leman blong oli kam kros agensem olgeta, mo mekem olgeta blong kam faet agensem olgeta; mo hemia hem i bin save se Amalekaea bae i mekem blong kasem ol stamba tingting blong hem."},{"vNo":"31 ","txt":"Taswe Moronae i bin ting se i nid blong hem i mas tekem ol ami blong hem, we oli bin kam tugeta, mo tekem ol tul blong faet wetem olgeta, mo mekem wan kavenan blong holem taet pis—mo i bin hapen se, hem i bin tekem ami blong hem mo oli bin maj wetem ol tenet blong hem i go long ples we i no gat man long hem, blong blokem stamba tingting blong Amalekaea long ples we i no gat man long hem."},{"vNo":"32 ","txt":"Mo i bin hapen se hem i bin mekem folem ol tingting blong hem, mo i bin maj fored long ples we i no gat man long hem, mo i bin go long fored blong ol ami blong Amalekaea."},{"vNo":"33 ","txt":"Mo i bin hapen se Amalekaea i bin ronwe wetem wan smol namba blong ol man blong hem, mo ol narafala, oli bin go long ol han blong Moronae mo hem i bin tekem olgeta i gobak long graon blong Sarahemla."},{"vNo":"34 ","txt":"Nao, Moronae from hem i wan man we ol jif jaj mo voes blong ol pipol i bin jusum hem, taswe hem i bin gat paoa folem tingting blong hem long ol ami blong ol man blong Nifae, blong stanemap mo yusum raet ova long olgeta."},{"vNo":"35 ","txt":"Mo i bin hapen se eniwan long ol man blong Amalekaea we i bin no wantem mekem wan kavenan blong sapotem stamba tingting blong fridom, blong oli save holem taet wan fri gavman, hem i bin mekem blong man ia i kasem ded; mo i bin gat be smol nomo we oli bin tanem baksaed long kavenan blong fridom."},{"vNo":"36 ","txt":"Mo tu i bin hapen se, hem i bin mekem se taetol blong fridom i bin stanap long evri taoa we i bin stap long evri graon we ol man blong Nifae i bin stap long hem; mo olsem ia nao Moronae i bin stanemap flag blong fridom long medel blong ol man blong Nifae."},{"vNo":"37 ","txt":"Mo oli bin stat blong gat pis bakegen long graon; mo olsem ia nao oli bin holem taet pis long graon klosap kasem en blong naentin yia blong rul blong ol jaj."},{"vNo":"38 ","txt":"Mo Hileman mo ol hae pris tu i bin holem taet oda long jos; yes, long taem blong fo yia oli bin gat plante pis mo glad long jos blong olgeta."},{"vNo":"39 ","txt":"Mo i bin hapen se i bin gat plante we oli bin ded, we oli stap biliv strong se ol sol blong olgeta Jisas Kraes i bin pemaot olgeta; olsem ia nao oli bin go aot long wol wetem glad."},{"vNo":"40 ","txt":"Mo i bin gat samfala we oli bin ded long ol fiva, we long samfala taem blong yia oli bin hapen plante long graon—be oli no bin ded tumas long fiva, from we oli bin gat plante lif mo rus we God i bin mekem rere blong tekemaot ol sik ia, we ol man i bin save kasem folem kaen weta we oli bin gat—"},{"vNo":"41 ","txt":"Be i bin gat plante we oli bin ded from oli olfala; mo olgeta we oli bin ded wetem fet long Kraes oli hapi long hem, olsem we yumi nid blong tingting."}]}