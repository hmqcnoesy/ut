{"heading":"Alma i tijim ol pua man we ol hadtaem blong olgeta i bin mekem tingting blong olgeta i stapdaon—Fet hem i wan hop long ol samting we yumi no luk, be hem i tru—Alma i testifae se ol enjel i stap givhan long ol man, ol woman, mo ol pikinini—Alma i skelem trutok long wan sid—Sid ia oli mas planem mo lukaotem gud—Afta hem i gru i kam wan bigfala tri, mo long tri ia man i save kasem frut blong laef we i no save finis. Raonabaot 74 yia bifo Kraes i bon.","prevAbbr":"alma","prevNo":31,"nextAbbr":"alma","nextNo":33,"chapterTitle":"Alma 32","verses":[{"vNo":"1 ","txt":"Mo i bin hapen se olgeta i bin go aot, mo oli bin stat blong prijim toktok blong God i go long ol pipol, oli go insaed long ol haos blong prea blong olgeta, mo oli go insaed long ol haos blong olgeta; yes, mo tu oli bin prijim trutok long ol rod blong olgeta."},{"vNo":"2 ","txt":"Mo i bin hapen se afta fulap wok we oli bin mekem long medel blong olgeta, oli bin stat blong gat sakses long medel blong ol grup blong ol pua pipol; from luk, oli bin sakemaot olgeta long ol haos blong prea blong olgeta, from oli no luk naes mo klin wetem ol klos blong olgeta—"},{"vNo":"3 ","txt":"Taswe oli no bin letem olgeta blong go insaed long haos blong prea blong wosipim God, from oli bin tekem olgeta olsem se oli doti; taswe oli bin stap pua; yes, ol brata blong olgeta i bin tekem olgeta olsem makas; taswe oli bin pua long saed blong ol samting blong wol; mo tu oli bin pua long hat."},{"vNo":"4 ","txt":"Nao, taem we Alma i stap tijim mo toktok long ol pipol antap long hil Onaeda, i bin gat bigfala grup blong pipol we i bin kam long hem, ol man ia we yumi bin tokbaot, we oli bin pua long hat, from we oli no gat fulap samting, long saed blong ol samting blong wol."},{"vNo":"5 ","txt":"Mo oli bin kam long Alma; mo wan we hem i lida blong olgeta i bin talem long hem, se: Luk, wanem nao bae ol brata blong mi ia bae oli mekem, from evri man i stap lukluk nogud long olgeta from oli no gat fulap samting, yes, mo moa speseli nao long ol pris blong mifala; from oli bin sakemaot mifala long ol haos blong prea blong mifala, we mifala i bin wok had plante blong bildimap wetem ol han blong mifala; mo oli bin sakemaot mifala from mifala i no gat plante samting; mo mifala i no gat ples blong wosipim God blong mifala; mo luk, wanem nao bae mifala i mekem?"},{"vNo":"6 ","txt":"Nao taem we Alma i bin harem ol samting ia, hem i bin tanem hem, fes blong hem i go stret long hem, mo hem i bin luk wetem bigfala glad; from hem i bin luk we ol hadtaem blong olgeta i bin mekem tingting blong olgeta i stapdaon, mo we oli rere blong harem trutok."},{"vNo":"7 ","txt":"Taswe Alma i no bin talem eni samting moa long ol narafala grup blong ol pipol; be hem i bin stretem han blong hem, mo hem i bin singaot long olgeta we hem i bin luk, we oli bin wantem blong sakem sin tru, mo hem i bin talem long olgeta:"},{"vNo":"8 ","txt":"Mi luk se hat blong yufala i stap daon; mo sapos i olsem, God bae i blesem yufala."},{"vNo":"9 ","txt":"Luk brata blong yufala i bin talem se, wanem nao bae mifala i mekem?—from we oli bin sakemaot mifala long ol haos blong prea blong mifala, blong mekem se mifala i no save wosipim God blong mifala."},{"vNo":"10 ","txt":"Luk mi talem long yufala, yufala i ting se yufala i no save wosipim God, be insaed long ol haos blong prea blong yufala nomo?"},{"vNo":"11 ","txt":"Mo antap long hem, bae mi askem, yufala i ting se yufala i no mas wosipim God be wan taem nomo long wan wik?"},{"vNo":"12 ","txt":"Mi talem long yufala, hem i gud we oli bin sakem yufala aot long ol haos blong prea blong yufala, blong mekem se yufala i save putum tingting blong yufala i stapdaon, mo blong mekem se yufala i save lanem waes tingting; from we i nid blong yufala i mas lanem waes tingting; from, hem i from se oli bin ronemaot yufala, mekem se ol brata blong yufala i nomo wantem yufala, from we yufala i pua tumas, blong hat blong yufala i stapdaon; from ol samting ia i mas mekem yufala i putum tingting blong yufala i stapdaon."},{"vNo":"13 ","txt":"Mo nao, from we oli fosem yufala blong putum tingting blong yufala i stapdaon, yufala i kasem blesing; from samtaem wan man, sapos oli fosem hem blong putum tingting blong hem i stapdaon, hem i lukaotem fasin blong sakem sin, mo nao i tru se eni man we i sakem sin, bae hem i kasem sore; mo hem we i kasem sore mo i stap strong kasem en, sem man ia bae i sev."},{"vNo":"14 ","txt":"Mo nao, olsem we mi bin talem long yufala, se from we oli bin fosem yufala blong putum tingting blong yufala i stapdaon, yufala i bin kasem blesing, be yufala i no ting se olgeta i kasem moa blesing, we oli rili putum tingting blong olgeta i stapdaon from trutok?"},{"vNo":"15 ","txt":"Yes, hem we i rili putum tingting blong hem i stapdaon, mo i sakem ol sin blong hem, mo stap strong gogo kasem en, semfala man ia bae i kasem blesing—yes, bae hem i kasem moa blesing bitim olgeta we oli fosem olgeta blong putum tingting blong olgeta i stapdaon from we oli pua tumas."},{"vNo":"16 ","txt":"Taswe, olgeta we i putum tingting blong olgeta i stapdaon mo oli no fosem olgeta blong putum tingting blong olgeta i stapdaon, oli kasem blesing; o i moa gud, long narafala toktok, hem we i bilivim toktok blong God i kasem blesing, mo i kasem baptaes wetem hat we i no strong tumas, yes, God i no bin karem hem blong save trutok, mo tu i no bin gat samting blong fosem hem blong save trutok, bifo oli save biliv."},{"vNo":"17 ","txt":"Yes, i gat plante man we oli talem se: Sapos yu soem wan saen blong heven long mifala, ale bae mifala i save se i tru; afta bae mifala i bilivim."},{"vNo":"18 ","txt":"Nao mi askem, hemia i fet? Luk, mi talem long yufala, No; from sapos wan man i save wan samting hem i no gat stamba tingting blong bilivim, from hem i save finis."},{"vNo":"19 ","txt":"Mo nao, hamas moa bigfala panis blong man ia we i save wanem God i wantem mo hem i no mekem, bitim hem we i biliv nomo, o hem we i gat wan stamba tingting nomo blong biliv, mo hem i foldaon long sin?"},{"vNo":"20 ","txt":"Nao blong olgeta samting ia yufala i mas jajem. Luk, mi talem long yufala, se hem i long wan han olsem we i stap long narafala han; mo bae i stap long evri man folem wok blong hem."},{"vNo":"21 ","txt":"Mo nao olsem we mi bin talem long saed blong fet—fet i no blong gat wan stret save long ol samting; taswe, sapos yufala i gat fet, yufala i hop long ol samting we yufala i no lukim, we oli tru."},{"vNo":"22 ","txt":"Mo nao, luk, mi talem long yufala, mo mi wantem se yufala i tingbaot, we God i gat fulap sore long olgeta we oli biliv long nem blong hem; taswe, hem i wantem, long fasfala samting, blong yufala i bilif, yes, long toktok blong hem."},{"vNo":"23 ","txt":"Mo nao, hem i sendem toktok blong hem long ol man tru long ol enjel, yes, i no long ol man nomo be ol woman tu. Nao i no hemia nomo; plante taem, God i givim ol smol pikinini ol toktok, we i blokem ol waes man mo ol man we oli save plante samting."},{"vNo":"24 ","txt":"Mo nao, ol brata blong mi we mi lavem tumas, olsem we yufala i bin wantem blong save long mi wanem yufala i mas mekem, from we yufala i harem nogud mo oli bin sakemaot yufala—nao mi no wantem se yufala i ting se mi wantem blong jajem yufala be folem samting we i tru nomo—"},{"vNo":"25 ","txt":"From mi no wantem talem se yufala evriwan i bin gat wan samting we i fosem yufala blong putum tingting blong yufala i stapdaon; from mi biliv tru se i gat sam long yufala we olgeta nomo bae oli putum tingting blong olgeta i stapdaon, i nomata wanem oli fesem long laef blong olgeta."},{"vNo":"26 ","txt":"Nao, olsem we mi bin talem long saed blong fet—se i no wan stret save—sem samting wetem ol toktok blong mi. Yufala i no save gat save se oli tru fas taem, go kasem ful save, olsem we fet hem i no wan stret save."},{"vNo":"27 ","txt":"Be luk, sapos yufala i girap mo leftemap tingting blong yufala, go kasem we yufala i traem ol toktok blong mi, mo yusum wan smol pis blong fet, yes go kasem sapos yufala i save wantem nomo blong biliv, letem samting ia i wok insaed long yufala, go kasem taem we yufala i kasem wan bilif we i naf blong yufala i save akseptem wan pat blong ol toktok blong mi."},{"vNo":"28 ","txt":"Nao, bae yumi i skelem toktok ia long wan sid. Nao, sapos yufala i givim ples, blong wan sid i save planem insaed long hat blong yufala, luk, sapos hem i wan tru sid, o wan gudfala sid, sapos yufala i no sakem aot from we yufala i no bilif, mekem se yufala faet agensem Spirit blong Lod, luk, bae hem i stat blong kam bigwan insaed jes blong yufala; mo taem we yufala i filim we trutok ia i stap solap, bae yufala i stat blong talem insaed long yufala—Hem i mas nid i stap se hemia i wan gudfala sid, o se trutok ia i gud, from hem i stat blong leftemap sol blong mi; yes, hem i stat blong openem save blong mi, yes, hem i stat blong kam swit long mi."},{"vNo":"29 ","txt":"Nao luk, bae samting ia i no save mekem fet blong yufala i kam antap? Mi talem long yufala, Yes; be hem i no gru naf yet go kasem wan stret save."},{"vNo":"30 ","txt":"Be luk, taem we sid ia i stap solap, mo i kamaot, mo i stat blong gru, ale yufala i mas talem se sid ia i gudfala, from luk, hem i stat kam bigwan, mo kamaot mo stat blong gru. Mo nao, luk, bae samting ia i no mekem fet blong yufala i kam moa strong? Yes, bae i mekem fet blong yufala i kam moa strong: from bae yufala i talem se mi save se sid ia hem i wan gudfala sid; from luk, hem i kamaot mo i stat blong gru."},{"vNo":"31 ","txt":"Mo nao, luk, yufala i save tru se hemia i wan gudfala sid? Mi talem long yufala, Yes; from evri sid i givim frut, we i semak long hem bakegen."},{"vNo":"32 ","txt":"Taswe, sapos wan sid i gru hem i gud, be sapos hem i no gru, luk hem i no gud, taswe oli sakemaot hem."},{"vNo":"33 ","txt":"Mo nao, luk, from we yufala i bin traem samting ia, mo bin planem sid ia, mo hem i stap solap mo i kamaot, mo i stat blong gru, yufala i mas nid blong save se sid ia i gud."},{"vNo":"34 ","txt":"Mo nao, luk, save blong yufala i stret gud? Yes, save blong yufala i stret gud long samting ia, mo fet i nomo wok; mo samting ia from yufala i save, from yufala i save se trutok ia i bin mekem ol sol blong yufala i solap, mo tu yufala i save we i bin kamaot i kam antap, mo save blong yufala i stat blong kam open, mo tingting blong yufala i stat blong kam bigwan."},{"vNo":"35 ","txt":"O afta, samting ia i no tru? Mi talem long yufala, Yes, from we hemia i laet; mo eni samting we i laet, hem i gud, from we oli save luk save, taswe yufala i mas save se hem i gud; mo nao luk, afta we yufala i testem laet ia, save blong yufala i stret gud?"},{"vNo":"36 ","txt":"Luk mi talem long yufala, No; mo yufala i no mas putum fet blong yufala long saed, from yufala i bin yusum fet blong yufala blong planem sid nomo, blong mekem se yufala i traem blong testem, blong save sapos sid ia i gud."},{"vNo":"37 ","txt":"Mo luk, taem we tri i stat blong gru, bae yufala i talem: Bae yumi givim gudfala kakae mo lukaot gud long hem, blong mekem se i save gat rus, blong mekem se i save gru i kam antap, mo givim frut long yumi. Mo nao luk, sapos yufala i givim gudfala kakae long hem mo lukaot gud long hem, bae i save gat rus, mo gru i kam antap, mo i givim frut."},{"vNo":"38 ","txt":"Be sapos yufala i no lukaot gud long tri ia, mo yufala i no tingbaot blong givim gudfala kakae long hem, luk bae i no save gat eni rus; mo taem we hot blong san i kam mo bonem hem, from we hem i no gat eni rus hem i drae wantaem, mo yufala i pulumaot mo sakemaot hem."},{"vNo":"39 ","txt":"Nao, hemia i no from we sid ia i no gud, o hemia i no from we frut blong hem bae oli no wantem; be hem i from se graon blong yufala i pua mo drae, mo bae yufala i no wantem givim gudfala kakae long tri ia, taswe yufala i no save kasem frut blong hem."},{"vNo":"40 ","txt":"Mo olsem ia nao, sapos yufala i no wantem givim gudfala kakae long trutok ia, lukluk i go long fored wetem wan ae blong fet long frut ia, bae yufala i neva save kasem frut blong tri blong laef."},{"vNo":"41 ","txt":"Be sapos yufala i givim gudfala kakae long trutok ia, yes, givim gudfala kakae long tri ia taem we hem i stat blong gru, tru long fet blong yufala, wetem fulap kea, mo wetem fasin blong save wet longtaem, lukluk i go long fored long frut ia, bae rus blong hem i gru; mo luk bae i kam wan tri we i gru i kam antap kasem laef we i no save finis."},{"vNo":"42 ","txt":"Mo from kea blong yufala mo fet blong yufala mo fasin blong yufala blong save wet longtaem wetem trutok ia blong givim gudfala kakae long hem, blong i save gat rus insaed long yufala, luk, i no longtaem bae yufala i save tekem frut blong hem, we praes blong hem i gudgudfala, we hem i moa swit bitim evri samting we i swit, mo we hem i moa waet bitim evri samting we i waet, yes, mo i moa klin bitim evri samting we i klin; mo bae yufala i kakae gud long frut ia go kasem taem we yufala i fulap, mekem se yufala i nomo hanggri, mo bae yufala i nomo tosta."},{"vNo":"43 ","txt":"Afta, ol brata blong mi, bae yufala i save kasem ol pei blong fet blong yufala, mo kea blong yufala, mo fasin blong save wet longtaem blong yufala, mo go tru long hadtaem wetem longfala tingting, mo stap wet kasem taem we tri ia i givim frut long yufala."}]}