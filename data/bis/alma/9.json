{"heading":"Alma i givim oda long ol man blong Amonaeha blong sakem sin—Lod bae i sore plante long ol man blong Leman long las dei—Sapos ol man blong Nifae oli sakem laet bae ol man blong Leman oli smasem olgeta—Pikinini blong God bae i klosap i kam nao—Bae hem i pemaot olgeta ia we i sakem sin, kasem baptaes, mo gat fet long nem blong hem. Raonabaot 82 yia bifo Kraes i bon.","sectionHeading":"Ol toktok blong Alma mo tu ol toktok blong Amulek we oli bin talemaot long ol pipol we oli bin stap long graon blong Amonaeha. Mo tu oli sakem olgeta i go long kalabus, mo oli go fri tru long merikel paoa blong God we i bin stap long olgeta, folem histri blong Alma.","prevAbbr":"alma","prevNo":8,"nextAbbr":"alma","nextNo":10,"chapterTitle":"Alma 9","verses":[{"vNo":"1 ","txt":"Mo bakegen, mi, Alma, from God i bin talem long mi se mi mas tekem Amulek mo go aot mo prij bakegen long ol pipol ia, o ol pipol we oli bin stap long bigtaon blong Amonaeha, i bin hapen se, taem mi bin stat blong prij long olgeta, oli stat blong rao wetem mi, oli talem:"},{"vNo":"2 ","txt":"Yu, huia? Yu ting se bae mifala i biliv long testemoni blong wan man, nomata sapos hem bae i prij long mifala se bae wol bae i pas i gowe?"},{"vNo":"3 ","txt":"Nao oli no bin haremsave ol toktok we oli bin talem; from oli no bin save se wol bae i pas i gowe."},{"vNo":"4 ","txt":"Mo oli talem tu se: Bae mifala i no bilivim ol toktok blong yu sapos yu talemaot profesi se bae bigfala bigtaon ia i smas gud long wan dei."},{"vNo":"5 ","txt":"Nao oli no bin save se God i save mekem ol gudfala wok, from oli bin mekem hat blong olgeta i kam strong mo oli wan stronghed pipol."},{"vNo":"6 ","txt":"Mo oli bin talem: Huia i God ia, we i nomo sendem raet bitim wan man nomo long pipol ia, blong talem long olgeta trutok blong ol samting ia we oli bigwan mo gudfala tumas?"},{"vNo":"7 ","txt":"Mo oli bin kam klosap blong putum ol han blong olgeta long mi; be luk, oli no bin mekem. Mo mi bin stanap wetem strong tingting blong talem long olgeta, yes, mi no bin fraet blong talem long olgeta se:"},{"vNo":"8 ","txt":"Luk, O yufala ol man nogud mo jeneresen we i stronghed, olsem wanem nao yufala i bin fogetem fasin blong ol bubu blong yufala: Yes, yufala i kwik tumas blong fogetem ol komanmen blong God."},{"vNo":"9 ","txt":"Yufala i no tingbaot se papa blong yumi, Lihae, i bin kamaot long Jerusalem tru long ol han blong God? Yufala i no tingbaot se hem i bin lidim olgeta evriwan tru long ples we i no gat man long hem?"},{"vNo":"10 ","txt":"Mo yufala i fogetem kwiktaem nomo hamas taem hem i bin mekem ol bubu blong yumi oli go fri mo oli kamaot long ol han blong ol enemi blong olgeta, mo i bin sevem olgeta blong oli no kilim olgeta i ded, mo tu, tru long ol han blong ol brata blong olgeta?"},{"vNo":"11 ","txt":"Yes, mo sapos i no bin long paoa blong hem we i no gat wan paoa i save bitim, mo long sore blong hem, mo long fasin blong go tru long hadtaem wetem longfala tingting blong hem, bae hem i no mestem yumi mo kilim yumi long fes long wol longtaem, bifo long taem naoia, mo ating hem i bin putum yumi finis long wan ples we i no gat en blong stap harem nogud mo trabol."},{"vNo":"12 ","txt":"Luk, nao mi talem long yufala se hemi givim oda long yufala blong sakem sin; mo hemia nomo sapos yufala i no sakem sin, yufala i no save kasem kingdom blong God. Be luk, i no hemia nomo—hem i bin givim oda long yufala blong sakem sin, o bae hem i smasem yufala gud, aot long fes long wol, yes, bae hem i visitim yufala long kros blong hem, mo long strongfala kros blong hem bae hem i no tanem hem i gowe."},{"vNo":"13 ","txt":"Luk, yufala i no tingbaot ol toktok we hem i bin talemaot long Lihae, we i telem se: I semak olsem we yufala i stap holem ol komanmen blong mi, bae yufala i kam antap gud long graon? Mo toktok ia i talem bakegen se: I semak olsem we yufala i no stap folem ol komanmen blong mi bae oli sakemaot yufala long fes blong Lod."},{"vNo":"14 ","txt":"Nao mi wantem blong yufala i tingbaot se, i semak we ol laen blong Leman oli no bin holem ol komanmen blong God, oli bin sakemaot olgeta long fes blong Lod. Nao yumi luk se toktok blong Lod i bin kam tru long ol samting ia, mo oli sakemaot ol laen blong Leman long fes blong hem, long taem we oli stat blong brekem loa long graon."},{"vNo":"15 ","txt":"Be mi talem long yufala se, bae oli oraet long dei blong jajmen bitim yufala, sapos yufala i stap long ol sin blong yufala, yes, mo bae oli oraet bigwan tu long laef ia bitim yufala, hemia nomo sapos yufala i no sakem sin."},{"vNo":"16 ","txt":"From i gat plante promes we i go long ol laen blong Leman; from hem i from kastom blong ol bubu blong olgeta we i mekem olgeta i stap long ples ia we oli no save wan samting; taswe Lod bae i sore long olgeta mo bae i mekem laef blong olgeta i longfala long graon."},{"vNo":"17 ","txt":"Mo wan dei Lod bae i mekem olgeta i biliv long toktok blong hem, mo blong save se ol kastom blong ol bubu blong olgeta oli no stret; mo plante long olgeta bae oli sev, from Lod bae i sore long olgeta evriwan we oli singaotem nem blong hem."},{"vNo":"18 ","txt":"Be luk, mi talem long yufala se sapos yufala i gohed long ol fasin nogud blong yufala bae ol dei blong yufala i no save kam longfala long graon, from bae oli sendem ol man blong Leman oli kam long yufala; mo sapos yufala i no sakem sin, bae oli kam long wan taem we yufala i no save, mo bae oli kam agensem yufala mo smasem yufala; mo bae samting ia i kam folem strongfala kros blong Lod."},{"vNo":"19 ","txt":"From bae hem i no letem yufala blong stap laef wetem ol rabis fasin blong yufala, blong smasem gud ol pipol blong hem. Mi talem long yufala, No; hem i wantem se i moa gud, blong hem i letem ol man blong Leman oli save smasem evriwan long ol pipol blong hem, we oli singaotem olgeta ol pipol blong Nifae, sapos hem i save hapen se oli save foldaon long ol sin mo brekem ol loa, afta we oli bin gat plante laet, mo plante save, we Lod God blong olgeta i bin givim long olgeta;"},{"vNo":"20 ","txt":"Yes, afta we oli bin kam wan pipol we Lod i bin sapotem olgeta bigwan, yes, afta we Lod i bin sapotem olgeta i bitim evri narafala kantri, famle, lanwis, o pipol; afta we oli bin kasem save long evri samting, folem ol tingting blong olgeta, mo fet blong olgeta, mo ol prea, long samting we i bin stap, mo we i stap, mo we bae i kam yet;"},{"vNo":"21 ","txt":"Afta we Spirit blong God i bin visitim olgeta; afta we oli bin toktok wetem ol enjel, mo afta we voes blong Lod i bin toktok long olgeta; mo afta oli bin gat spirit blong profesi, mo spirit blong revelesen, mo tu plante presen, presen blong toktok long ol lanwis, mo presen blong prij, mo presen we i Tabu Spirit, mo presen blong tanem ol lanwis;"},{"vNo":"22 ","txt":"Yes, mo afta we God i bin karemaot olgeta long graon blong Jerusalem, tru long han blong Lod; afta oli bin sevem olgeta long hadtaem blong kasem kakae, mo long ol siknes, mo eni kaen siknes blong everi kaen; mo afta oli bin kam strong long ol faet, blong ol man blong Leman i no kilim ded olgeta; afta oli bin kamaot long slef plante taem, mo afta oli bin kipim mo sevem olgeta kasem naoia; mo oli kam antap gud kasem taem we oli rij long evri kaen samting—"},{"vNo":"23 ","txt":"Mo nao luk mi talem long yufala se, sapos pipol ia, we i bin kasem plante blesing long han blong Lod, oli brekem loa agensem laet mo save we oli gat, mi talem long yufala se sapos hem i olsem ia nao, se sapos oli foldaon long brekem loa, ol laen blong Leman oli moa oraet bitim olgeta."},{"vNo":"24 ","txt":"From luk, ol promes blong Lod i go long ol laen blong Leman, be oli no go long yufala sapos yufala i brekem loa; from i no tru se Lod i bin promes long wan klia fasin mo i bin talemaot strong long pablik se, sapos yufala i go agensem hem, bae oli smasem gud yufala aot long fes blong wol?"},{"vNo":"25 ","txt":"Mo from stamba tingting ia nao, blong oli no save smasem yufala, Lod i bin sendem enjel blong hem blong visitim plante long ol man blong hem, i talem long olgeta se oli mas go fored mo talemaot wetem wan strong voes long pipol ia, se: Yufala i sakem sin, from kingdom blong heven i kam klosap;"},{"vNo":"26 ","txt":"Mo bae i no gat plante dei long stat long naoia we bae Pikinini blong God i kam wetem glori blong hem, mo glori blong hem bae i glori blong Wan Pikinini Nomo blong Papa, i fulap long gladhat, jastis, mo trutok, i fulap long fasin ia blong save wet longtaem, sore, go tru long hadtaem wetem longfala tingting, i kwik blong harem ol prea blong ol pipol blong hem mo blong ansa ol prea blong olgeta."},{"vNo":"27 ","txt":"Mo luk, hem i kam blong pemaot olgeta we bae oli kasem baptaes blong sakem sin, tru long fet long nem blong hem."},{"vNo":"28 ","txt":"Taswe, yufala i mekem i rere rod blong Lod, from taem i kam klosap we evri man bae oli kasem pei blong ol wok blong olgeta, folem ol fasin blong olgeta—sapos oli bin stret bae oli kasem fasin blong Lod we i sevem ol sol blong olgeta, folem paoa mo fasin ia blong Jisas Kraes i sevem olgeta; mo sapos oli bin stap nogud bae oli kasem panis long ol sol blong olgeta, folem paoa mo fasin ia blong devel blong kasem mo holem taet ol pipol."},{"vNo":"29 ","txt":"Nao luk, hemia voes blong enjel we i stap talem strong long ol pipol."},{"vNo":"30 ","txt":"Mo nao, ol brata blong mi we mi lavem tumas, from yufala ol brata blong mi, mo i nid blong mi lavem yufala, mo i nid blong yufala i karem i kam ol wok we oli stret blong fasin blong sakem sin, from we yufala i stap mekem hat blong yufala i kam strong agensem ol toktok blong God, mo from we yufala i wan pipol we i lus mo i bin foldaon."},{"vNo":"31 ","txt":"Nao i bin hapen se, taem we mi, Alma, mi bin talemaot ol toktok ia, luk, ol pipol oli kros long mi from mi bin talem long olgeta se oli wan pipol we oli mekem hat blong olgeta i kam strong mo oli stronghed."},{"vNo":"32 ","txt":"Mo tu from mi bin talem long olgeta se oli wan pipol we i lus mo i bin foldaon, oli bin kros long mi, mo oli bin traem blong putum han blong olgeta long mi, blong oli save sakem mi i go long kalabus."},{"vNo":"33 ","txt":"Be i bin hapen se, Lod i no letem olgeta blong oli holem mi long taem ia mo sakem mi i go long kalabus."},{"vNo":"34 ","txt":"Mo i bin hapen se, Amulek i bin go mo stanap, mo i stat blong prij long olgeta tu. Mo nao oli no raetem evri toktok blong Amulek, be wan pat blong toktok blong hem oli bin raetem long buk ia."}]}