{"heading":"Oli putum Alma mo Amulek long kalabus mo oli faetem tufala—Oli bonem olgeta we oli biliv mo oli sakem ol tabu skripja i go long faea—Olgeta ia we oli go tru long ded, Lod i kasem olgeta long glori—Ol wol blong kalabus oli brok mo oli foldaon—Oli mekem Alma mo Amulek oli go fri, mo olgeta ia we i givim hadtaem long tufala, oli kilim olgeta i ded. Raonabaot 82–81 yia bifo Kraes i bon.","prevAbbr":"alma","prevNo":13,"nextAbbr":"alma","nextNo":15,"chapterTitle":"Alma 14","verses":[{"vNo":"1 ","txt":"Mo i bin hapen se afta hem i bin finis blong toktok long ol pipol, plante long olgeta i bin biliv long ol toktok blong hem, mo oli bin stat blong sakem sin, mo blong stadi gud long ol skripja."},{"vNo":"2 ","txt":"Be moa bigfala pat blong olgeta i bin wantem blong oli save kilim Alma mo Amulek i ded; from oli kros long Alma, from long ol klia toktok blong hem long Siesrom; mo tu oli bin talem se Amulek i bin giaman long olgeta, mo hem i bin toktok nogud agensem loa blong olgeta, mo tu agensem ol loea blong olgeta mo ol jaj blong olgeta."},{"vNo":"3 ","txt":"Mo tu oli bin kros long Alma mo Amulek; mo from oli bin toktok long wan klia fasin agensem ol fasin nogud blong olgeta, oli bin lukaotem wan wei blong kilim ded tufala long sikret."},{"vNo":"4 ","txt":"Be i bin hapen se oli no bin mekem olsem; be oli bin tekem tufala mo fasem tufala wetem ol strong rop, mo oli bin tekem tufala i go stanap long fored blong jif jaj blong graon."},{"vNo":"5 ","txt":"Mo ol pipol i bin go fored mo oli bin witnes agensem tufala—oli bin testifae se oli bin toktok nogud agensem loa, mo ol loea blong olgeta mo ol jaj blong graon, mo tu long evri pipol we oli stap long graon; mo tu se Alma mo Amulek i bin testifae se i gat be wan God, mo se bae hem i sendem Pikinini blong hem i kam long medel blong ol pipol, be bae hem i no sevem olgeta; mo plante samting olsem ol pipol i bin testifae agensem Alma mo Amulek. Nao oli mekem samting ia long fored blong jif jaj blong graon."},{"vNo":"6 ","txt":"Mo i bin hapen se Siesrom i bin sapraes long ol toktok we oli bin talemaot; mo tu hem i bin save long saed blong ol tingting we i blaen, we hem i bin mekem long ol pipol tru long ol giaman toktok blong hem; mo sol blong hem i bin stat blong harem nogud long ol save blong ol rong blong hem; yes, ol soa blong hel i stat blong raonem hem."},{"vNo":"7 ","txt":"Mo i bin hapen se hem i bin stat blong toktok strong long ol pipol, i talem: Luk, mi mi rong, mo ol man ia oli klin gud long fes blong God. Mo hem i bin stat blong toktok strong from tufala stat long taem ia i go; be oli bin toktok agensem hem, oli se: Devel tu i stap long yu? Mo oli bin spet long hem, mo oli bin sakemaot hem aot long olgeta, mo tu olgeta evriwan we oli bin biliv long ol toktok we Alma mo Amulek i bin talemaot; Mo oli bin sakemaot olgeta, mo oli bin sendem ol man blong sakem ston long olgeta."},{"vNo":"8 ","txt":"Mo oli bin karem i kam tugeta ol woman mo ol pikinini blong olgeta, mo olgeta evriwan we oli bin biliv o oli bin tijim olgeta blong biliv long toktok blong God, oli bin mekem se oli sakem olgeta i go long faea; mo tu oli bin karem i kam ol histri blong olgeta we i bin gat ol tabu skripja, mo sakem olgeta i go long faea tu blong oli save bon, mo faea i smasem gud olgeta gud."},{"vNo":"9 ","txt":"Mo i bin hapen se oli bin tekem Alma mo Amulek, mo oli bin tekem tufala i go long ples blong kilim man i ded, blong oli save witnesem ded blong olgeta we faea i bin bonem olgeta."},{"vNo":"10 ","txt":"Mo taem we Amulek i luk ol soa blong ol woman mo ol pikinini we faea i stap bonem olgeta, hem tu i bin harem i soa, mo hem i bin talem long Alma: Olsem wanem nao yumitu save witnesem rabis samting ia? Taswe, bae yumi stretem han blong yumi, mo yusum paoa blong God we i stap long yumi, mo sevem olgeta long ol flem."},{"vNo":"11 ","txt":"Be Alma i bin talem long hem: Spirit i holem mi blong mi no mas stretem han blong mi, from luk, Lod i tekem olgeta long hem bakegen, long glori; mo hem i letem se oli save mekem samting ia, o blong ol pipol oli save mekem samting ia long olgeta, folem strong blong hat blong olgeta, se ol jajmen we bae hem i yusum long olgeta long kros blong hem i save stret; mo blad blong olgeta we oli no gat rong bae i stanap olsem wan witnes agensem olgeta, yes, mo talemaot strong agensem olgeta long las dei."},{"vNo":"12 ","txt":"Nao Amulek i bin talem long Alma: Luk, maet bae oli bonem yumitu."},{"vNo":"13 ","txt":"Mo Alma i bin talem: Letem i hapen folem tingting blong Lod. Be, luk, wok blong yumitu i no finis yet; taswe bae oli no bonem yumitu."},{"vNo":"14 ","txt":"Nao i bin hapen se taem we ol bodi blong olgeta we oli bin sakem olgeta i go long faea i bin bon evriwan, mo tu ol histri we oli bin sakem long faea wetem olgeta, jif jaj blong graon i bin kam mo i bin stanap long fored blong Alma mo Amulek, taem we oli stap fasem tufala; mo hem i bin slapem tufala wetem han blong hem long saed blong fes blong tufala, mo i bin talem long tufala: Afta wanem yutufala i bin luk, bae yutufala i prij bakegen long ol pipol ia, se bae Lod i sakem olgeta i go long wan lek blong faea mo salfa?"},{"vNo":"15 ","txt":"Luk, yutufala i luk se yutufala i no bin gat paoa blong sevem olgeta ia we oli bin sakem olgeta i go long faea; mo tu God i no bin sevem olgeta from oli blong fet blong yutufala. Mo jaj i bin slapem tufala bakegen long saed blong fes blong tufala, mo i bin askem: Yutufala i talem wanem blong sapotem yutufala?"},{"vNo":"16 ","txt":"Nao jaj ia i bin folem oda mo fet blong Nehor we i bin kilim ded Gidion."},{"vNo":"17 ","txt":"Mo i bin hapen se Alma mo Amulek tufala i no bin ansa long hem, mo hem i bin slapem tufala bakegen, mo i bin givim tufala i go long ol ofisa blong sakem tufala i go long kalabus."},{"vNo":"18 ","txt":"Mo taem we oli bin sakem tufala i go long kalabus mo oli bin stap tri dei, plante loea mo ol jaj, mo ol pris, mo ol tija, we bilif blong olgeta oli olsem Nehor i bin kam; mo oli bin kam insaed long kalabus blong luk tufala, mo oli bin askem ol kwestin long tufala long saed blong plante toktok; be tufala i no bin ansa nating long olgeta."},{"vNo":"19 ","txt":"Mo i bin hapen se jaj i bin stanap long fored blong tufala, mo i talem: From wanem yutufala i no ansa long ol toktok blong ol pipol ia? Yutufala i no save se mi gat paoa blong sakem yutufala i go long ol flem? Mo hem i bin givim oda long yutufala blong toktok; be oli no bin ansa nating."},{"vNo":"20 ","txt":"Mo i bin hapen se oli bin aot mo oli bin go long wan wan rod blong olgeta, be oli bin kambak bakegen long nekis dei; mo tu jaj i bin slapem tufala bakegen long saed blong fes blong tufala. Mo plante i bin kam fored tu, mo oli bin slapem tufala, oli se: Bae yutufala i stanap bakegen mo jajem pipol ia, mo toktok agensem loa blong mifala? Sapos yutufala i gat wan bigfala paoa, from wanem yutufala i no mekem yutufala i go fri?"},{"vNo":"21 ","txt":"Mo oli bin talem plante samting olsem ia long tufala, oli kakae tut i go long tufala, mo oli spet long tufala, mo oli se: Bae mifala i luk olsem wanem taem we devel i kontrolem mifala?"},{"vNo":"22 ","txt":"Mo plante samting olsem, yes, oli bin talem evri kaen samting olsem long tufala; mo olsem ia nao oli bin jikim tufala blong plante dei. Mo oli bin holembak kakae long tufala blong tufala i save hanggri, mo wota blong mekem se tufala i save tosta; mo tu oli bin tekemaot ol klos blong tufala, mekem se tufala i bin neked; mo olsem ia nao oli bin fasem tufala wetem ol strong rop mo oli lokemap tufala long kalabus."},{"vNo":"23 ","txt":"Mo i bin hapen se afta we oli bin harem nogud olsem blong plante dei, (mo hem i long namba twelef dei long nambaten manis, long nambaten yia blong rul blong ol jaj long ol pipol blong Nifae) se jif jaj we i rulum graon blong Amonaeha mo plante long ol tija blong olgeta mo ol loea blong olgeta, oli bin go long kalabus we oli bin fasem Alma mo Amulek wetem ol rop."},{"vNo":"24 ","txt":"Mo jif jaj i bin stanap long fored blong tufala mo i bin slapem tufala bakegen, mo i bin talem long tufala: Sapos yutufala i gat paoa blong God, mekem yutufala i go fri long ol rop ia, mo afta bae mifala i biliv se Lod bae i kilim ol pipol ia folem ol toktok blong yutufala."},{"vNo":"25 ","txt":"Mo i bin hapen se olgeta evriwan oli bin go fored mo oli slapem tufala, mo oli bin talem ol semfala toktok, go kasem laswan; mo taem we laswan i bin toktok long tufala, paoa blong God i bin kam long Alma mo Amulek, mo tufala i bin girap mo stanap long leg blong tufala."},{"vNo":"26 ","txt":"Mo Alma i bin prea se: Hamas taem moa bae mitufala i harem nogud long ol bigfala hadtaem ia, O Lod? O Lod givim paoa long mitufala folem fet blong mitufala we i stap long Kraes, go kasem taem we mitufala i go fri. Mo oli bin brekem ol rop we oli bin fasem tufala wetem; mo taem we ol pipol i bin luk samting ia, oli bin stat blong ronwe, from fraet blong ded i bin kasem olgeta."},{"vNo":"27 ","txt":"Mo i bin hapen se fraet blong olgeta i bigwan tumas, mekem nao oli bin foldaon long graon, mo oli no bin kasem do ia we i blong kamaot long kalabus; mo graon i bin seksek bigwan tumas, mo ol wol blong kalabus i bin brokbrok long tu, mekem se oli bin foldaon long graon; mo jif jaj, mo ol loea, mo ol pris, mo ol tija, we i bin slapem Alma mo Amulek, oli bin ded taem we ol wol blong kalabus i bin foldaon."},{"vNo":"28 ","txt":"Mo Alma mo Amulek i bin kamaot long kalabus, mo oli no bin kasem wan kil; from Lod i bin givim paoa long tufala, folem fet blong tufala we i bin stap long Kraes. Mo tufala i bin kamaot kwiktaem nomo long kalabus; mo ol rop i bin kamaot long tufala, mo kalabus i bin foldaon long graon mo evri sol we i bin stap insaed long ol wol blong kalabus, oli ded be Alma mo Amulek nomo oli laef; mo tufala i kamaot kwiktaem nomo long bigtaon."},{"vNo":"29 ","txt":"Nao taem we ol pipol oli bin harem wan bigfala noes oli bin ron i kam tugeta, long ol bigfala grup, blong save wanem i bin mekem samting ia; mo taem we oli bin luk Alma mo Amlulek i kamaot long kalabus, mo ol wol blong kalabus i bin foldaon long graon, wan bigfala fraet i bin kasem olgeta, mo oli bin ronwe long fored blong Alma mo Amulek, olsem wan nanigot we i ronwe long tu laeon wetem yangfala blong hem; mo olsem ia nao oli bin ronwe long fored blong Alma mo Amulek."}]}