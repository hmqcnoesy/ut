{"heading":"Amalekaea i mekem ol man blong Leman i go agensem ol man blong Nifae—Moronae i mekem rere ol man blong hem blong lukaot gud long stamba tingting blong ol Kristin man—Hemi glad long fasin blong kam fri mo long fridom mo hem i wan strong man blong God. Raonabaot 72 yia bifo Kraes i bon.","prevAbbr":"alma","prevNo":47,"nextAbbr":"alma","nextNo":49,"chapterTitle":"Alma 48","verses":[{"vNo":"1 ","txt":"Mo i bin hapen se, taem we Amalekaea i bin tekem kingdom hem i bin stat blong lidim ol hat blong ol man blong Leman i go agensem ol man blong Nifae; yes, hem i bin jusum ol man blong toktok long ol man blong Leman long ol taoa blong olgeta, agensem ol man blong Nifae."},{"vNo":"2 ","txt":"Mo olsem ia nao hem i bin lidim ol hat blong olgeta agensem ol man blong Nifae, inaf blong mekem se long en blong namba naentin yia blong rul blong ol jaj, hem i bin kasem ol plan blong hem kasem taem ia, yes, from we hem i bin kam king ova long ol man blong Leman, mo tu hem i bin lukaot blong rul ova long evri graon, yes, mo evri pipol we i bin stap long graon, ol man blong Nifae wetem ol man blong Leman."},{"vNo":"3 ","txt":"Taswe hem i bin mekem plan blong hem i hapen, from hem i bin mekem ol hat blong ol man blong Leman i kam strong mo mekem ol tingting blong olgeta i kam blaen, mo i bin tanem tingting blong olgeta blong oli kros, inaf blong mekem se hem i bin tekem i kam tugeta wan bigfala namba blong ami blong go faet agensem ol man blong Nifae."},{"vNo":"4 ","txt":"From hem i bin gat wan strongfala tingting, from we namba blong ol pipol blong hem i bigfala tumas, blong winim ol man blong Nifae mo mekem olgeta i kam slef."},{"vNo":"5 ","txt":"Mo olsem ia nao hem i bin jusum ol jif kapten blong ol man blong Soram, from we olgeta ia oli save gud moa, paoa blong ol man blong Nifae, mo ol ples blong haed blong olgeta, mo ol pat blong ol bigtaon blong olgeta we oli moa slak; taswe hem i bin jusum olgeta blong kam ol jif kapten ova long ol ami blong hem."},{"vNo":"6 ","txt":"Mo i bin hapen se, oli bin tekem kamp blong olgeta, mo oli bin muv i go fored long graon blong Sarahemla long ples we i no gat man long hem."},{"vNo":"7 ","txt":"Nao i bin hapen se taem we Amalekaea i bin mekem olsem ia nao blong kasem paoa folem trik mo giaman, Moronae, long narasaed, i bin stap mekem rere ol tingting blong ol man blong holem taet fet long Lod, God blong olgeta."},{"vNo":"8 ","txt":"Yes, hem i bin mekem ol ami blong ol man blong Nifae i kam strong, mo wokem ol smol haos blong ami, o ol ples blong haed; hem i wokem ol wol long graon mo i raonem olgeta blong putum ol ami blong hem insaed, mo tu hem i wokem ol wol blong ston blong raonem olgeta, raonem ol bigtaon blong olgeta mo ol boda blong ol graon blong olgeta; yes, we i raonabaot long graon."},{"vNo":"9 ","txt":"Mo long ol wol blong olgeta we oli moa slak, hem i bin putum moa namba blong ol man blong hem, mo olsem ia nao hem i bin sapotem mo mekem i kam strong ol graon we ol man blong Nifae i bin stap long hem."},{"vNo":"10 ","txt":"Mo olsem ia nao hem i bin mekem rere blong sapotem fridom blong olgeta, ol graon blong olgeta, ol woman blong olgeta, mo ol pikinini blong olgeta, mo pis blong olgeta, mo blong mekem se oli save laef blong leftemap nem blong Lod, God blong olgeta, mo blong oli save holem taet wanem we ol enemi blong olgeta i bin singaotem stamba tingting blong ol Kristin man."},{"vNo":"11 ","txt":"Mo Moronae i bin wan strong man mo wan man we i gat paoa; hem i bin wan man we i gat save we i stret gud; yes, wan man we i no glad blong mekem blad i ron; wan man we sol blong hem i bin glad long fridom mo long fasin blong kam fri blong kantri blong hem, mo ol brata blong hem long fasin blong no gat fridom mo stap long slef;"},{"vNo":"12 ","txt":"Yes, hem i bin wan man we hat blong hem i bin solap long ol tangkyu long God blong hem, from ol plante janis mo ol blesing we God i bin givim long ol man blong hem; wan man we i bin wok tumas from ol gudfala laef mo long fasin blong ol man blong hem i stap sef."},{"vNo":"13 ","txt":"Yes, mo hem i bin wan man we i bin stanap strong long fet long Kraes, mo hem i bin promes wetem wan tru promes blong lukaotem gud ol pipol blong hem, ol raet blong hem, mo kantri blong hem, mo fasin blong wosipim God blong hem, go kasem sapos hem i mas lusum blad blong hem."},{"vNo":"14 ","txt":"Nao ol lida mo ol tija blong jos blong ol man blong Nifae i bin tijim ol man blong Nifae blong lukaotem gud olgeta bakegen long ol enemi blong olgeta, mo tu mekem blad i ron, sapos i gat nid; yes, mo tu oli bin lanem blong neva faet, yes, mo neva blong leftemap naef blong faet sapos hem i no agensem wan enemi, hemia nomo sapos i no blong sevem ol laef blong olgeta."},{"vNo":"15 ","txt":"Mo hem i fet blong olgeta se taem we oli mekem olsem, God bae i mekem olgeta i kam antap gud long graon, o long ol narafala toktok, sapos oli bin holem taet fet blong holem ol komanmen blong God blong bae hem i mekem olgeta i kam antap gud long graon; yes, wonem olgeta blong ronwe, o blong mekem rere blong faet, folem denja blong olgeta;"},{"vNo":"16 ","txt":"Mo tu, se God bae i talemaot long olgeta wea ples oli mas go blong lukaot gud long olgeta agensem ol enemi blong olgeta, mo taem we oli mekem olsem, Lod bae i mekem olgeta i kam fri; mo hemia fet blong Moronae, mo hat blong hem i bin glad long hemia; i no long blad i ron be blong mekem gud fasin, blong lukaotem gud ol pipol blong hem, yes, blong holem ol komanmen blong God, yes, mo holembak long nogud fasin."},{"vNo":"17 ","txt":"Yes, i tru, i tru mi talem long yufala, sapos evri man oli bin stap, mo oli stap, mo bae oli save kam, olsem Moronae, luk, ol paoa blong hel bae i kam lus blong oltaem; yes, bae devel i neva gat paoa ova long ol hat blong ol pikinini blong ol man."},{"vNo":"18 ","txt":"Luk, hem i bin wan man olsem Amon, boe blong Mosaea, yes, mo tu ol narafala boe blong Mosaea, yes, mo tu Alma mo ol boe blong hem, from olgeta ia oli bin ol man blong God."},{"vNo":"19 ","txt":"Nao luk, Hileman mo ol brata blong hem oli ol man blong wok long ol pipol semak olsem Moronae; from we oli bin prijim toktok blong God, mo oli bin mekem baptaes blong sakem sin, evriman, eni man we bae i harem ol toktok blong olgeta."},{"vNo":"20 ","txt":"Mo olsem ia nao oli bin go aot, mo ol pipol i bin putum tingting blong olgeta i stap daon from ol toktok blong olgeta, inaf blong mekem se Lod i bin laekem olgeta bigwan, mo olsem ia nao oli bin fri long ol faet mo ol rao long medel blong olgeta bakegen, yes, go kasem spes blong fo yia."},{"vNo":"21 ","txt":"Be, olsem we mi bin talem, long en blong naentin yia, yes, i nomata long pis blong olgeta long medel blong olgeta bakegen, oli bin fosem olgeta blong rao wetem ol brata blong olgeta, ol man blong Leman."},{"vNo":"22 ","txt":"Yes, mo blong endem, ol faet blong olgeta i neva bin stop, blong spes blong plante yia, wetem ol man blong Leman, i nomata we oli no bin wantem nating."},{"vNo":"23 ","txt":"Nao, oli bin sore blong tekem ol tul blong faet agensem ol man blong Leman, from we oli no bin laekem blong mekem blad i ron; yes, mo i no hemia nomo—oli bin sore se olgeta nao oli bin mekem se plante long ol brata blong olgeta i bin aot long wol ia i go long wan wol we i no save finis, mo oli no rere blong mitim God blong olgeta."},{"vNo":"24 ","txt":"Be, oli no bin save letem olgeta blong oli ded, se ol woman blong olgeta mo ol pikinini blong olgeta bae ol man blong Leman bae i kilim ded olgeta, tru long wael fasin blong no kea blong olgeta we oli bin wantaem stap olsem ol brata blong olgeta, yes, mo oli bin pulaot long jos blong olgeta, mo oli bin livim olgeta mo oli bin go blong smasem gud olgeta taem we oli joenem ol man blong Leman."},{"vNo":"25 ","txt":"Yes, oli no bin save letem se ol brata blong olgeta bae oli glad long blad blong ol man blong Nifae, sapos i gat wan we i holem ol komanmen blong God, from promes blong Lod i bin olsem, sapos oli holem ol komanmen blong hem bae oli kam antap gud long graon."}]}