{"heading":"Laef long wol i wan taem blong tes blong mekem se man i save sakem sin mo wok blong God—Foldaon i bin karem ded blong bodi mo spirit long evri man—Fasin blong pemaot man i kam tru long fasin blong sakem sin—God hemwan nomo i pem praes blong ol sin blong wol—Fasin blong sore hem i blong olgeta we oli sakem sin—Evri narafala man oli mas kasem jastis blong God—Fasin blong sore i kam from Atonmen—God i sevem olgeta nomo we oli sakem sin tru. Raonabaot 74 yia bifo Kraes i bon.","prevAbbr":"alma","prevNo":41,"nextAbbr":"alma","nextNo":43,"chapterTitle":"Alma 42","verses":[{"vNo":"1 ","txt":"Mo nao, boe blong mi, mi luksave se i gat sam samting moa we i mekem tingting blong yu i wari, we yu no save andastanem—we hem i long saed blong jastis blong God long panis blong ol man blong sin; from we yu traem blong ting se hem i no raet we man blong sin i mas go long wan ples blong harem nogud."},{"vNo":"2 ","txt":"Nao luk, boe blong mi, bae mi eksplenem samting ia long yu. From luk, afta we Lod God i bin sendemaot ol fas papa mo mama blong yumi aot long garen blong Iden, blong oli save wokem graon ia we oli bin kamaot long hem—yes, hem i bin karemaot man, mo hem i putum, long is en blong garen blong Iden, jerubim, mo wan naef blong faet blong faea we i stap tanem raon long olgeta blong lukaot gud long tri blong laef—"},{"vNo":"3 ","txt":"Nao, yumi luk se man i bin kam olsem God, hem i save gud mo nogud; mo from hem i bin fraet se bae hem i no putumaot han blong hem mo tekem frut blong tri blong laef, mo kakae mo kasem laef blong oltaem, Lod God i putum jerubim mo naef blong faet blong faea ia, blong mekem se hem i no save kakae frut ia—"},{"vNo":"4 ","txt":"Mo olsem ia nao yumi luk, we God i bin givim wan taem long man blong sakem sin, yes, wan taem blong tes, wan taem blong sakem sin mo wok blong God."},{"vNo":"5 ","txt":"From luk, sapos Adam i bin putum han blong hemwan long taem ia, mo i bin kakae frut blong tri blong laef mo bae hem i kasem laef blong oltaem, folem toktok blong God, hem i no bin gat wan taem blong sakem sin; yes, mo tu toktok blong God bae i no gat yus, mo bigfala plan blong fasin blong sevem man bae i kam nogud."},{"vNo":"6 ","txt":"Be luk, God i bin putum long man blong hem i mas ded—taswe, olsem we oli bin katemaot olgeta long tri blong laef oli mas katemaot olgeta long fes blong graon—mo man i bin kam lus blong oltaem, yes, oli bin kam man we i bin foldaon."},{"vNo":"7 ","txt":"Mo nao, yu luksave from samting ia we God i bin katemaot ol fasfala papa mo mama blong yumi long bodi mo spirit long fes blong Lod; mo olsem ia nao yumi luksave we oli kam fri blong folem tingting blong olgeta."},{"vNo":"8 ","txt":"Nao luk, i no bin gat nid blong man i save sev long ded blong bodi, from samting ia bae i smasem gud bigfala plan blong glad."},{"vNo":"9 ","txt":"Taswe, olsem we sol i neva bin save ded, mo foldaon i bin givim long evri man wan ded blong spirit tugeta wetem blong bodi, olsem se, oli bin katemaot olgeta long fes blong Lod, i bin gat nid we evri man bae oli fri long ded blong spirit."},{"vNo":"10 ","txt":"Taswe, olsem we oli bin kam man blong wol, mo gat rabis tingting, mo mekem ol samting olsem devel, from fasin blong wol, ples blong tes ia i bin kam wan ples blong olgeta blong mekem rere; i bin kam wan ples blong mekem rere."},{"vNo":"11 ","txt":"Mo nao tingbaot, boe blong mi, sapos i no bin gat plan blong fasin blong pemaot man, (putum samting ia long saed) taem we oli bin ded, ol sol blong olgeta i bin harem nogud, from bae oli katemaot olgeta long fes blong Lod."},{"vNo":"12 ","txt":"Mo nao, i no bin gat wan wei blong mekem evri man i kam fri long ples ia blong foldaon, we man i bin putum long hem wan from fasin blong hem blong no stap biaen ol loa;"},{"vNo":"13 ","txt":"Taswe, folem jastis, plan blong fasin blong pemaot man i no bin save hapen, sapos ol man oli no sakem sin long ples ia blong tes, yes, ples ia blong mekem rere; from sapos i no gat ol samting ia, sore i no save wok from bae i mas smasem gud wok blong jastis. Nao God i no save smasem gud wok blong jastis; sapos i olsem, God i nomo God."},{"vNo":"14 ","txt":"Mo olsem ia nao yumi luksave we evri man i bin foldaon, mo jastis i bin holem taet olgeta; yes, jastis blong God, we i bin katemaot olgeta long fes blong hem blong oltaem."},{"vNo":"15 ","txt":"Mo nao, plan blong sore i no save wok sapos wan atonmen i no hapen; taswe God hemwan nomo i pem praes blong ol sin blong wol, blong mekem plan blong sore i hapen, blong givim ol samting we jastis i askem, blong mekem se God i save stap stret gud, wan stret God, mo tu wan God we i gat sore."},{"vNo":"16 ","txt":"Nao, fasin blong sakem sin i no save kam long man sapos i no gat wan panis, panis ia tu i no bin save finis olsem we laef blong sol bae i no save finis, panis ia i go tugeta wetem plan blong glad, we plan ia i no save finis olsem laef blong sol."},{"vNo":"17 ","txt":"Nao, olsem wanem wan man i save sakem sin sapos hem i no mekem sin? Olsem wanem hem i save mekem sin sapos i no gat loa? Bae i gat wan loa olsem wanem sapos i no gat wan panis?"},{"vNo":"18 ","txt":"Nao, God i bin putum wan panis i stap, mo hem i bin givim wan stret loa we i bin mekem man i save harem nogud tumas long ol save blong gud mo nogud blong hem."},{"vNo":"19 ","txt":"Nao, sapos i no gat wan loa se—sapos wan man i kilim ded wan narafala man, hem i mas ded—bae hem i fraet blong ded sapos hem i kilim ded wan narafala man?"},{"vNo":"20 ","txt":"Mo tu, sapos i no bin gat wan loa we i agensem sin, ol man bae oli no fraet blong mekem sin."},{"vNo":"21 ","txt":"Mo sapos i no bin gat wan loa i stap se, sapos ol man oli mekem sin, jastis i save mekem wanem, o sore tu, from we bae oli no gat wan kontrol long olgeta."},{"vNo":"22 ","txt":"Be i gat wan loa i stap, mo wan panis i go wetem, mo God i givim wan fasin blong sakem sin; we fasin blong sakem sin ia, sore i gat raet blong holem; sapos no, jastis i holem taet olgeta mo yusum loa, mo loa i givim panis; sapos no, ol wok blong jastis bae i smas gud, mo God bae i nomo God."},{"vNo":"23 ","txt":"Be God i neva stop blong stap olsem God, mo sore i gat raet blong holem olgeta we oli sakem sin tru, mo sore i kam from atonmen; mo atonmen i mekem laef bakegen long ded i hapen; mo laef bakegen long ded i tekem ol man oli gobak long fes blong God; mo olsem ia nao, oli kambak bakegen long fes blong hem, blong kasem jajmen folem ol wok blong olgeta, folem ol loa mo jastis."},{"vNo":"24 ","txt":"From luk, jastis i yusum ol samting we hem i nidim, mo tu sore i gat raet blong holem olgeta we i blong hem; mo olsem ia nao, olgeta nomo we i sakem sin tru bae oli sev."},{"vNo":"25 ","txt":"Wanem, yu ting se sore i save stilim jastis? Mi talem long yu, No; i no gat wan pis. Sapos i olsem, God bae i nomo God."},{"vNo":"26 ","txt":"Mo olsem ia nao God i mekem ol wok blong hem we i bigfala mo we i save finis i hapen; we i bin mekem rere stat long taem we wol i bin stat. Mo olsem ia nao fasin blong sevem man mo fasin blong pemaot man i hapen, mo tu ol fasin blong smasem gud mo harem nogud blong olgeta."},{"vNo":"27 ","txt":"Taswe, O boe blong mi, eni man we i wantem kam i save kam mo dringim ol wota blong laef fri nomo; mo eni man we i no wantem kam, semfala man ia God i no fosem hem blong kam; be long las dei, bae hem i kasem pei folem ol wok blong hem."},{"vNo":"28 ","txt":"Sapos hem i bin wantem blong mekem nogud, mo hem i no bin sakem sin long ol dei blong hem, luk, nogud bae i kam long hem, folem fasin blong fasin blong putembak blong God."},{"vNo":"29 ","txt":"Mo nao, boe blong mi, mi wantem se bae yu nomo wari from ol samting ia, mo yu wari from ol sin blong yu nomo, wetem wari ia we bae i tekem yu daon blong sakem sin."},{"vNo":"30 ","txt":"O boe blong mi, mi wantem se yu nomo tanem baksaed blong yu long ol jastis blong God. Yu no traem blong mekem eskius long eni kaen wei from ol sin blong yu, tru long fasin blong tanem baksaed blong yu long jastis blong God; be yu stap letem ol jastis blong God, mo sore blong hem, mo go tru long hadtaem wetem longfala tingting blong hem, i gat ful paoa long hat blong yu; mo letem samting ia i tekem tingting blong yu i stapdaon long das blong graon."},{"vNo":"31 ","txt":"Mo nao, O boe blong mi, God i bin singaotem yu blong prijim trutok long pipol ia. Mo nao boe blong mi, go long rod blong yu, talemaot trutok ia wetem tru mo fasin blong stap tru, blong mekem se yu save tekem ol sol i kam blong sakem sin, blong mekem se bigfala plan blong sore i save gat raet blong holem olgeta. Mo bae God i givim long yu olsem, folem ol toktok blong mi. Amen."}]}