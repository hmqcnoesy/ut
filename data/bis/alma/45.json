{"heading":"Hileman i bilivim ol toktok blong Alma—Alma i talemaot profesi blong foldaon blong ol man blong Nifae—Hemi blesem mo panisim graon—Maet Spirit i bin tekem Alma i go antap, semak olsem Moses—Fasin blong pulaot i gru long Jos. Raonabaot yia 73 bifo Kraes i bon.","sectionHeading":"Histri blong ol pipol blong Nifae, mo ol faet mo fasin blong pulaot blong olgeta, long ol dei blong Hileman, folem histri blong Hileman, we hem i bin kipim long ol dei blong hem.","prevAbbr":"alma","prevNo":44,"nextAbbr":"alma","nextNo":46,"chapterTitle":"Alma 45","verses":[{"vNo":"1 ","txt":"Luk, nao i bin hapen se, ol pipol blong Nifae i bin glad tumas, from Lod i bin mekem olgeta oli kam fri long ol han blong ol enemi blong olgeta; taswe oli bin givim ol tangkyu i go long Lod, God blong olgeta; yes, mo oli bin livim kakae plante mo prea plante, mo oli bin wosipim God wetem glad we i bigfala tumas."},{"vNo":"2 ","txt":"Mo i bin hapen long namba naentin yia blong rul blong ol jaj ova long ol pipol blong Nifae, se Alma i bin kam long boe blong hem Hileman mo i bin talem long hem: Yu bilivim ol toktok we mi bin talemaot long yu long saed blong ol histri we oli bin kipim?"},{"vNo":"3 ","txt":"Mo Hileman i bin talem long hem: Yes, mi bilivim."},{"vNo":"4 ","txt":"Mo Alma i bin talem long hem bakegen: Yu biliv long Jisas Kraes, we bae i kam?"},{"vNo":"5 ","txt":"Mo hem i bin talem: Yes, mi bilivim evri toktok we yu bin talem."},{"vNo":"6 ","txt":"Mo Alma i bin talem long hem bakegen: Bae yu save holem taet ol komanmen blong mi?"},{"vNo":"7 ","txt":"Mo hem i bin talem: Yes, bae mi holem ol komanmen blong yu wetem ful hat blong mi."},{"vNo":"8 ","txt":"Afta Alma i bin talem long hem: Mi blesem yu, mo bae Lod i mekem yu kam antap gud long graon ia."},{"vNo":"9 ","txt":"Be luk, mi gat samting blong profesae long yu; be wanem we mi profesae long yu bae yu no mas talemaot; yes, wanem we mi profesae long yu bae i no kamaot, go kasem taem we profesi ia i hapen; taswe raetem daon ol toktok we bae mi talem."},{"vNo":"10 ","txt":"Mo hemia ol toktok: Luk, mi luksave se pipol ia, ol man blong Nifae, folem spirit blong revelesen we i stap long mi, long fo handred yia stat long taem we bae Jisas Kraes i soemaot hemwan long olgeta, bae olgeta i kam slak from we oli lusum bilif."},{"vNo":"11 ","txt":"Yes, mo afta bae oli luk ol faet mo ol defren kaen rabis sik, yes, ol taem we i nomo gat kakae mo blad i ron, go kasem taem we ol pipol blong Nifae bae i nomo gat—"},{"vNo":"12 ","txt":"Yes, mo hemia from we bae oli kam slak from we oli lusum bilif mo bae oli mekem ol wok blong tudak, mo fasin blong gat rabis tingting, mo evri defren kaen rabis fasin; yes, mi talem long yu, se from bae oli sin agensem laet mo save we i bigfala tumas, yes, mi talem long yu, se stat long dei ia, i tru nambafo jeneresen bae evriwan i no pas i gowe, bifo bigfala rabis fasin ia bae i kam."},{"vNo":"13 ","txt":"Mo taem we bigfala dei ia i kam, luk, taem ia klosap bae i kam we olgeta we oli stap naoia, o ol pikinini blong olgeta we oli kaontem olgeta wetem ol pipol blong Nifae naoia, bae oli nomo kaontem olgeta wetem ol pipol blong Nifae."},{"vNo":"14 ","txt":"Be eni man we i stap yet, mo God i no smasem gud hem long bigfala mo nogud dei, bae oli kaontem hem wetem ol man blong Leman, mo bae hem i kam olsem olgeta, evriwan, be smol namba nomo we bae oli singaotem olgeta ol disaepol blong Lod; mo olgeta ia bae ol man blong Leman i folem go kasem taem we bae oli nomo gat. Mo nao, from rabis fasin, profesi ia bae i hapen."},{"vNo":"15 ","txt":"Mo nao i bin hapen se afta we Alma i bin talem ol samting ia long Hileman, hem i bin blesem hem, mo tu ol narafala boe blong hem; mo tu hem i bin blesem graon ia blong olgeta we i stret."},{"vNo":"16 ","txt":"Mo hem i bin talem: Olsem ia nao Lod God i talem—Graon ia bae i panis, yes, graon ia, long evri kantri, famle, lanwis, mo pipol, i go kasem bae mi smasem gud olgeta, we oli mekem rabis fasin, taem we oli kam raep fulwan; mo olsem we mi bin talem bae i hapen olsem; from hemia panis mo blesing blong God long graon, from we Lod i no save lukluk long sin wetem wan smol pat we hem i save akseptem."},{"vNo":"17 ","txt":"Mo nao, taem we Alma i bin talem ol toktok ia hem i bin blesem jos, yes, olgeta we oli mas stanap strong long fet stat long taem ia i go."},{"vNo":"18 ","txt":"Mo taem we Alma i bin mekem samting ia, hem i bin aot long graon blong Sarahemla, olsem blong go long graon blong Melek. Mo i bin hapen se i no bin gat eni man we i harem moa long hem; olsem long ded blong hem o long saed blong berem hem yumi no save long hem."},{"vNo":"19 ","txt":"Luk, hemia yumi save, se hem i bin wan stret man; mo toktok i bin go raon long jos se Spirit i bin tekem hem i go antap, o Lod i bin berem hem wetem han blong hem, semak olsem Moses. Be luk, ol skripja i talem se Lod i bin tekem Moses i go long hem; mo yumi ting se Lod i bin tekem Alma tu long spirit, i go long hem; taswe, from stamba tingting ia yumi no save eni samting long saed blong ded mo long saed blong berem blong hem."},{"vNo":"20 ","txt":"Mo nao i bin hapen se, long stat blong namba naentin yia blong rul blong ol jaj ova long ol pipol blong Nifae, we Hileman i bin go fored long medel blong ol pipol blong talemaot trutok long olgeta."},{"vNo":"21 ","txt":"From luk, from ol faet blong olgeta wetem ol man blong Leman mo ol plante smol pulaot blong olgeta, mo ol trabol we i bin stap long medel blong ol pipol, i bin gat nid we toktok blong God i go long olgeta, yes, mo se oda i mas stap truaot long jos."},{"vNo":"22 ","txt":"Taswe, Hileman mo ol brata blong hem i bin go aot blong stanemap jos bakegen long evri graon, yes, long evri bigtaon truaot long ful graon we i blong ol pipol blong Nifae. Mo i bin hapen se, oli bin jusum ol pris mo ol tija truaot evri graon, long evri jos."},{"vNo":"23 ","txt":"Mo nao i bin hapen se, afta we Hileman mo ol brata blong hem i bin jusum ol pris mo ol tija long ol jos, mo wan pulaot i bin girap long medel blong olgeta, mo olgeta i no bin lisin long ol toktok blong Hileman mo ol brata blong hem;"},{"vNo":"24 ","txt":"Be oli bin kam flas, from we oli flas insaed long ol hat blong olgeta, from ol bigfala rij blong olgeta we i tumas; taswe oli bin gru rij long ol ae blong olgeta bakegen, mo oli no bin folem gud ol toktok blong olgeta, blong wokbaot stret long fored blong God."}]}