{"heading":"Siblon mo afta Hileman i tekem ol tabu histri—Plante long ol man blong Nifae i go long graon long not—Hagot i bildim ol sip, we oli sel i go aot long solwota blong wes—Moronaeha i winim ol man blong Leman long faet. Raonabaot 56–52 yia bifo Kraes i bon.","prevAbbr":"alma","prevNo":62,"nextAbbr":"hel","nextNo":1,"chapterTitle":"Alma 63","verses":[{"vNo":"1 ","txt":"Mo i bin hapen long stat blong teti mo sikis yia blong rul blong ol jaj ova long ol pipol blong Nifae, se Siblon i bin tekem ol tabu histri ia we Alma i bin givim long Hileman."},{"vNo":"2 ","txt":"Mo hem i bin wan man we i stret, mo hem i bin wokbaot stret long fored blong God; mo hem i bin traehad blong mekem gud fasin oltaem, blong holem ol komanmen blong Lod, God blong hem, mo brata blong hem tu."},{"vNo":"3 ","txt":"Mo i bin hapen se Moronae i bin ded tu. Mo olsem ia nao teti mo sikis yia blong rul blong ol jaj i bin en."},{"vNo":"4 ","txt":"Mo i bin hapen se long teti mo seven yia blong rul blong ol jaj, i bin gat wan bigfala grup blong ol man, i go kasem faef taosen mo fo handred man, wetem ol woman blong olgeta mo ol pikinini blong olgeta, oli bin aot long graon blong Sarahemla i go insaed long graon we i stap long not."},{"vNo":"5 ","txt":"Mo i bin hapen se Hagot, from we hem i bin wan man we i wantem faenemaot samting tumas, taswe hem i bin go aot mo i bin bildim wan sip blong hem we i bigfala tumas, long ol boda blong graon Plante, klosap long graon Emti, mo i bin putum hem long solwota blong wes, klosap long smolfala graon we i bin go long graon long not."},{"vNo":"6 ","txt":"Mo luk, i bin gat plante long ol man blong Nifae we oli bin go insaed long sip ia mo oli bin sel i go aot wetem plante kakae, mo tu wetem plante woman mo ol pikinini; mo oli bin tekem rod blong olgeta i go long not. Mo olsem ia nao teti mo seven yia i bin en."},{"vNo":"7 ","txt":"Mo long teti mo eit yia, man ia i bin bildim ol narafala sip. Mo fas sip i bin kambak tu, mo plante moa pipol i bin go insaed long hem; mo olgeta tu i bin tekem plante kakae, mo oli bin go aot bakegen long graon long not."},{"vNo":"8 ","txt":"Mo i bin hapen se ol man blong Nifae oli neva bin harem moa nius blong olgeta ia. Mo mifala i bin ting se oli bin draon long ol dip ples blong solwota. Mo i bin hapen se wan narafala sip tu i bin sel i go aot; mo wea ples hem i bin go mifala i no save."},{"vNo":"9 ","txt":"Mo i bin hapen se long yia ia i bin gat plante pipol we oli bin go aot long graon we i go long not. Mo olsem ia nao teti mo eit yia i bin en."},{"vNo":"10 ","txt":"Mo i bin hapen long teti mo naen yia blong rul blong ol jaj, Siblon i bin ded tu, mo Korianton i bin go aot long graon we i go long not long wan sip, blong karem ol kakae i go aot long ol pipol we oli bin go aot long graon ia."},{"vNo":"11 ","txt":"Taswe i bin kam impoten blong Siblon i givimaot ol tabu samting ia, bifo long ded blong hem, long boe blong hem Hileman, we oli bin singaotem hem Hileman, from oli bin singaotem hem long nem blong papa blong hem."},{"vNo":"12 ","txt":"Nao luk, ol raeting ia we Hileman i bin holem, oli bin raetem olgeta mo sendem i go aot long ol pikinini blong ol man truaot evri graon, be i no long ol pat ia we Alma i bin givim oda se bae oli no mas go."},{"vNo":"13 ","txt":"Be, ol samting ia oli mas holem i tabu, mo oli pasem i kam daon stat long wan jeneresen i go long narafala wan; taswe, long yia ia, oli bin pasem i go long Hileman, bifo ded blong Siblon."},{"vNo":"14 ","txt":"Mo i bin hapen tu se long yia ia we i bin gat sam long olgeta we oli pulaot we oli bin go aot long ol man blong Leman; mo oli bin stat bakegen blong tanem tingting blong oli kros long ol man blong Nifae."},{"vNo":"15 ","txt":"Mo tu long semfala yia ia oli bin kam daon wetem wan bigfala namba blong ami blong faet agensem ol pipol blong Moronaeha, o agensem ami blong Moronaeha, long faet ia ol man blong Nifae i bin winim olgeta mo oli bin ronem olgeta i gobak bakegen long ol graon blong olgeta bakegen, mo oli bin safa bigfala lus."},{"vNo":"16 ","txt":"Mo olsem ia nao teti mo naen yia blong rul blong ol jaj ova long ol pipol blong Nifae i bin en."},{"vNo":"17 ","txt":"Mo olsem ia nao histri blong Alma i bin en, mo Hileman boe blong hem, mo tu Siblon, we i boe blong hem."}]}