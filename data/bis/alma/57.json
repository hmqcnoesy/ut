{"heading":"Hileman i talem stori long fasin blong tekem Antipara mo fasin blong givim aot mo afta long fasin blong lukaot gud blong Kumenae—Ol yang man blong Amon blong hem oli faet strong; olgeta evriwan i kasem kil, be i no gat wan we oli kilim i ded—Gid i ripotem ol fasin blong kilim ded ol man mo ronwe blong Leman prisena. Raonabaot 63 yia bifo Kraes i bon.","prevAbbr":"alma","prevNo":56,"nextAbbr":"alma","nextNo":58,"chapterTitle":"Alma 57","verses":[{"vNo":"1 ","txt":"Mo nao i bin hapen se mi bin kasem wan leta long Amoron, we hem i king, leta ia i talem se sapos mi givim aot ol prisena ia blong faet we mifala i bin tekem, bae hem i givim aot bigtaon blong Antipara long mifala."},{"vNo":"2 ","txt":"Be mi bin sendem wan leta long king, se mifala i sua se ol soldia blong mifala oli inaf blong tekem bigtaon Antipara wetem paoa blong mifala; mo blong givim aot ol prisena from bigtaon ia bae mifala i ting se i no waes long mifala, mo se bae mifala i save givim aot ol prisena nomo blong jenisim ol man blong Nifae prisena."},{"vNo":"3 ","txt":"Mo Amoron i no bin wantem tingting we mi givim long leta blong mi, from we hem i no wantem jenisim ol prisena; taswe mifala i bin stat blong mekem rere blong go agensem bigtaon Antipara."},{"vNo":"4 ","txt":"Be ol pipol blong Antipara i bin aot long bigtaon ia, mo oli bin ronwe i go long ol narafala bigtaon blong olgeta, we oli bin holem taet, blong mekem olgeta bigtaon ia i stap strong; mo olsem ia nao bigtaon blong Antipara i bin foldaon long han blong mifala."},{"vNo":"5 ","txt":"Mo olsem ia nao twenti mo eit yia blong rul blong ol jaj i bin en."},{"vNo":"6 ","txt":"Mo i bin hapen se long stat blong twenti mo naen yia, mifala i bin kasem wan saplae blong ol kakae, mo tu wan namba blong ademap long ami blong mifala, i bin kamaot long graon blong Sarahemla, mo long graon raonabaot, kasem namba blong sikis taosen man, hemia antap long siksti blong ol boe blong ol man blong Amon we i bin kam blong joenem ol brata blong olgeta, smol grup blong mi blong tu taoseni. Mo nao luk, mifala i bin strong, yes, mo tu mifala i bin gat plante kakae i kam long mifala."},{"vNo":"7 ","txt":"Mo i bin hapen se i bin tingting blong mifala blong mekem wan faet wetem ami we i bin stap blong lukaot gud long bigtaon Kumenae."},{"vNo":"8 ","txt":"Mo nao luk, bae mi soem long yu se i bin kwiktaem we mifala i bin kasem tingting blong mifala; yes, wetem strong ami blong mifala, o wetem wan pat long ol strong ami blong mifala, mifala i bin raonem, long naet, bigtaon Kumenae, smol taem bifo oli rere blong kasem wan saplae blong ol kakae."},{"vNo":"9 ","txt":"Mo i bin hapen se mifala i bin kam raonabaot long bigtaon blong plante naet; be mifala i bin slip long ol naef blong faet blong mifala, mo mifala i bin putum ol gad blong mekem se ol man blong Leman i no save kam agensem mifala long naet mo kilim ded mifala, we oli bin traem plante taem; be long plante taem we oli bin traem, hemia blad blong olgeta i bin ron."},{"vNo":"10 ","txt":"Sam taem afta ol kakae blong olgeta i bin kam, mo oli rere blong kam insaed long bigtaon long naet. Mo mifala, long ples blong ol man blong Leman, mifala ol man blong Nifae; taswe, mifala i bin mitim olgeta mo ol kakae blong olgeta."},{"vNo":"11 ","txt":"Mo i nomata we ol man blong Leman i bin katemaot sapot blong olgeta olsem ia, oli bin wantem blong holem taet bigtaon yet; taswe i bin gat nid se bae mifala i mas tekem ol kakae ia mo sendem olgeta i go long Judia, mo ol prisena blong mifala long graon blong Sarahemla."},{"vNo":"12 ","txt":"Mo i bin hapen se i no bin gat plante dei i pas bifo ol man blong Leman i bin stat blong lusum ol hop blong win; taswe oli bin lego bigtaon i kam long ol han blong mifala; mo olsem ia nao mifala i bin kasem ol plan blong mifala blong kasem bigtaon Kumenae."},{"vNo":"13 ","txt":"Be i bin hapen se ol prisena blong mifala i bin plante tumas we, nomata long bigfala namba blong mifala, mifala i bin nid blong givim wok long ol ami blong mifala blong holem taet olgeta, o blong kilim ded olgeta."},{"vNo":"14 ","txt":"From luk, bigfala namba blong olgeta bae i ronwe long ples we oli sud stap long hem, mo bae oli yusum ol ston blong faet wetem, mo wetem ol nalnal, o eni samting we oli save putum long ol han blong olgeta, inaf blong mekem se mifala i bin kilim ded moa long tu taosen long olgeta, afta we oli bin givim olgeta long mifala olsem ol prisena blong faet."},{"vNo":"15 ","txt":"Taswe i bin gat nid se mifala i mas kilim ded olgeta, o gad long olgeta, wetem ol naef blong faet blong mifala long han blong mifala, daon long graon blong Sarahemla; mo tu ol kakae blong mifala i nomo plante bitim hemia we inaf blong ol man blong mifala nomo, i nomata long hemia we mifala i bin tekem long ol man blong Leman."},{"vNo":"16 ","txt":"Mo nao, long ol taem ia we oli impoten tumas, i bin kam wan samting we i impoten tumas blong tingbaot wanem nao blong mekem long saed blong ol prisena ia blong faet; be, mifala i bin jusum blong sendem olgeta i go daon long graon blong Sarahemla; taswe mifala i bin jusum wan pat blong ol man blong mifala, mo bin putum olgeta blong givim oda long ol prisena blong mifala blong go daon long graon blong Sarahemla."},{"vNo":"17 ","txt":"Be i bin hapen se long tumora blong hem oli bin kambak. Mo nao luk, mifala i no bin askem olgeta long saed blong ol prisena; from luk, ol man blong Leman i stap atakem mifala, mo oli bin kambak long stret taem blong sevem mifala blong mifala i no foldaon i go long ol han blong olgeta. From luk, Amoron i bin sendem long sapot blong olgeta wan niu saplae blong ol kakae mo tu wan bigfala namba blong ol man blong ami."},{"vNo":"18 ","txt":"Mo i bin hapen se ol man ia we mifala i bin sendem wetem ol prisena i bin kasem mifala long stret taem blong stopem olgeta, olsem we klosap bae oli winim mifala."},{"vNo":"19 ","txt":"Be luk, smol grup blong tu taosen mo siksti blong mi i bin faet strong tumas; yes, oli bin stanap strong agensem ol man blong Leman, mo oli bin kilim ded olgeta evriwan ia we oli bin agensem olgeta."},{"vNo":"20 ","txt":"Mo taem we klosap ol narafala ami blong mifala i bin ronwe long fored blong ol man blong Leman, luk, ol tu taosen mo siksti ia i bin stanap strong mo oli no bin lusum fasin blong no save fraet."},{"vNo":"21 ","txt":"Yes, mo oli bin obei mo folem evri toktok blong oda mo oli bin folem stret gud; yes, mo tu i bin hapen long olgeta folem fet blong olgeta; mo mi bin tingbaot ol toktok we oli bin talem long mi se ol mama blong olgeta i bin tijim olgeta."},{"vNo":"22 ","txt":"Mo nao luk, i bin olgeta ia ol boe blong mi, mo ol man ia we mifala i bin jusum blong tekem ol prisena, long olgeta ia nao mifala i mas givim bigfala win ia; from we hem i bin olgeta ia nao we oli bin winim ol man blong Leman; taswe oli bin pusumbak ol man blong Leman i go long bigtaon blong Mantae."},{"vNo":"23 ","txt":"Mo mifala i bin holem taet bigtaon blong mifala Kumenae, mo oli no bin smasem gud mifala wetem naef blong faet; be, mifala i bin lusum bigfala namba blong mifala."},{"vNo":"24 ","txt":"Mo i bin hapen se afta we ol man blong Leman i bin ronwe, mi bin givim ol oda kwiktaem se ol man blong mi we oli bin kasem kil bae oli mas tekemaot olgeta long ol ded bodi mo mi bin mekem se i gat bandej long ol kil blong olgeta."},{"vNo":"25 ","txt":"Mo i bin hapen se i bin gat tu handred, aot long tu taosen mo siksti blong mi, we ae blong olgeta i bin dak from we oli bin lusum blad; be, folem gudfala fasin blong God, mo long bigfala sapraes blong mifala, mo tu long glad blong ful ami blong mifala, i no bin gat wan sol long olgeta we i bin lus; yes, mo tu i no bin gat wan sol long olgeta we i no bin kasem plante kil."},{"vNo":"26 ","txt":"Mo nao, fasin blong sevem blong olgeta i bin sapraesem ful ami blong mifala, yes, we oli no bin ded taem we i bin gat taosen long ol brata blong mifala we oli bin kilim ded olgeta. Mo mifala i luksave tru se hemia i from merikel paoa blong God, from fet blong olgeta we i bin tumas long samting ia we ol mama blong olgeta i bin tijim olgeta blong bilif—se i gat wan God we i stret, mo eni man we i gat tingting we i strong fulwan, se God bae i sevem olgeta wetem gudfala paoa blong hem."},{"vNo":"27 ","txt":"Nao hemia hem i bin fet blong olgeta we mi bin tokbaot; oli yang, mo ol tingting blong olgeta i stap strong, mo oli stap putum tras blong olgeta long God oltaem."},{"vNo":"28 ","txt":"Mo i bin hapen se afta we mifala i bin lukaot gud long ol man blong mifala we oli bin kasem kil, mo mifala i bin berem ol ded man blong mifala mo tu ol ded man blong ol man blong Leman, we oli bin plante, luk, mifala i bin askem long Gid long saed blong ol prisena we oli bin stat blong go daon wetem olgeta long graon blong Sarahemla."},{"vNo":"29 ","txt":"Nao Gid i bin jif kapten ova long grup we oli bin jusum hem blong gad long olgeta blong go daon long graon."},{"vNo":"30 ","txt":"Mo nao, hemia i ol toktok we Gid i bin talem long mi: Luk, mifala i bin stat blong go daon long graon blong Sarahemla wetem ol prisena blong mifala. Mo i bin hapen se mifala i bin mitim ol spae blong ol ami blong yumi we ol lida i bin sendem olgeta blong waj ova long kamp blong ol man blong Leman."},{"vNo":"31 ","txt":"Mo oli bin singaot long mifala, oli talem—Luk, ol ami blong ol man blong Leman i stap maj i go long bigtaon blong Kumenae; mo luk, bae oli atakem olgeta, yes, mo bae oli smasem gud ol pipol blong yumi."},{"vNo":"32 ","txt":"Mo i bin hapen se ol prisena blong mifala i bin harem ol singaot blong olgeta, we i bin mekem olgeta tekem fasin blong no save fraet; mo oli bin stat blong girap blong atakem mifala."},{"vNo":"33 ","txt":"Mo i bin hapen se from fasin blong olgeta blong atakem mifala, mifala i bin atakem olgeta wetem ol naef blong mifala blong faet. Mo i bin hapen se oli bin ron i kam long wan grup long ol naef blong blong faet mifala, mo long taem ia mifala i bin kilim ded bigfala namba blong olgeta, mo ol narawan oli bin kamaot long ol gadman mo oli bin ronwe long mifala."},{"vNo":"34 ","txt":"Mo luk, taem we oli bin ronwe mo mifala i no bin save kasem olgeta, mifala i bin maj kwik taem i go long bigtaon Kumenae; mo luk, mifala i bin kasem long stret taem blong mekem se mifala i save helpem ol brata blong mifala blong lukaotem gud bigtaon ia."},{"vNo":"35 ","txt":"Mo luk, bakegen God i mekem yumi fri aot long ol han blong ol enemi blong yumi. Mo presem nem blong God blong yumi; from luk i hem we i bin mekem yumi kam fri; yes, we i bin mekem bigfala samting ia blong yumi."},{"vNo":"36 ","txt":"Nao i bin hapen se taem we mi, Hileman, mi bin harem ol toktok ia blong Gid, hat blong mi i bin fulap wetem glad we i tumas from gudfala fasin blong God blong sevem long mifala, we bae mifala i no save lus; yes, mo mi trastem se ol sol blong ol man we oli bin kilim ded olgeta, i bin go insaed long kingdom blong God."}]}