{"heading":"","prevAbbr":"introduction","nextAbbr":"1-ne","prevNo":1,"nextNo":1,"chapterTitle":"Wan Smol Toktok long Saed blong Buk blong Momon","verses":[{"txt":"Buk blong Momon i wan tabu histri blong ol pipol long Amerika blong bifo, mo oli bin raetemdaon long ol buk we oli mekem wetem aean. Oli tokbaot fo defren kaen buk we oli mekem wetem aean long buk ia:"},{"txt":"Ol Buk blong Nifae, we i bin gat tu defren kaen: Ol Smolfala Buk mo Ol Bigfala Buk. Faswan i bin tokbaot moa ol samting long saed blong ol samting we i bin kamaot long ol pipol ia long saed blong spirit, mo ministri mo ol tijing blong ol profet, be laswan i bin holem moa ol samting we i bin kamaot long ol pipol ia long saed blong laef blong olgeta (1 Nifae 9:2–4). Stat long taem blong Mosaea, be, ol bigfala buk i bin holem tu ol samting we oli blong spirit we i impoten tumas."},{"txt":"Ol Buk blong Momon, we i wan smol pat nomo we Momon i bin tekemaot long Ol Bigfala Buk blong Nifae, wetem plante sotfala toktok blong hem. Ol buk ia tu i bin holem histri we i gohed we Momon i bin raetem, mo sam narafala moa we boe blong hem Moronae, i bin raetem."},{"txt":"Ol Buk blong Ita, we i givim wan histri blong ol man blong Jared. Moronae i bin mekem histri ia i kam smol, we i bin putum sam toktok blong hemwan mo i bin joenem histri ia wetem ol stamba histri anda long nem “Buk blong Ita.”"},{"txt":"Ol Buk we oli mekem wetem Bras, ol pipol blong Lihae i bin karemaot long Jerusalem 600 yia bifo Kraes i bon. Olgeta ia i bin gat “ol faef Buk blong Moses, … Mo tu wan histri blong ol Jiu stat long stat, … go kasem stat blong taem we Sedekia i rul, king blong Juda; Mo tu ol profesi blong ol tabu profet” (1 Nifae 5:11–13). Plante toktok we i kamaot long ol buk ia, oli ol toktok blong Aesea mo sam narafala profet blong Baebol mo tu ol profet we i no blong Baebol, i kamaot long Buk blong Momon."},{"txt":"Buk blong Momon i gat fiftin stamba pat o divisen, we oli singaotem ol buk, be wan nomo i no olsem ia, oli singaotem eni man long nem blong stamba man we i raetem. Fas pat (ol fasfala sikis buk, endem long Omnae) i wan translesen we i kamaot long ol Smolfala Buk blong Nifae. Bitwin long buk blong Omnae mo Mosaea, i gat wan ples we oli singaotem Ol Toktok blong Momon. Hem i bin joenem stori blong Nifae olsem we i stap long ol Smolfala Buk blong Nifae wetem samfala pat nomo we Momon i bin tekemaot long ol Bigfala Buk."},{"txt":"Longfala pat, stat long Mosaea go kasem Momon, japta 7, nomo, hem i wan translesen blong smol toktok we Momon i bin tekemaot long ol Bigfala Buk blong Nifae. Las pat, stat long Momon, japta 8, go kasem en blong buk, i bin kamaot tru long boe blong Momon, Moronae, we, afta hem i bin finisim histri blong laef blong papa blong hem, i bin mekem histri blong ol man Jared i kam smol (olsem Buk blong Ita) mo biaen i bin joenem ol pat we oli save olgeta olsem Buk blong Moronae."},{"txt":"Long o klosap long yia 421 afta Kraes i bon, Moronae, laswan long ol profet blong histri blong ol man blong Nifae, i bin lokem tabu histri ia mo i bin haedem histri ia wetem Lod, blong hem i karem olgeta i kamaot long ol lata dei, olsem we voes blong God i bin talemaot tru long ol profet blong hem blong bifo. Long yia 1823 afta Kraes i bon, semfala Moronae ia, long taem ia i bin wan man we i laef bakegen, i bin visitim Profet Josef Smit mo afta i bin givim ol buk ia we oli bin raet long olgeta, long hem."}]}