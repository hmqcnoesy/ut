{"heading":"Inos i prea strong tumas mo i kam klin aot long ol sin blong hem—Voes blong Lod i kam long tingting blong hem, we i promes se ol man blong Leman bae i kasem fasin blong sevem man long wan dei long fiuja—Ol man blong Nifae i bin lukaotem blong tekembak ol man blong Leman—Inos i glad long Ridima blong hem. Raonabaot 420 yia bifo Kraes i bon.","prevAbbr":"jacob","prevNo":7,"nextAbbr":"jarom","nextNo":1,"chapterTitle":"Inos 1","verses":[{"vNo":"1 ","txt":"Luk, i bin hapen se mi, Inos, mi save se papa blong mi i bin wan stret man—from hem i bin tijim mi long lanwis blong hem, mo tu long ol fasin blong lukaotem gud mo givim advaes blong Lod—mo mi blesem blong God from samting ia—"},{"vNo":"2 ","txt":"Mo bae mi talem long yufala long saed blong traehad we mi bin gat long fored blong God, bifo mi bin kam klin aot long ol sin blong mi."},{"vNo":"3 ","txt":"Luk, mi bin go blong lukaotem ol anamol long ol bus; mo ol toktok we mi bin harem plante taem papa blong mi i toktok long saed blong laef we i no save finis, mo glad blong ol sent, i bin go daon dip long hat blong mi."},{"vNo":"4 ","txt":"Mo sol blong mi i bin hanggri; mo mi bin nildaon long fored blong Man we i bin mekem mi, mo mi bin prea long hem wetem wan strongfala prea mo bin askem hem strong from sol blong miwan; mo long fuldei mi bin prea long hem; yes, mo taem we naet i bin kam mi bin stap blong leftemap voes blong mi laod mekem se i bin kasem ol heven."},{"vNo":"5 ","txt":"Mo wan voes i bin kam long mi, i talem se: Inos, mi mi fogivim ol sin blong yu, mo bae mi blesem yu."},{"vNo":"6 ","txt":"Mo mi, Inos, mi bin save we God i no save giaman; from samting ia, hem i bin tekemaot ol rong blong mi."},{"vNo":"7 ","txt":"Mo mi bin talem se: Lod, yu mekem samting ia olsem wanem?"},{"vNo":"8 ","txt":"Mo hem i bin talem long mi se: From fet blong yu long Kraes, we yu yu neva bin harem o lukim hem. Mo plante yia bae i pas i gowe bifo hem i soemaot hemwan long bodi blong mit mo bun; from samting ia, go stat, fet blong yu i bin mekem yu klin."},{"vNo":"9 ","txt":"Nao, i bin hapen se taem we mi bin harem ol toktok ia, mi bin stat blong gat wan tingting we mi wantem wan gudfala laef blong ol brata blong mi, ol man blong Nifae; from samting ia, mi bin poremaot ful sol blong mi long God from olgeta."},{"vNo":"10 ","txt":"Mo taem we, olsem ia nao, mi bin stap traehad long spirit, luk, voes blong Lod i bin kam long tingting blong mi bakegen, i talem se: Bae mi visitim ol brata blong yu folem ol had wok blong olgeta oltaem blong holem ol komanmen blong mi. Mi bin givim long olgeta graon ia, mo hem i wan tabu graon; mo bae mi no panisim graon ia hemia nomo sapos i no from stamba tingting ia blong rabis fasin; from samting ia, bae mi visitim ol brata blong yu folem wanem mi bin talem; mo ol fasin blong brekem loa, bae mi mekem se i foldaon wetem sore long ol hed blong olgeta bakegen."},{"vNo":"11 ","txt":"Mo afta mi, Inos, mi bin harem ol toktok ia, fet blong mi i bin stat blong kam strong long Lod; mo mi bin prea long hem wetem plante longfala hadwok from ol brata blong mi, ol man blong Leman."},{"vNo":"12 ","txt":"Mo i bin hapen se afta we mi bin prea mo bin wok had wetem fasin blong wok had oltaem, Lod i bin talem long mi: Bae mi givim long yu olsem we yu yu wantem, from fet blong yu."},{"vNo":"13 ","txt":"Mo nao, luk, hemia i bin samting we mi bin wantem long hem—se sapos i olsem, we ol pipol blong mi, ol man blong Nifae, bae i foldaon long fasin blong brekem loa, mo tru long eni wei oli ded, mo, ol man blong Leman bae i no ded, se Lod God bae i sevem wan histri blong ol pipol blong mi, ol man blong Nifae; sapos samting ia i mas hapen tru long paoa blong tabu han blong hem, blong mekem se i save kamaot long wan dei long fiuja long ol man blong Leman, blong, maet, oli save tekem olgeta long fasin blong sevem man—"},{"vNo":"14 ","txt":"From long taem ia ol hadwok blong mifala oli blong nating nomo blong karem bak olgeta i kam long tru fet. Mo oli bin mekem wan promes long kros blong olgeta se, sapos i save hapen, bae oli smasem ol histri blong mifala mo mifala, mo tu evri kastom blong ol bubu blong mifala."},{"vNo":"15 ","txt":"From samting ia, from mi bin save se Lod God i save sevem ol histri blong mifala, mi bin gohed blong prea long hem, from hem i bin talem long mi se: Eni samting we bae yu askem wetem fet, bilivim se bae yu kasem long nem blong Kraes, bae yu kasem samting ia."},{"vNo":"16 ","txt":"Mo mi bin gat fet, mo mi bin prea long God blong bae hem i sevem ol histri; mo hem i bin mekem wan kavenan wetem mi se bae hem i karem olgeta i kamaot long ol man blong Leman long taem we hem i jusum."},{"vNo":"17 ","txt":"Mo mi, Inos, mi bin save se bae i hapen folem kavenan we hem i bin mekem; from samting ia, sol blong mi i bin stop blong wari."},{"vNo":"18 ","txt":"Mo Lod i bin talem long mi: Ol bubu blong yu tu i bin askem long mi samting ia; mo bae mi mekem samting ia long olgeta folem fet blong olgeta; from fet blong olgeta i bin olsem blong yu."},{"vNo":"19 ","txt":"Mo nao i hapen se mi, Inos, mi bin go aot long medel blong ol pipol blong Nifae, mi bin talemaot ol profesi blong ol samting we bae i kam mo talem testemoni long ol samting we mi bin harem mo bin lukim."},{"vNo":"20 ","txt":"Mo mi talemaot se ol pipol blong Nifae i bin lukaotem gud oltaem blong karembak ol man blong Leman i kam long tru fet blong God. Be ol wok blong mifala i blong nating nomo; fasin ia blong olgeta blong no laekem ol man i bin strong, mo ol rabis fasin blong olgeta i bin lidim olgeta, mekem se oli bin kam wael, mo prapa wael, mo wan pipol we i laekem blong mekem blad i ron, oli bin fulap wetem fasin blong wosipim ol aedol mo oli bin doti; oli bin kakae ol anamol we oli kakae ol narafala anamol; oli bin stap insaed long ol tenet, mo oli wokbaot olbaot long ples we i no gat man long hem, wetem wan smolfala skin blong anamol we i raonem wes blong olgeta, mo oli bin sevem ol hed blong olgeta; mo oli bin gud tumas long bonara, mo long huknaef, mo long akis. Mo plante long olgeta i no bin kakae eni samting, be mit nomo we i no tan; mo oli bin gohed oltaem blong lukaotem mifala blong kilim ded mifala."},{"vNo":"21 ","txt":"Mo i bin hapen se ol pipol blong Nifae i bin wok long graon, mo oli resemap evri kaen sid, mo blong ol frut, mo ol grup blong eni kaen anamol we i stap tugeta, mo ol grup blong ol kaen buluk blong evri kaen, mo ol nanigot, mo ol wael nanigot, mo tu plante hos."},{"vNo":"22 ","txt":"Mo i bin gat bigfala namba blong ol profet long medel blong mifala. Mo ol pipol i bin wan pipol we i stronghed, mo oli slo blong andastanem."},{"vNo":"23 ","txt":"Mo i no bin gat eni samting, be ol rabis hadtaem nomo, oli bin prij mo profesae long saed blong ol faet, mo ol rao, mo ol foldaon, mo oli gohed blong mekem se oli tingbaot ded, mo taem blong taem we i no save finis, mo ol jajmen mo paoa blong God, mo evri samting ia—oli gohed blong mekem olgeta i gat respek long Lod oltaem. Mi se i no bin gat eni samting we i sot long ol samting ia, mo toktok we i klia tumas, we bae i blokem olgeta blong go daon kwik long ded. Mo long fasin ia nao mi raet long saed blong olgeta."},{"vNo":"24 ","txt":"Mo mi bin luk ol faet bitwin ol man blong Nifae mo ol man blong Leman, long rod blong ol dei blong mi."},{"vNo":"25 ","txt":"Mo i bin hapen se mi bin stat blong kam olfala, mo wan handred mo seventi mo naen yia i bin pas long taem we papa blong mifala Lihae i bin aot long Jerusalem."},{"vNo":"26 ","txt":"Mo mi bin luk se i no longtaem we mi mas go daon long gref blong mi, mo paoa blong God i bin kam long mi mekem se mi mas prij mo talemaot profesi long ol pipol ia, mo talemaot trutok folem trutok we i stap long Kraes. Mo mi bin talemaot hemia long evri dei blong mi, mo mi bin glad long hem mo i bitim evri narafala samting long wol."},{"vNo":"27 ","txt":"Mo klosap mi go long ples blong spel blong mi, we i wetem Ridima blong mi; from mi save se tru long hem bae mi spel. Mo mi glad long dei we bodi blong mit mo bun blong mi bae i kam wan niu bodi we i nomo save ded, mo bae i stanap long fored blong hem; afta bae mi luk fes blong hem wetem glad, mo bae hem i talem long mi: Kam long mi, yu we mi bin blesem yu, i gat wan ples i rere blong yu long ol kingdom blong Papa blong mi. Amen."}]}