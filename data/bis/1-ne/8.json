{"heading":"Lihae i luk wan visen blong tri blong laef—Hem i kakae long ol frut blong hem mo hem i wantem famle blong hem blong mekem olsem—Hem i luk wan rel blong aean, wan stret mo smol rod, mo ol klaod blong tudak we i kavremap ol man—Saraea, Nifae, mo Sam i kakae long frut ia, be Leman mo Lemyul i no wantem. Raonabaot 600–592 yia bifo Kraes i bon.","prevAbbr":"1-ne","prevNo":7,"nextAbbr":"1-ne","nextNo":9,"chapterTitle":"1 Nifae 8","verses":[{"vNo":"1 ","txt":"Mo i bin hapen se mifala i bin karem i kam tugeta ol defren kaen sid blong evri kaen, blong wit tugeta wetem evri kaen, mo tu blong ol sid blong frut blong evri kaen."},{"vNo":"2 ","txt":"Mo i bin hapen se long taem we papa blong mi i bin stap long ples we i no gat man long hem, hem i bin toktok long mifala, i se: Luk, mi bin drim long wan drim; o, long ol narafala toktok, mi bin luk wan visen."},{"vNo":"3 ","txt":"Mo luk, from samting ia we mi bin luk, mi gat stamba tingting blong glad long Lod from Nifae, mo Sam, from mi gat stamba tingting blong biliv strong se tufala, mo tu plante long ol laen blong tufala, bae i sev."},{"vNo":"4 ","txt":"Be luk, Leman mo Lemyul, mi fraet tumas from yutufala; from luk, mi bin ting mi bin luk long drim blong mi, wan dak mo sore ples we i no gat man long hem."},{"vNo":"5 ","txt":"Mo i bin hapen se mi bin luk wan man, mo hem i bin putum wan longfala waet klos; mo hem i bin kam mo stanap long fored blong mi."},{"vNo":"6 ","txt":"Mo i bin hapen se hem i bin toktok long mi, mo bin askem mi blong folem hem."},{"vNo":"7 ","txt":"Mo i bin hapen se taem we mi bin folem hem mi bin luk miwan se mi bin stap long wan dak mo sore emti ples."},{"vNo":"8 ","txt":"Mo afta we mi bin wokbaot blong spes blong plante aoa long tudak, mi bin stat blong prea long Lod blong hem i gat sore long mi, folem plante sore mo lav blong hem."},{"vNo":"9 ","txt":"Mo i bin hapen se afta we mi bin prea long Lod mi bin luk wan bigfala fil we i gat fulap spes."},{"vNo":"10 ","txt":"Mo i bin hapen se mi bin luk wan tri, we frut blong hem i bin gud tumas blong i save mekem man i hapi."},{"vNo":"11 ","txt":"Mo i bin hapen se mi bin go aot mo mi bin kakae long frut blong tri ia; mo mi bin faenem se frut ia i moa swit bitim evri frut we mi bin testem bifo. Yes, mo mi bin luk se frut blong hem i bin waet i bitim evri waet samting we mi bin luk bifo."},{"vNo":"12 ","txt":"Mo taem we mi bin kakae long frut blong tri ia, hem i bin fulumap sol blong mi wetem bigfala glad we i bigwan tumas; from samting ia, mi bin stat blong wantem tumas se famle blong mi bae i kakae long frut ia tu, from mi bin save se tes blong frut ia i bitim tes blong evri narafala frut."},{"vNo":"13 ","txt":"Mo taem we mi bin stap lukluk olbaot, blong maet mi save faenem famle blong mi tu, mi bin luk wan reva blong wota; mo i bin ron klosap, mo hem i bin klosap long tri we mi bin stap kakae frut blong hem."},{"vNo":"14 ","txt":"Mo mi bin luk blong faenemaot wanem ples hem i bin kamaot long hem; mo mi bin luk maot blong hem i no longwe tumas; mo long maot blong hem mi bin luk mama blong yufala Saraea, mo Sam, mo Nifae; mo oli bin stanap olsem we oli no bin save se bae oli go wea."},{"vNo":"15 ","txt":"Mo i bin hapen se mi bin sakem han long olgeta; mo tu mi bin singaot bigwan long olgeta blong oli sud kam long mi mo kakae long frut ia, we i gud bitim ol narafala frut."},{"vNo":"16 ","txt":"Mo i bin hapen se oli bin kam long mi mo oli bin kakae long frut ia tu."},{"vNo":"17 ","txt":"Mo i bin hapen se mi bin wantem tumas se Leman mo Lemyul bae i kam mo kakae long frut ia tu; from samting ia, mi bin sakem ol ae blong mi i go long maot blong reva, blong maet mi save luk tufala."},{"vNo":"18 ","txt":"Mo i bin hapen se mi bin lukim tufala, be tufala i no bin wantem kam long mi mo kakae long frut."},{"vNo":"19 ","txt":"Mo mi bin luk wan rel blong aean, mo i bin folem saed blong reva, mo i go long tri we mi bin stanap klosap long hem."},{"vNo":"20 ","txt":"Mo tu mi bin luk wan stret mo smol rod, we i bin folem saed blong rel blong aean, i go kasem tri ia we mi bin stanap klosap long hem; mo tu hem i bin go long maot blong springwota, i go long wan bigfala fil we i gat fulap spes, olsem we hem i bin wan wol."},{"vNo":"21 ","txt":"Mo mi bin luk plante grup blong ol pipol we i had tumas blong kaontem evriwan, plante long olgeta i bin gohed strong, blong oli save kasem rod we i bin go long tri we mi bin stanap klosap long hem."},{"vNo":"22 ","txt":"Mo i bin hapen se oli bin kam fored, mo stat blong wokbaot long rod ia we i bin go long tri."},{"vNo":"23 ","txt":"Mo i bin hapen se wan klaod blong tudak i bin girap, yes, hem i wan bigfala klaod blong tudak, inaf, we i mekem se olgeta we i bin stat blong wokbaot long rod i bin lusum rod blong olgeta, blong mekem se oli bin wokbaot longwe mo oli bin lus."},{"vNo":"24 ","txt":"Mo i bin hapen se mi bin luk sam narafala man i gohed strong, mo oli bin kam fored mo oli bin holem en blong rel blong aean; mo oli bin go fored tru long ol klaod blong tudak, oli holem strong long rel blong aean, mo tu, kasem taem we oli bin kam fored mo kakae long frut blong tri."},{"vNo":"25 ","txt":"Mo afta oli bin kakae long frut blong tri, oli bin sakem ol ae blong olgeta olbaot, olsem se oli bin sem."},{"vNo":"26 ","txt":"Mo tu mi bin sakem ol ae blong mi raonabaot, mo mi bin luk, long narasaed long reva blong wota, wan bigfala haos we i gat fulap spes; mo i bin stanap olsem we i bin stap long ea, hae antap long graon."},{"vNo":"27 ","txt":"Mo hem i bin fulap wetem ol pipol, ol olfala tugeta wetem ol yangfala, ol man tugeta wetem ol woman; mo fasin blong klos blong olgeta i bin flas tumas; mo oli stap olsem se oli stap jikim ol man mo poenem ol fingga blong olgeta, long olgeta we i bin kam long, mo oli bin stap kakae long frut."},{"vNo":"28 ","txt":"Mo afta oli bin testem long frut ia oli bin sem, from olgeta we i stap jikim olgeta; mo oli bin foldaon i go long ol rod we i no blong folem, mo oli bin lus."},{"vNo":"29 ","txt":"Mo nao mi, Nifae, mi no talemaot evri toktok blong papa blong mi."},{"vNo":"30 ","txt":"Be, blong mekem raeting i sot, luk, hem i bin luk sam narafala grup blong ol pipol we i stap gohed strong; mo oli bin kam mo holem taet en blong rel blong aean; mo oli bin gohed stret fored, oli stap holem taet rel blong aean oltaem, kasem taem we oli bin kam fored mo oli bin foldaon mo oli bin kakae long frut blong tri."},{"vNo":"31 ","txt":"Mo tu hem i bin luk sam narafala grup blong pipol i stap trae had blong faenem rod we i go long bigfala haos ia we i gat fulap spes."},{"vNo":"32 ","txt":"Mo i bin hapen se plante i bin draon daon long ol dip ples blong springwota; mo plante i bin lus long ae blong hem, oli wokbaot long ol rod we oli no save."},{"vNo":"33 ","txt":"Mo grup blong ol pipol ia i bigwan we i bin go insaed long bigfala defren haos ia. Mo afta we oli bin go insaed long haos ia oli bin poenem fingga blong jik long mi, mo olgeta we oli stap kakae long frut tu; be mifala i no bin lisin long olgeta."},{"vNo":"34 ","txt":"Hemia i ol toktok blong papa blong mi: From evriwan we i bin lisin long olgeta i bin foldaon mo lus."},{"vNo":"35 ","txt":"Mo Leman mo Lemyul i no bin kakae frut, papa blong mi i bin talem."},{"vNo":"36 ","txt":"Mo i bin hapen se afta we papa blong mi i bin talemaot evri toktok ia blong drim blong hem o visen, we oli bin plante, hem i bin talem long mifala se, from ol samting we hem i bin luk long wan visen, hem i bin fraet tumas from Leman mo Lemyul; yes, hem i bin fraet se bae Lod i sakemaot tufala long fes blong hem."},{"vNo":"37 ","txt":"Mo hem i bin askem strong long tufala wetem evri filing blong wan gudfala papa, blong tufala i lisin long ol toktok blong hem, blong maet Lod bae i gat sore long tufala, mo no sakemaot tufala; yes, papa blong mi i bin prij long tufala."},{"vNo":"38 ","txt":"Mo afta we hem i bin prij long tufala, mo tu i bin talemaot profesi long olgeta long saed blong plante samting, hem i askem strong long tufala blong holem ol komanmen blong Lod; mo hem i bin stop blong toktok long tufala."}]}