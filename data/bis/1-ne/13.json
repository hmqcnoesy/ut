{"heading":"Nifae i luk long visen jos blong devel we i stanap long medel blong ol Jentael, oli faenem mo stanemap Amerika, ol pat blong Baebol we oli klia mo gudgudfala i lus long Baebol, wanem i hapen from apostasi blong ol Jentael, kambak blong gospel, ol skripja blong ol lata-dei bae i kamaot, mo taem we oli bildimap Saeon. Raonabaot 600–592 yia bifo Kraes i bon.","prevAbbr":"1-ne","prevNo":12,"nextAbbr":"1-ne","nextNo":14,"chapterTitle":"1 Nifae 13","verses":[{"vNo":"1 ","txt":"Mo i bin hapen se enjel i bin toktok long mi, i se: Luk! Mo mi bin luk mo mi bin lukim plante kantri mo plante kingdom."},{"vNo":"2 ","txt":"Mo enjel i bin talem long mi: Wanem yu lukim? Mo mi bin talem: Mi luk plante kantri mo kingdom."},{"vNo":"3 ","txt":"Mo hem i bin talem long mi: Hemia i ol kantri mo ol kingdom blong ol Jentael."},{"vNo":"4 ","txt":"Mo i bin hapen se mi bin luk long medel blong ol kantri blong ol Jentael wan bigfala jos i stanap."},{"vNo":"5 ","txt":"Mo enjel i bin talem long mi: Luk jos ia we i stanap, hem i moa rabis bitim ol narafala jos, we i stap kilim ded ol sent blong God, yes, mo i mekem olgeta i safa, mo i fasem daon olgeta, mo i putum wan yok long olgeta we i wan yok blong aean, mo i karem olgeta i kam daon long prisen."},{"vNo":"6 ","txt":"Mo i bin hapen se mi bin luk bigfala mo rabis jos ia; mo mi bin luk devel we i bin stanemap hem."},{"vNo":"7 ","txt":"Mo tu mi bin luk gol, mo silva, mo ol klos we oli mekem long silik, mo ol narafala klos we oli red mo oli stap saen, mo ol klos we oli soemap gud, mo evri kaen gudgudfala klos; mo mi bin luk plante woman blong rod."},{"vNo":"8 ","txt":"Mo enjel i bin toktok long mi, i se: Luk gol, mo silva, mo ol klos we oli mekem long silik, mo ol narafala klos we oli red mo oli stap saen, mo ol klos ia we oli soemap gud, mo ol gudgudfala klos, mo ol woman blong rod, oli ol tingting blong bigfala mo rabis jos ia."},{"vNo":"9 ","txt":"Mo tu from ol pres blong wol, oli kilim ded ol sent blong God mo karem olgeta i go daon long prisen."},{"vNo":"10 ","txt":"Mo i bin hapen se mi bin luk mo lukim plante solwota; mo oli bin divaedem ol Jentael long ol laen blong ol brata blong mi."},{"vNo":"11 ","txt":"Mo i bin hapen se enjel i bin talem long mi: Luk kros blong God i stap long ol pikinini blong ol brata blong yu."},{"vNo":"12 ","txt":"Mo mi bin luk mo lukim wan man long medel blong ol Jentael, we plante solwota ia i bin divaedem hem long ol pikinini blong ol brata blong mi; mo mi bin luk Spirit blong God, we i bin kamdaon mo i bin wok long man ia; mo hem i bin go aot long plante solwota ia, i go kasem ol laen blong ol brata blong mi, we i bin stap long promes graon."},{"vNo":"13 ","txt":"Mo i bin hapen se mi bin luk Spirit blong God, we i bin wok long sam narafala Jentael; mo oli bin go aot long kalabus, long plante solwota ia."},{"vNo":"14 ","txt":"Mo i bin hapen se mi bin luk plante grup blong pipol blong ol Jentael long graon blong promes; mo mi bin luk kros blong God, we i bin stap wetem ol laen blong ol brata blong mi; mo oli bin seraot long fored blong ol Jentael mo oli bin kilim olgeta."},{"vNo":"15 ","txt":"Mo mi bin luk Spirit blong Lod, we i bin stap long ol Jentael, mo oli kam antap gud mo oli bin kasem graon blong olgeta we oli kasem long ol papa blong olgeta; mo mi bin luk we oli waet, mo oli gud tumas mo naes, olsem ol pipol blong mi bifo oli bin kilim olgeta i ded."},{"vNo":"16 ","txt":"Mo i bin hapen se mi, Nifae, mi bin luk we ol Jentael we i bin go aot long kalabus, oli bin putum tingting blong olgeta i stap daon long fored blong Lod; mo paoa blong Lod i bin stap wetem olgeta."},{"vNo":"17 ","txt":"Mo mi bin luk we ol mama Jentael blong olgeta i bin kam tugeta long ol solwota, mo long graon tu, blong faet agensem olgeta."},{"vNo":"18 ","txt":"Mo mi bin luk we paoa blong God i bin stap wetem olgeta, mo tu we kros blong God i bin stap long olgeta we i bin kam tugeta agensem olgeta blong faet."},{"vNo":"19 ","txt":"Mo mi, Nifae, mi bin luk we ol Jentael we i bin go aot long kalabus i bin kam fri tru long paoa blong God aot long ol han blong evri narafala kantri."},{"vNo":"20 ","txt":"Mo i bin hapen se mi, Nifae, mi bin luk we oli bin kam antap gud long graon; mo mi bin luk wan buk, mo oli bin karem i go aot long medel blong olgeta."},{"vNo":"21 ","txt":"Mo enjel i bin talem long mi: Yu save mining blong buk ia?"},{"vNo":"22 ","txt":"Mo mi bin talem long hem: Mi no save."},{"vNo":"23 ","txt":"Mo hem i bin talem: Luk, i kam aot long maot blong wan Jiu. Mo mi, Nifae, mi bin lukim buk ia; mo hem i bin talem long mi: Buk ia we yu stap lukim i wan histri blong ol Jiu, we i holem ol kavenan blong Lod, we hem i bin mekem wetem laen blong Isrel; mo hem i holem tu plante long ol profesi blong ol tabu profet; mo hem i wan histri olsem ol raeting we i stap long ol buk we oli bin mekem wetem bras, be hemia nomo i no gat plante tumas; be, oli holem ol kavenan blong Lod, we hem i bin mekem wetem laen blong Isrel; from ol samting ia, oli gat bigfala yus long ol Jentael."},{"vNo":"24 ","txt":"Mo enjel blong Lod i bin talem long mi: Yu bin luk we buk ia i bin kam aot long maot blong wan Jiu; mo taem we i bin kam aot long maot blong wan Jiu, i bin holem gospel we i fulwan blong Lod we ol twelef aposol i talemaot; mo oli talemaot ol samting folem trutok we i stap long Smol Sipsip blong God."},{"vNo":"25 ","txt":"From samting ia, ol samting ia i go aot long ol Jiu long klin fasin i go long ol Jentael, folem trutok we i stap long God."},{"vNo":"26 ","txt":"Mo afta oli go aot tru long ol han blong ol twelef aposol blong Smol Sipsip, long ol Jiu i go long ol Jentael, yu stap luk taem we bigfala mo rabis jos ia i stat, we i moa rabis bitim ol narafala jos; from luk, oli bin tekemaot long gospel blong Smol Sipsip, plante pat we oli klia mo gudgudfala, mo tu plante kavenan blong Lod oli bin tekemaot."},{"vNo":"27 ","txt":"Mo evri samting ia oli bin mekem blong oli save jenisim ol gudfala fasin blong Lod, blong oli save mekem ol ae mo mekem ol hat i kam strong blong ol pikinini blong ol man."},{"vNo":"28 ","txt":"From samting ia, yu stap luk we afta buk ia i bin go aot tru ol han blong bigfala mo rabis jos, i bin gat plante klia mo gudgudfala samting we oli bin tekemaot long buk ia, we i buk blong Smol Sipsip blong God."},{"vNo":"29 ","txt":"Mo afta we ol samting ia we i klia mo gudgudfala oli lus, buk ia i go aot long evri kantri blong ol Jentael; mo afta we i go aot long evri kantri blong ol Jentael, yes, go krosem plante solwota we yu bin luk wetem ol Jentael we oli bin go aot long kalabus, yu luk—from plante samting ia we i klia mo gudgudfala we oli bin tekemaot long buk ia, we oli bin isi blong ol pikinini blong ol man blong andastanem, folem klia fasin we i stap long Smol Sipsip blong God—from ol samting ia we oli tekemaot long gospel blong Smol Sipsip, wan bigfala namba blong ol pipol i foldaon, yes, inaf blong mekem se Setan i gat bigfala paoa ova long olgeta."},{"vNo":"30 ","txt":"Be, yu luk we ol Jentael we i bin go aot long kalabus, mo oli bin kam antap tru long paoa blong God ova long evri narafala kantri, long fes blong graon we i gud tumas bitim ol narafala graon, we i graon we Lod God i bin mekem kavenan wetem papa blong yu se ol laen blong hem i mas gat graon ia blong olgeta we oli kasem long papa; from samting ia, yu luk we Lod God bae i no letem se ol Jentael bae i smasem gud evriwan, olgeta blong laen blong yu we oli bin miks, we oli stap long medel blong ol brata blong yu."},{"vNo":"31 ","txt":"Mo tu bae hem i no letem se ol Jentael bae i smasem ol pikinini blong ol brata blong yu."},{"vNo":"32 ","txt":"Mo tu Lod God bae i no letem se ol Jentael bae i stap oltaem long nogud ples blong blaen, we yu luk oli stap long hem, from ol klia mo ol gudgudfala pat blong gospel blong Smol Sipsip we rabis jos ia i bin holem bak, we yu bin luk taem we hem i stat."},{"vNo":"33 ","txt":"From samting ia Smol Sipsip blong God i talem: Bae mi gat sore long ol Jentael, taem we mi panisim smol haf nomo blong laen blong Isrel wetem panis we i strong tumas."},{"vNo":"34 ","txt":"Mo i bin hapen se enjel blong Lod i bin toktok long mi, i se: Luk, Smol Sipsip blong God i talem, afta we mi bin visitim smol haf we i stap yet blong laen blong Isrel—mo smol haf ia we i stap yet we mi tokbaot, oli ol laen blong papa blong yu—from samting ia, afta mi bin panisim olgeta wetem jajmen, mo mi bin kilim olgeta tru long han blong ol Jentael, mo afta ol Jentael i foldaon tumas, from we ol samting ia we oli klia mo gudgudfala blong gospel blong Smol Sipsip we rabis jos ia i bin holem bak olgeta, we i mama blong ol woman blong rod, Smol Sipsip i talem—bae mi gat sore long ol Jentael long dei ia, inaf blong mekem se bae mi karem i kam long olgeta, wetem paoa blong miwan, plante long gospel blong mi, we bae i klia mo gudgudfala, Smol Sipsip i talem."},{"vNo":"35 ","txt":"From, luk, Smol Sipsip i talem: Bae mi soemaot miwan long ol laen blong yu, blong oli raetem plante samting we bae mi mas tijim long olgeta, we bae oli klia mo gudgudfala; mo afta ol laen blong yu bae oli ded, mo i kam slak from oli lusum bilif, mo tu ol laen blong ol brata blong yu, luk, ol samting ia bae mi haedem, blong i kam aot i go long ol Jentael, tru long presen mo paoa blong Smol Sipsip."},{"vNo":"36 ","txt":"Mo long ol samting ia bae oli raetem gospel blong mi, Smol Sipsip i talem, mo ston blong mi mo fasin blong sevem man blong mi."},{"vNo":"37 ","txt":"Mo bae mi blesem olgeta we oli lukaotem blong karem i kam Saeon blong mi long dei ia, from bae oli gat presen mo paoa blong Tabu Spirit; mo sapos oli stap strong kasem en, bae God i leftemap olgeta long las dei, mo bae olgeta i sev long kingdom blong Smol Sipsip we i no gat en; mo eni man we i talemaot pis, yes, nius we i karem bigfala glad i kam, hamas naes nao, long ol bigfala hil, bae oli stap."},{"vNo":"38 ","txt":"Mo i bin hapen se mi bin luk smol haf we i stap yet blong ol laen blong ol brata blong mi, mo tu buk blong Smol Sipsip blong God, we i bin kam aot long maot blong Jiu, we i bin kam aot long ol Jentael mo long samfala we oli stap yet blong ol pikinini blong ol brata blong mi."},{"vNo":"39 ","txt":"Mo afta we i bin kam fored long olgeta, mi bin luk sam narafala buk we i bin kam tru long paoa blong Smol Sipsip long ol Jentael i go long olgeta, blong mekem ol Jentael mo smol haf we i stap yet blong ol laen blong ol brata blong mi, mo tu ol Jiu we i bin seraot olbaot long ful fes blong wol, blong ol histri blong ol profet mo blong ol twelef aposol blong Smol Sipsip i tru."},{"vNo":"40 ","txt":"Mo enjel i bin toktok long mi, i se: Ol lasfala histri ia, we yu bin luk long medel blong ol Jentael, bae oli witnes long saed blong trutok blong faswan, we i blong ol twelef aposol blong Smol Sipsip, mo bae i soem ol samting we i klia mo gudgudfala we oli bin tekemaot long faswan; mo bae i soem long evri famle, lanwis, mo pipol se Smol Sipsip blong God i Pikinini blong Papa we i no Save Finis, mo Sevya blong wol; mo we evri man i mas kam long hem, o oli no save sev."},{"vNo":"41 ","txt":"Mo oli mas kam folem ol toktok we bae i stanap tru long maot blong Smol Sipsip; mo ol toktok blong Smol Sipsip bae oli soemaot long ol histri blong laen blong yu, mo tu long ol histri blong ol twelef aposol blong Smol Sipsip; from samting ia, tufala tugeta i mas stanap long wan; from i gat wan God mo wan Man blong Lukaot long Sipsip ova long ful wol."},{"vNo":"42 ","txt":"Mo taem i kam we hem i mas soemaot hemwan long evri kantri, long ol Jiu tugeta wetem ol Jentael tu; mo afta hem i bin soemaot hemwan long ol Jiu mo tu long ol Jentael, afta bae hem i soemaot hemwan long ol Jentael mo tu long ol Jiu, mo laswan bae i faswan mo faswan bae i laswan."}]}