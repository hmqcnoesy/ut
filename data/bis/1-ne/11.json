{"heading":"Nifae i lukim Spirit blong Lod, mo i soem long visen tri blong laef—Hem i lukim mama blong Pikinini blong God mo i lanem ol wok we hem i mekem i kam daon long ol pikinini blong man—Hem i lukim baptaes, ministri, mo taem we oli krusifaem Smol Sipsip blong God—Hem i lukim tu taem we Lod i singaotem ol Twelef Aposol blong Smol Sipsip mo ministri blong olgeta. Raonabaot 600–592 yia bifo Kraes i bon.","prevAbbr":"1-ne","prevNo":10,"nextAbbr":"1-ne","nextNo":12,"chapterTitle":"1 Nifae 11","verses":[{"vNo":"1 ","txt":"From i bin hapen se afta we mi bin wantem blong save ol samting we papa blong mi i bin luk, mo biliv we Lod i save soem ol samting ia long mi, taem we mi bin sidaon mo stap tingting hevi long hat blong mi, Spirit blong Lod i bin karem mi i go longwe, yes, i go antap long wan bigfala hil we i hae tumas we mi neva bin luk bifo, mo long hem mi neva bin putum leg blong mi."},{"vNo":"2 ","txt":"Mo Spirit i bin talem long mi: Luk, wanem yu wantem?"},{"vNo":"3 ","txt":"Mo mi bin talem: Mi wantem blong luk ol samting we papa blong mi i bin luk."},{"vNo":"4 ","txt":"Mo Spirit i bin talem long mi: Yu bilivim se papa blong yu i bin lukim tri ia we hem i bin tokbaot?"},{"vNo":"5 ","txt":"Mo mi bin talem: Yes, yu save se mi bilivim evri toktok blong papa blong mi."},{"vNo":"6 ","txt":"Mo taem we mi bin talemaot ol toktok ia, Spirit i bin singaot wetem wan laod voes, i se: Hosana long Lod, God we i hae tumas; from hem i God ova long ful wol, yes, hem i antap long evri samting. Mo bae Lod i blesem yu, Nifae, from yu biliv long Pikinini blong God we i hae tumas; from samting ia, bae yu luk ol samting we yu bin wantem."},{"vNo":"7 ","txt":"Mo luk samting ia bae i kam long yu olsem wan saen, we afta yu bin luk tri ia we i bin karem frut ia we papa blong yu i bin testem, bae yu luk tu wan man we i kam daon aot long heven, mo hem bae yu luk. Mo afta yu bin luk hem, yu mas talemaot se hemia i Pikinini blong God."},{"vNo":"8 ","txt":"Mo i bin hapen se Spirit i bin talem long mi: Luk! Mo mi bin lukluk mo bin luk wan tri; mo i bin olsem tri ia we papa blong mi i bin luk; mo naes blong tri ia i bin bitim mak, yes, i naes tumas bitim evri naes samting; mo waet kala blong tri ia i bin bitim waet kala blong sno we i jes kam pas."},{"vNo":"9 ","txt":"Mo i bin hapen se afta we mi bin lukim tri ia, mi bin talem long Spirit: Mi luk se yu bin soemaot long mi tri ia we praes blong hem i bitim praes blong evri samting."},{"vNo":"10 ","txt":"Mo hem i bin talem long mi: Wanem yu wantem?"},{"vNo":"11 ","txt":"Mo mi bin talem long hem: Blong save mining blong hem—from mi bin toktok long hem olsem wan man i stap toktok; from mi bin luk se hem i bin stap long pikja blong wan man. Be long taem ia, mi bin save se hemia i Spirit blong Lod, mo hem i bin toktok long mi olsem wan man i stap toktok wetem narawan."},{"vNo":"12 ","txt":"Mo i bin hapen se hem i bin talem long mi: Luk! Mo mi bin lukluk olsem blong lukluk long hem, mo mi no bin lukim hem; from hem i bin go aot long fored blong fes blong mi."},{"vNo":"13 ","txt":"Mo i bin hapen se mi bin lukluk mo mi bin luk bigfala bigtaon blong Jerusalem, mo tu sam narafala bigtaon. Mo mi bin luk bigtaon blong Nasaret; mo long bigtaon blong Nasaret, mi bin luk wan woman we i neva go wetem man yet, mo hem i bin naes tumas mo i waet."},{"vNo":"14 ","txt":"Mo i bin hapen se mi bin luk ol heven i open; mo wan enjel i bin kamdaon mo bin stanap long fored blong mi; mo hem i bin talem long mi: Nifae, wanem yu lukim?"},{"vNo":"15 ","txt":"Mo mi bin talem long hem: Wan woman we i neva go wetem man yet, we i naes mo gud bitim ol narafala woman we i neva go wetem man yet."},{"vNo":"16 ","txt":"Mo hem i bin talem long mi: Yu save ol samting long saed blong ol wok we God i kam daon blong mekem wetem man?"},{"vNo":"17 ","txt":"Mo mi bin talem long hem: Mi save se hem i lavem ol pikinini blong hem; be, mi no save mining blong evri samting."},{"vNo":"18 ","txt":"Mo hem i bin talem long mi: Luk, woman we i neva go wetem man yet we yu stap luk i mama blong Pikinini blong God, folem fasin blong bodi blong mit mo bun."},{"vNo":"19 ","txt":"Mo i bin hapen se mi bin luk se spirit i bin karem hem i go longwe; mo afta we spirit i bin karem hem i go longwe blong spes blong wan taem, enjel i bin toktok long mi, se: Luk!"},{"vNo":"20 ","txt":"Mo mi bin lukluk mo mi bin luk woman ia we i neva go wetem man yet bakegen, hem i stap holem wan pikinini long ol han blong hem."},{"vNo":"21 ","txt":"Mo enjel i bin talem long mi: Luk Smol Sipsip blong God, yes, hem i Pikinini blong Papa we i no Save Finis! Yu save mining blong tri we papa blong yu i bin lukim?"},{"vNo":"22 ","txt":"Mo mi bin ansa long hem, i se: Yes, hem i lav blong God, we i seraotem hemwan i go long evri ples long ol hat blong ol pikinini blong ol man; from samting ia, hem i samting we evri man i wantem moa plante long ol narafala samting."},{"vNo":"23 ","txt":"Mo hem i bin toktok long mi: Yes, mo hem i wan glad we i bigwan olgeta long sol."},{"vNo":"24 ","txt":"Mo afta we hem i bin talem ol toktok ia, hem i bin talem long mi se: Luk! Mo mi bin lukluk, mo mi bin luk Pikinini blong God, i stap go fored long medel blong ol pikinini blong ol man; mo mi bin luk plante i foldaon long tufala leg blong hem mo wosipim hem."},{"vNo":"25 ","txt":"Mo i bin hapen se mi bin luk se rel blong aean, we papa blong mi i bin lukim, i bin toktok blong God, we i bin go stret long springwota blong ol wota we i laef, o long tri blong laef; we ol wota blong hem i wan eksampol blong lav blong God; mo tu mi bin luk se tri blong laef i eksampol blong lav blong God."},{"vNo":"26 ","txt":"Mo enjel i bin talem long mi bakegen: Lukim mo luk ol wok we God i mekem i kam daon long ol pikinini blong ol man!"},{"vNo":"27 ","txt":"Mo mi bin lukluk mo mi bin luk Ridima blong wol, we papa blong mi i bin tokbaot; mo tu mi bin luk profet we bae i mekem rere rod bifo long hem. Mo Smol Sipsip blong God i bin go fored mo i bin kasem baptaes tru long hem; mo afta we hem i bin kasem baptaes, mi bin luk ol heven i open, mo Tabu Spirit i kamdaon aot long heven mo i stap long hem olsem pikja blong wan pijin."},{"vNo":"28 ","txt":"Mo mi bin luk se hem i bin go aot i givhan long ol pipol, wetem paoa mo bigfala glori; mo ol grup blong ol pipol i bin kam tugeta blong harem hem; mo mi bin luk se oli sakem hem aot long medel blong olgeta."},{"vNo":"29 ","txt":"Mo tu mi bin luk twelef narafala man we i stap folem hem. Mo i bin hapen se Spirit i bin karem olgeta i go longwe aot long fored blong fes blong mi, mo mi no bin luk olgeta."},{"vNo":"30 ","txt":"Mo i bin hapen se enjel i bin toktok long mi bakegen, i se: Luk! Mo mi bin lukluk, mo mi bin luk ol heven i open bakegen, mo mi bin luk ol enjel i stap kamdaon long ol pikinini blong ol man; mo oli bin givhan long olgeta."},{"vNo":"31 ","txt":"Mo hem i bin toktok long mi bakegen, i se: Luk! Mo mi bin lukluk, mo mi bin luk Smol Sipsip blong God i stap go fored long medel blong ol pikinini blong ol man. Mo mi bin luk ol grup blong ol pipol we oli bin sik, mo we oli bin gat hadtaem wetem evri kaen blong sik, mo wetem ol devel mo ol spirit we i no klin; mo enjel i bin toktok mo i bin soem evri samting ia long mi. Mo oli bin kam oraet tru long paoa blong Smol Sipsip blong God; mo ol devel mo ol spirit we oli no klin hem i bin sakemaot."},{"vNo":"32 ","txt":"Mo i bin hapen se enjel i bin toktok long mi bakegen, i se: Luk! Mo mi bin lukluk mo mi bin luk Smol Sipsip blong God, we ol pipol i bin tekem hem; yes, Pikinini blong God we i no gat en i bin kasem jajmen blong wol; mo mi bin luk mo mi talemaot."},{"vNo":"33 ","txt":"Mo mi, Nifae, i bin luk se oli bin leftemap hem long kros mo oli bin kilim hem i ded from ol sin blong wol."},{"vNo":"34 ","txt":"Mo afta we oli bin kilim hem i ded, mi bin luk ol grup blong pipol blong wol, we oli bin kam tugeta blong faet agensem ol aposol blong Smol Sipsip; from olsem ia nao enjel blong Lod i bin singaotem ol twelef."},{"vNo":"35 ","txt":"Mo grup blong pipol blong wol i bin kam tugeta; mo mi bin luk we oli bin stap long wan bigfala haos we i gat fulap spes, olsem haos ia we papa blong mi i bin lukim. Mo enjel blong Lod i bin toktok long mi, i se: Luk wol mo waes tingting blong hem, yes, luk laen blong Isrel i bin kam tugeta blong faet agensem ol twelef aposol blong Smol Sipsip."},{"vNo":"36 ","txt":"Mo i bin hapen se mi bin luk mo talemaot, se bigfala haos we i gat fulap spes ia i bin hae tingting blong wol; mo i bin foldaon, mo foldaon blong haos ia i bin bigwan tumas. Mo enjel blong Lod i bin toktok long mi bakegen, i se: Olsem ia nao Lod bae i smasem evri kantri, famle, lanwis, mo pipol, we bae oli faet agensem ol twelef aposol blong Smol Sipsip."}]}