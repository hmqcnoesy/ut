{"heading":"Wan enjel i talem long Nifae long saed blong ol blesing mo ol panis we bae i kam long ol Jentael—I gat tu jos nomo: Jos blong Smol Sipsip blong God, mo jos blong devel—Ol Sent blong God long evri kantri i kasem hadtaem tru long bigfala mo rabis jos ia—Aposol Jon bae i raetem ol samting long saed blong en blong wol. Raonabaot 600–592 yia bifo Kraes i bon.","prevAbbr":"1-ne","prevNo":13,"nextAbbr":"1-ne","nextNo":15,"chapterTitle":"1 Nifae 14","verses":[{"vNo":"1 ","txt":"Mo bae i kam blong hapen se, sapos ol Jentael i lisin long Smol Sipsip blong God long dei ia we bae hem i soemaot hemwan long olgeta tru long toktok, mo tu long paoa, tru long ol samting we hem i mekem, kasem taem we hem i karemaot ol samting we i stap mekem olgeta i foldaon—"},{"vNo":"2 ","txt":"Mo oli no mekem ol hat blong olgeta i kam strong agensem Smol Sipsip blong God, bae oli kaontem olgeta wetem ol laen blong papa blong yu; yes, bae oli kaontem olgeta wetem laen blong Isrel; mo bae oli kasem blesing long promes graon blong oltaem; bae oli nomo go daon long kalabus; mo laen blong Isrel bae i nomo save miks wetem ol narafala pipol."},{"vNo":"3 ","txt":"Mo bigfala hol, we bigfala mo rabis jos ia i bin digim blong olgeta ia, we devel i bin statem wetem ol pikinini blong hem, blong hem i save lidim i gowe ol sol blong ol man i go daon long hel—yes, bigfala hol ia we oli bin digim blong smasem gud ol man, bae i fulap wetem olgeta ia we oli digim hol ia, kasem smas gud blong olgeta, Smol Sipsip blong God i talem; i no smas gud blong sol, be i blong sakem hem long hel ia we i no gat en."},{"vNo":"4 ","txt":"From luk, samting ia i folem fasin blong devel blong holem taet man, mo tu folem jastis blong God, long olgeta we bae oli mekem ol fasin nogud mo ol rabis sin long fored blong hem."},{"vNo":"5 ","txt":"Mo i bin hapen se enjel i bin toktok long mi, Nifae, i se: Yu bin luk we sapos ol Jentael i sakem sin, bae i oraet wetem olgeta; mo yu save tu long saed blong ol kavenan blong Lod we hem i mekem wetem laen blong Isrel; mo yu bin harem tu we olgeta we i no sakem sin i mas ded."},{"vNo":"6 ","txt":"Taswe, sore tumas long ol Jentael sapos i olsem we oli mekem ol hat blong olgeta i kam strong agensem Smol Sipsip blong God."},{"vNo":"7 ","txt":"From taem i kam, Smol Sipsip blong God i talem, se bae mi mekem wan bigfala mo gudfala wok long medel blong ol pikinini blong ol man; wan wok we bae i no save en, long wan han o long narafala wan—samting ia bae i winim tingting blong olgeta long pis mo laef we i no save finis, o blong givim olgeta long strong hat blong olgeta mo ol tingting blong olgeta we i blaen olgeta, kasem we oli karem olgeta i go daon long kalabus, mo tu smasem gud olgeta, long saed blong bodi mo tu long spirit, folem fasin blong devel blong holem taet man, we mi bin tokbaot."},{"vNo":"8 ","txt":"Mo i bin hapen se taem we enjel i bin talemaot ol toktok ia, hem i bin talem long mi: Yu tingbaot ol kavenan blong Papa we hem i bin mekem wetem laen blong Isrel? Mi bin talem long hem, Yes."},{"vNo":"9 ","txt":"Mo i bin hapen se hem i bin talem long mi: Luk, mo lukim bigfala mo rabis jos ia, we i mama blong ol rabis sin, we devel i bin statem."},{"vNo":"10 ","txt":"Mo hem i bin talem long mi: Luk, i gat tu jos nomo: wan i Jos blong Smol Sipsip blong God, mo narafala wan i jos blong devel; from samting ia, eni man we i no blong jos blong Smol Sipsip blong God, i blong bigfala jos ia, we i mama blong ol rabis samting; mo hem i woman blong rod blong ful wol."},{"vNo":"11 ","txt":"Mo i bin hapen se mi bin luk mo mi bin lukim woman blong rod blong ful wol, mo hem i bin sidaon long plante solwota; mo hem i bin gat paoa ova long ful wol, long medel blong evri kantri, famle, lanwis, mo pipol."},{"vNo":"12 ","txt":"Mo i bin hapen se mi bin luk Jos blong Smol Sipsip blong God, mo ol namba blong hem i bin smol nomo, from ol fasin nogud mo ol rabis sin blong woman blong rod ia, we i bin sidaon long plante solwota; be, mi bin luk se Jos blong Smol Sipsip, we oli ol sent blong God, i bin stap tu long ful fes blong wol; mo ol samting we oli bin rulum long fes blong wol i bin smol, from ol fasin nogud blong bigfala woman blong rod we mi bin luk."},{"vNo":"13 ","txt":"Mo i bin hapen se mi bin luk we bigfala mama blong ol rabis sin i bin karem i kam tugeta plante grup blong ol pipol long fes blong ful wol, long medel blong ol kantri blong ol Jentael, blong faet agensem Smol Sipsip blong God."},{"vNo":"14 ","txt":"Mo i bin hapen se mi, Nifae, mi bin luk paoa blong Smol Sipsip blong God, we i bin kamdaon long ol sent blong Jos blong Smol Sipsip, mo long ol kavenan pipol blong Lod, we i bin seraot olbaot long ful fes blong wol; mo oli blokem olgeta wetem stret fasin mo paoa blong God long bigfala glori."},{"vNo":"15 ","txt":"Mo i bin hapen se mi bin luk we kros blong God hem i bin porem daon long bigfala mo rabis jos ia, inaf, we i mekem se i bin gat ol faet mo ol nius blong ol faet long evri kantri mo famle blong wol."},{"vNo":"16 ","txt":"Mo taem we i bin stat blong gat ol faet mo ol nius blong ol faet long medel blong evri kantri we i bin blong mama blong ol rabis sin, enjel i bin toktok long mi, i se: Luk, kros blong God i stap long mama blong ol woman blong rod; mo luk, yu stap luk evri samting ia—"},{"vNo":"17 ","txt":"Mo taem we dei i kam we kros blong God hem i poremaot long mama blong ol woman blong rod, we i bigfala mo rabis jos ia blong ful wol, we man we i bin statem i devel, ale, long dei ia, wok blong Papa bae i stat, blong mekem rere fasin blong mekem i hapen ol kavenan blong hem, we hem i bin mekem wetem ol pipol blong hem we oli blong laen blong Isrel."},{"vNo":"18 ","txt":"Mo i bin hapen se enjel i bin toktok long mi, i se: Luk!"},{"vNo":"19 ","txt":"Mo mi bin luk mo mi bin lukim wan man, mo hem i bin werem wan longfala waet klos."},{"vNo":"20 ","txt":"Mo enjel i bin talem long mi: Luk wan long ol twelef aposol blong Smol Sipsip."},{"vNo":"21 ","txt":"Luk, bae hem i luk mo raetem ol narafala pat we i stap yet blong ol samting ia, yes, mo tu plante samting we i bin hapen."},{"vNo":"22 ","txt":"Mo tu bae hem i raetem long saed blong en blong wol."},{"vNo":"23 ","txt":"From samting ia, evri samting we bae hem i raetem, oli stret mo tru; mo luk, oli bin raetem ol samting ia long buk we yu bin luk i kam aot long maot long Jiu; mo long taem we oli bin kam aot long maot blong Jiu, o, long taem we buk ia i bin kam aot long maot blong Jiu, ol samting we oli bin raetem oli klia mo tru, mo gudgudfala mo i isi blong evri man i andastanem."},{"vNo":"24 ","txt":"Mo luk, ol samting we aposol ia blong Smol Sipsip bae i raetem, oli plante samting we yu bin luk; mo luk, ol narafala pat bae yu lukim."},{"vNo":"25 ","txt":"Be ol samting we bae yu luk stat long naoia i go, bae yu no mas raetemdaon; from Lod God i bin odenem aposol blong Smol Sipsip blong God blong hem i mas raetemdaon ol samting ia."},{"vNo":"26 ","txt":"Mo tu sam narafala wan we i bin laef bifo, long olgeta hem i bin soem evri samting, mo oli bin raetemdaon olgeta; mo ol samting ia, oli bin lokem olgeta blong kam aot long fasin we i tru blong olgeta, folem trutok we i stap long Smol Sipsip, long wan taem we Lod i jusum, long laen blong Isrel."},{"vNo":"27 ","txt":"Mo mi, Nifae, mi bin harem mo talemaot se, nem blong aposol blong Smol Sipsip i bin Jon, folem toktok blong enjel."},{"vNo":"28 ","txt":"Mo luk, mi, Nifae, oli blokem mi se mi no mas raetemdaon haf blong ol samting we i stap yet we mi bin luk mo mi bin harem; from samting ia ol samting we mi bin raetem oli inaf long mi, mo mi bin raetemdaon be wan smol pat nomo blong ol samting we mi bin luk."},{"vNo":"29 ","txt":"Mo mi talemaot we mi bin luk ol samting we papa blong mi i bin luk, mo enjel blong Lod i bin soem ol samting ia long mi."},{"vNo":"30 ","txt":"Mo nao, mi stop blong toktok long saed blong ol samting we mi bin luk taem we spirit i bin karem mi i go longwe. Mo sapos evri samting we mi bin luk mi no bin raetem, ol samting we mi bin raetem i tru. Mo i olsem ia nao. Amen."}]}