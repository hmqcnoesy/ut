{"heading":"Lihae i talem se long fiuja ol Jiu bae i kam prisena blong ol man blong Babilon—Hem i talemaot se long medel blong ol Jiu bae wan Mesaea i kam, wan Sevya, wan Ridima—Lihae i talemaot tu long saed blong man we bae i kam we bae i baptaesem Smol Sipsip blong God—Lihae i talemaot ded mo laef bakegen blong Mesaea—Hem i skelem seraot mo kam tugeta blong Isrel long wan olif tri—Nifae i tokbaot Pikinini blong God, long saed blong presen we i Tabu Spirit, mo long saed blong nid blong stret fasin. Raonabaot 600–592 yia bifo Kraes i bon.","prevAbbr":"1-ne","prevNo":9,"nextAbbr":"1-ne","nextNo":11,"chapterTitle":"1 Nifae 10","verses":[{"vNo":"1 ","txt":"Mo nao mi, Nifae, mi gohed blong givimaot wan histri long ol buk ia blong ol samting we mi bin mekem, mo rul blong mi mo ministri; from samting ia, blong gohed wetem histri blong mi, mi mas tokbaot smol long saed blong ol samting blong papa blong mi, mo tu long saed blong ol brata blong mi."},{"vNo":"2 ","txt":"From luk, i bin hapen se afta we papa blong mi i bin stop blong talemaot ol toktok blong drim blong hem, mo tu blong askem strong long olgeta blong wok had oltaem, hem i bin toktok long olgeta long saed blong ol Jiu—"},{"vNo":"3 ","txt":"Se afta we oli mas smas gud, we i bigfala bigtaon ia Jerusalem, mo plante bae oli mas tekem olgeta i go prisena long Babilon, folem taem we Lod i jusum bae oli mas kambak bakegen, yes, karemaot olgeta aot long kalabus tu; mo afta we oli kamaot long kalabus, bae oli mas karem bak bakegen graon blong olgeta we oli kasem long ol papa blong olgeta."},{"vNo":"4 ","txt":"Yes, sikis handred yia stat long taem we papa blong mi i bin aot long Jerusalem, wan profet bae Lod God i resemap long medel blong ol Jiu—we i wan Mesaea, o, long ol narafala toktok, wan Sevya blong wol."},{"vNo":"5 ","txt":"Mo tu hem i bin tokbaot ol profet, hamas nao wan bigfala namba i bin testifae long ol samting ia, long saed blong Mesaea ia, we hem i bin tokbaot, o Ridima blong wol."},{"vNo":"6 ","txt":"From samting ia, evri man i bin stap long wan ples blong lus mo foldaon, mo bae oli stap long ples ia oltaem hemia nomo sapos oli no dipen long Ridima ia."},{"vNo":"7 ","txt":"Mo hem i bin tokbaot tu long saed blong wan profet we bae i kam fastaem long Mesaea, blong mekem rere rod blong Lod—"},{"vNo":"8 ","txt":"Yes, hem i mas go aot mo singaot long ples we i no gat man long hem: Yufala i mekem rere rod blong Lod, mo mekem rod blong hem i stret; from i gat wan we i stap stanap long medel blong yufala we yufala i no save; mo hem i moa hae long mi, we strap blong sandel blong hem mi no stret inaf blong tekemaot. Mo plante samting papa blong mi i bin talem long saed blong samting ia."},{"vNo":"9 ","txt":"Mo papa blong mi i bin talem se hem i mas baptaes long Betabara, bitim Jodan; mo tu hem i bin talem se hem i mas baptaes wetem wota; hem i mas baptaesem Mesaea tu wetem wota."},{"vNo":"10 ","txt":"Mo afta we hem i bin baptaesem Mesaea wetem wota, bae hem i luk mo talemaot se hem i bin baptaesem Smol Sipsip blong God, we bae i tekemaot ol sin blong wol."},{"vNo":"11 ","txt":"Mo i bin hapen se afta we papa blong mi i bin talemaot ol toktok ia, hem i bin toktok long ol brata blong mi long saed blong gospel we bae oli prijim long medel blong ol Jiu, mo tu long saed blong slak blong ol Jiu long taem we oli no bilif. Mo afta we oli bin kilim ded Mesaea, we bae i kam, mo afta we hem i bin ded, bae hem i girap long ded mo bae hem i soemaot hemwan, tru long Tabu Spirit, long ol Jentael."},{"vNo":"12 ","txt":"Yes, papa blong mi i bin talem plante long saed blong ol Jentael tu, mo tu long saed blong laen blong Isrel, se bae oli skelem olgeta long wan olif tri, we ol branj blong hem bae oli mas kamaot mo oli mas seraot long ful fes blong wol."},{"vNo":"13 ","txt":"From samting ia, hem i bin talem se i mas nid olsem se Lod bae i lidim yumi evriwan tugeta long graon blong promes, blong mekem se toktok blong Lod i hapen, se bae yumi mas seraot olbaot long ful fes blong wol."},{"vNo":"14 ","txt":"Mo afta ol laen blong Isrel bae i seraot, bae oli mas kam tugeta bakegen; o, blong endem, afta ol Jentael i bin kasem Gospel we i fulwan, ol stret branj blong olif tri, o ol smol haf nomo we i stap yet blong laen blong Isrel, Lod bae i joenem olgeta, o oli kam blong save long saed blong tru Mesaea, Lod blong olgeta mo Ridima blong olgeta."},{"vNo":"15 ","txt":"Mo long kaen toktok ia papa blong mi i bin profesae mo toktok long ol brata blong mi, mo tu plante moa samting we mi no raetem long buk ia; from mi bin raetem evriwan long olgeta we mi ting se oli impoten long narafala buk blong mi."},{"vNo":"16 ","txt":"Mo evri samting ia, we mi bin tokbaot, i bin hapen long taem we papa blong mi i bin stap long wan tenet, long vale blong Lemyul."},{"vNo":"17 ","txt":"Mo i bin hapen se afta mi, Nifae, from mi bin harem ol toktok blong papa blong mi, long saed blong ol samting we hem i bin luk long wan visen, mo tu ol samting we hem i bin talemaot tru long paoa blong Tabu Spirit, we paoa ia hem i bin kasem tru long fet long Pikinini blong God—mo Pikinini blong God i bin Mesaea ia we bae i mas kam—mi, Nifae, i bin wantem tu se bae mi save luk, mo harem, mo save long ol samting ia, tru long paoa blong Tabu Spirit, we i presen blong God long olgeta we i wok strong oltaem blong lukaotem hem, olsem long ol taem bifo, mo long taem we hem i mas soemaot hemwan long ol pikinini blong ol man."},{"vNo":"18 ","txt":"From hem i semak yestedei, tede, mo blong oltaem; mo rod i rere finis blong evri man stat long taem we wol i bin stat, sapos i olsem se oli sakem sin mo kam long hem."},{"vNo":"19 ","txt":"From hem we i wok strong oltaem blong lukaot, bae i faenem; mo ol sikret blong God bae i eksplenem long olgeta, tru long paoa blong Tabu Spirit, long ol taem ia naoia olsem long ol taem blong bifo, mo long ol taem blong bifo olsem long ol taem we bae i kam; from samting ia, rod blong Lod i wan raon samting we i no save finis."},{"vNo":"20 ","txt":"Taswe tingbaot, O man, from evri samting we yu stap mekem bae Lod i karem yu long jajmen from."},{"vNo":"21 ","txt":"From samting ia, sapos yufala i bin lukaotem blong mekem ol rabis fasin long ol dei blong tes blong yufala, ale bae oli faenem se yufala i no klin long fored blong jea blong jajmen blong God; mo bae i no gat wan samting we i no klin we i save stap wetem God; from samting ia, bae God i mas sakemaot yufala blong oltaem."},{"vNo":"22 ","txt":"Mo Tabu Spirit i givim raet se bae mi talem ol samting ia, mo no tanem baksaed blong mi long olgeta."}]}