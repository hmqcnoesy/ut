{"heading":"Sip i finis—Oli tokbaot bon blong Jekob mo Josef—Grup i go long graon blong promes—Ol boe blong Ismael mo ol woman blong olgeta i joen tugeta long rabis lafet mo fasin blong go agens—Oli fasem Nifae, mo sip i gobak tru long wan strong hariken—Nifae i kam fri, mo tru long prea blong hem hariken ia i stop—Ol pipol i kasem promes graon. Raonabaot 591–589 yia bifo Kraes i bon.","prevAbbr":"1-ne","prevNo":17,"nextAbbr":"1-ne","nextNo":19,"chapterTitle":"1 Nifae 18","verses":[{"vNo":"1 ","txt":"Mo i bin hapen se oli bin wosipim Lod, mo oli bin go fored wetem mi; mo mifala i bin wokem ol timba long fasin we i defren. Mo Lod i bin soem long mi wanwan taem wanem fasin mi mas wokem ol timba blong sip."},{"vNo":"2 ","txt":"Nao mi, Nifae, mi no bin wokem ol timba ia folem fasin we oli tijim ol man, mo tu mi no bin bildim sip ia folem fasin blong ol man; be mi bin bildim hem folem fasin we Lod i bin soem long mi; from samting ia, hem i no bin folem fasin blong ol man."},{"vNo":"3 ","txt":"Mo mi, Nifae, mi bin go long bigfala hil plante taem, mo mi bin prea plante long Lod; from samting ia Lod i bin soem long mi ol bigfala samting."},{"vNo":"4 ","txt":"Mo i bin hapen se afta we mi bin finisim sip, folem toktok blong Lod, ol brata blong mi i bin luk we hem i gud, mo we ol fasin blong wok blong hem i bin naes tumas; from samting ia, oli bin putum tingting blong olgeta i stap daon bakegen long fored blong Lod."},{"vNo":"5 ","txt":"Mo i bin hapen se voes blong Lod i bin kam long papa blong mi, se mifala i mas girap mo go daon insaed long sip."},{"vNo":"6 ","txt":"Mo i bin hapen se long nekis dei, afta mifala i bin mekem rere evri samting, plante frut mo mit we i kamaot long ples we i no gat man long hem, mo hani we i plante, mo ol narafala kakae folem hemia we Lod i bin givim oda long mifala, mifala i bin go daon insaed long sip, wetem ol samting blong mifala mo ol sid blong mifala, mo evri samting we mifala i bin karem wetem mifala, evriwan folem yia blong hem; from samting ia, mifala evriwan i bin go daon insaed long sip, wetem ol woman blong mifala mo ol pikinini blong mifala."},{"vNo":"7 ","txt":"Mo nao, papa blong mi i bin kasem tu boe long ples we i no gat man long hem; faswan oli bin singaotem Jekob mo nem blong seken wan i Josef."},{"vNo":"8 ","txt":"Mo i bin hapen se afta we mifala evriwan i bin go daon insaed long sip, mo mifala i bin tekem wetem mifala ol kakae mo ol samting we God i bin givim oda long mifala, mifala i bin putum sip i go long solwota mo win i bin pusum sip i go fored long promes graon."},{"vNo":"9 ","txt":"Mo afta we win i bin pusum mifala i go fored blong spes blong plante dei, luk, ol brata blong mi mo ol boe blong Ismael, mo tu ol woman blong olgeta i bin stat blong mekem olgeta bakegen i glad, inaf blong mekem se oli bin stat blong danis, mo blong singsing, mo blong yusum ol toktok we i nogud, yes, kasem taem we oli bin fogetem tru long wanem paoa oli bin kam long ples ia; yes, oli bin kam antap long ol toktok we i nogud tumas."},{"vNo":"10 ","txt":"Mo mi, Nifae, mi bin stat blong fraet tumas se Lod bae i kros wetem mifala, mo kilim mifala from ol rabis fasin blong mifala, blong bae mifala i draon long ol dip ples blong solwota; from samting ia, mi, Nifae, mi bin stat blong toktok long olgeta wetem plante strong toktok; be luk, oli bin kros long mi, oli talem se: Bae mifala i no save letem se yangfala brata blong mifala bae i rulum mifala."},{"vNo":"11 ","txt":"Mo i bin hapen se Leman mo Lemyul i bin tekem mi mo oli bin fasem mi wetem ol rop, mo oli bin mekem nogud tumas long mi; be, Lod i bin letem samting ia blong mekem se hem i save soemaot paoa blong hem, mekem se toktok blong hem i hapen we hem i bin talemaot long saed blong ol nogud man."},{"vNo":"12 ","txt":"Mo i bin hapen se afta we oli bin fasem mi inaf blong mekem se mi no bin save muv, kampas, we i bin rere tru long Lod, i bin stop blong wok."},{"vNo":"13 ","txt":"From samting ia, oli no bin save se bae oli stiarem sip i go long wanem saed, mekem se wan bigfala ren wetem strongfala win mo tanda i bin girap, yes, wan bigfala hariken we i nogud, mo mifala i bin gobak long ol solwota blong spes blong tri dei; mo oli bin stat blong fraet tumas se bae oli draon long solwota; be oli no bin tekemaot ol rop long mi."},{"vNo":"14 ","txt":"Mo long nambafo dei, we win i bin pusum mifala i gobak, hariken i bin stat blong kam strong tumas."},{"vNo":"15 ","txt":"Mo i bin hapen se solwota i rere blong solemdaon mifala long ol dip ples blong hem. Mo afta we win i bin pusum mifala i gobak long ol solwota blong spes blong fo dei, ol brata blong mi i bin stat blong luksave se ol jajmen blong God i bin stap long olgeta, mo we bae oli mas ded sapos oli no sakem ol rabis fasin blong olgeta; from samting ia, oli bin kam long mi, mo oli bin tekemaot ol rop we i bin stap long ol han blong mi, mo luk oli bin solap bigwan tumas; mo tu ol leg blong mi i bin solap plante, mo ol soa blong olgeta i bigwan."},{"vNo":"16 ","txt":"Be, mi bin lukluk long God blong mi, mo mi bin presem hem blong fuldei; mo mi no bin komplen agensem Lod from ol hadtaem blong mi."},{"vNo":"17 ","txt":"Nao papa blong mi, Lihae, i bin talem plante samting long tufala, mo tu long ol boe blong Ismael; be, luk, oli bin givim plante woning long eniwan we bae i toktok long saed blong mi; mo from mama mo papa blong mi i no strong from oli olfala mo we tufala i bin harem nogud tumas from ol pikinini blong tufala, oli bin kam daon, yes, we i long ol bed blong sik blong olgeta."},{"vNo":"18 ","txt":"From ol wari mo bigfala sore blong tufala, mo rabis fasin blong tufala brata blong mi, tufala i bin kasem klosap we oli karem tufala aot blong mitim God blong tufala; yes, ol hea blong tufala, we i waet, i bin klosap rere blong ledaon long das; yes, oli bin klosap rere, wetem bigfala sore, blong sakem tufala i go long gref blong solwota."},{"vNo":"19 ","txt":"Mo Jekob mo Josef tu, from oli yang, from oli nidim plante gudfala kakae, i bin harem nogud tumas from ol hadtaem blong mama blong tufala; mo tu woman blong mi wetem ol wota blong ae blong hem mo ol prea, mo tu ol pikinini blong mi, oli no save mekem ol hat blong tufala brata blong mi i sofsof, blong tufala i tekemaot rop long mi."},{"vNo":"20 ","txt":"Mo i no bin gat eni samting sapos i no paoa blong God, we klosap i kilim tufala i ded, we i save mekem ol hat blong olgeta i kam sofsof; from samting ia, taem we tufala i bin luk se klosap bae solwota i solemdaon olgeta long ol dip ples blong hem, oli bin sakem sin long ol samting we oli bin mekem, inaf blong mekem se oli bin tekemaot rop long mi."},{"vNo":"21 ","txt":"Mo i bin hapen se afta we oli bin tekemaot ol rop long mi, luk, mi bin tekem kampas, mo hem i bin wok long fasin we mi bin wantem. Mo i bin hapen se mi bin prea long Lod; mo afta mi bin prea ol win i bin stop, mo ren i bin stop, mo i bin gat wan bigfala kwaet."},{"vNo":"22 ","txt":"Mo i bin hapen se mi, Nifae, mi bin stiarem sip, blong mekem se mifala i bin sel bakegen i go long promes graon."},{"vNo":"23 ","txt":"Mo i bin hapen se afta we mifala i bin sel blong spes blong plante dei, mifala i bin kasem promes graon; mo mifala i bin go fored long graon mo mifala i bin stanemap ol tenet blong mifala; mo mifala i bin singaotem ples ia promes graon."},{"vNo":"24 ","txt":"Mo i bin hapen se mifala i bin stat blong wok long graon, mo mifala i bin stat blong planem ol sid; yes, mifala i bin putum evri sid blong mifala long graon, we mifala i bin karem long graon blong Jerusalem. Mo i bin hapen se oli bin gru gud tumas; from samting ia, mifala i bin kasem plante blesing."},{"vNo":"25 ","txt":"Mo i bin hapen se mifala i bin faenem long graon blong promes, taem we mifala i bin wokbaot long ples we i no gat man long hem, we i gat ol anamol long ol bus blong evri kaen, kao tugeta wetem buluk, mo dongki mo hos, mo nanigot mo wael nanigot, mo evri kaen wael anamol, we oli blong man blong yusum. Mo mifala i bin faenem evri kaen ston blong aean, blong gol tugeta wetem blong silva, mo blong kopa."}]}