{"heading":"Lihae i tekem famle blong hem i go long ples we i no gat man long hem klosap long Red Si—Oli lego ol samting blong olgeta—Lihae i givim wan sakrifaes long Lod, mo hem i tijim ol boe blong hem blong holem ol komanmen—Leman mo Lemyul i stap toktok agensem papa blong tufala—Nifae i obei mo i prea wetem fet—Lod i toktok long hem, mo hem i bin jusum hem blong rulum ol brata blong hem. Raonabaot 600 yia bifo Kraes i bon.","prevAbbr":"1-ne","prevNo":1,"nextAbbr":"1-ne","nextNo":3,"chapterTitle":"1 Nifae 2","verses":[{"vNo":"1 ","txt":"From luk, i bin hapen se Lod i bin toktok long papa blong mi, yes, long wan drim, mo i bin talem long hem se: Mi blesem yu Lihae, from ol samting we yu bin mekem; mo from yu bin holem taet fet mo yu bin talemaot long ol pipol ia ol samting we mi bin talem long yu, luk, oli wantem tekemaot laef blong yu."},{"vNo":"2 ","txt":"Mo i bin hapen se Lod i bin givim oda long papa blong mi, long wan drim tu, blong hem i mas tekem famle blong hem mo go aot long ples we i no gat man long hem."},{"vNo":"3 ","txt":"Mo i bin hapen se hem i bin obei long toktok blong Lod, from samting ia hem i bin mekem olsem we Lod i bin givim oda long hem."},{"vNo":"4 ","txt":"Mo i bin hapen se hem i bin aot i go long ples we i no gat man long hem. Mo hem i bin livim haos blong hem, mo graon blong hem we i kam long ol papa blong hem, mo ol gol blong hem, mo silva blong hem, mo ol gudgudfala samting blong hem, mo hem i no bin tekem wan samting wetem hem, be famle blong hem nomo, mo ol kakae, mo ol tenet, mo i bin aot i go long ples we i no gat man long hem."},{"vNo":"5 ","txt":"Mo hem i go daon long ol boda klosap long so blong Red Si, mo hem i bin wokbaot long ples we i no gat man long hem long ol boda we i moa klosap long Red Si; mo hem i bin wokbaot long ples we i no gat man long hem wetem famle blong hem we i bin gat mama blong mi, Saraea, mo ol fasbon brata blong mi, Leman, Lemyul, mo Sam."},{"vNo":"6 ","txt":"Mo i bin hapen se afta we hem i bin wokbaot tri dei long ples we i no gat man long hem, hem i bin stanemap tenet blong hem long wan vale long saed blong wan reva blong wota."},{"vNo":"7 ","txt":"Mo i bin hapen se hem i bin bildim wan olta wetem ston, mo i bin mekem wan ofring long Lod, mo i bin talem tangkyu long Lod, God blong mifala."},{"vNo":"8 ","txt":"Mo i bin hapen se hem i bin singaotem nem blong reva ia, Leman, mo riva ia i bin ron aot i go long Red Si; mo vale ia i bin stap long ol boda klosap long maot blong reva ia."},{"vNo":"9 ","txt":"Mo taem we papa blong mi i bin luk se ol wota blong reva i bin ron aot i go long ples blong Red Si, hem i bin toktok long Leman se: O mi wantem se yu save kam olsem reva ia, olsem we yu stap ron aot oltaem long springwota blong evri stret fasin!"},{"vNo":"10 ","txt":"Mo hem i toktok long Lemyul tu se: O mi wantem se yu save kam olsem vale ia, strong mo semak, mo yu no stap muvmuv blong holem taet ol komanmen blong Lod!"},{"vNo":"11 ","txt":"Nao hemia, hem i bin talem from we Leman mo Lemyul tufala i stronghed; from luk oli bin komplen long saed blong plante samting agensem papa blong tufala, from hem i bin wan man blong luk visen, mo i bin lidim olgeta aot long graon blong Jerusalem, blong livim ol graon blong olgeta we i kam long ol papa blong olgeta, mo ol gol blong olgeta, mo ol silva blong olgeta, mo ol gudgudfala samting blong olgeta, blong oli go ded long ples we i no gat man long hem. Mo hemia oli bin talem se hem i bin mekem from ol krangke tingting blong hat blong hem."},{"vNo":"12 ","txt":"Mo olsem ia nao Leman mo Lemyul, from oli fasbon, tufala i bin komplen agensem papa blong tufala. Mo tufala i bin komplen from we tufala i no bin save fasin blong God ia we i bin mekem tufala."},{"vNo":"13 ","txt":"Mo tu tufala i no bin bilivim se Jerusalem, bigfala bigtaon ia, i save smas gud folem ol toktok blong ol profet. Mo tufala i olsem ol Jiu we i bin stap long Jerusalem, we i bin wantem blong tekemaot laef blong papa blong mi."},{"vNo":"14 ","txt":"Mo i bin hapen se papa blong mi i bin toktok long tufala long vale blong Lemyul, wetem paoa, from hem i bin fulap long Spirit, kasem taem we bodi blong tufala i bin seksek long fored blong hem. Mo hem i bin blokem tufala, mekem se tufala i bin fraet blong toktok agensem hem; from samting ia, tufala i bin mekem olsem we hem i bin givim oda long tufala."},{"vNo":"15 ","txt":"Mo papa blong mi i bin stap long wan tenet."},{"vNo":"16 ","txt":"Mo i bin hapen se mi Nifae, from mi yang tumas, be bodi blong mi i strong mo i bigfala, mo tu mi bin gat strong tingting tumas blong save ol sikret blong God, from samting ia, mi bin prea long Lod; mo luk hem i bin visitim mi, mo i bin mekem hat blong mi i kam sofsof, mekem se mi bin bilivim evri toktok we papa blong mi i bin talemaot; from samting ia, mi no bin go agensem hem olsem ol brata blong mi."},{"vNo":"17 ","txt":"Mo mi bin toktok long Sam, mi bin talemaot ol samting we Lod i bin soem long mi tru long Tabu Spirit blong hem. Mo i bin hapen se hem i bin biliv long ol toktok blong mi."},{"vNo":"18 ","txt":"Be, luk, Leman mo Lemyul tufala i no bin wantem lisin long ol toktok blong mi; mo from mi bin harem nogud from hat blong tufala i strong, mi bin prea long Lod from tufala."},{"vNo":"19 ","txt":"Mo i bin hapen se Lod i bin toktok long mi, i se: Mi mi blesem yu, Nifae, from fet blong yu from yu bin lukaotem mi oltaem, wetem wan hat we i stap daon."},{"vNo":"20 ","txt":"Mo i semak olsem we yu holem ol komanmen blong mi, bae yu kam antap gud, mo bae mi lidim yu i go long wan graon blong promes; yes, hem i wan graon we mi bin mekem rere blong yu; yes, wan graon we i moa gud bitim ol narafala graon."},{"vNo":"21 ","txt":"Mo i semak olsem we tufala brata blong yu bae oli go agensem yu, bae mi katemaot tufala long fes blong Lod."},{"vNo":"22 ","txt":"Mo i semak olsem we yu holem ol komanmen blong mi, bae yu kam wan man blong rul mo wan tija ova long ol brata blong yu."},{"vNo":"23 ","txt":"From luk, long dei ia we bae oli go agensem mi, bae mi panisim olgeta, we i wetem wan bigfala panis, mo bae oli no gat paoa ova long ol laen blong yu, sapos oli tanem olgeta agensem mi tu."},{"vNo":"24 ","txt":"Mo sapos i olsem se oli go agensem mi, bae oli stap olsem wan wip long ol laen blong yu, blong mekem olgeta blong tingbaot Lod."}]}