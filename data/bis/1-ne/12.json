{"heading":"Nifae i luk long visen, graon blong promes; stret fasin, rabis fasin, mo foldaon blong man we i stap long hem; Smol Sipsip blong God i visitim olgeta; hao nao ol Twelef Disaepol mo ol Twelef Aposol bae i jajem Isrel; mo ol rabis mo doti ples blong olgeta we i stap slak from oli bin lusum bilif. Raonabaot 600–592 yia bifo Kraes i bon.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Nifae 12","verses":[{"vNo":"1 ","txt":"Mo i bin hapen se enjel i bin talem long mi: Lukim, mo luk ol laen blong yu, mo tu ol laen blong ol brata blong yu. Mo mi bin lukluk mo luk graon blong promes; mo mi bin luk ol grup blong ol pipol, yes, hem i olsem se namba blong hem i semak olsem namba blong ol sanbij blong solwota."},{"vNo":"2 ","txt":"Mo i bin hapen se mi bin luk ol grup blong ol pipol we i kam tugeta blong faet, wan agensem narawan; mo mi bin luk ol faet, mo ol nius blong ol faet, mo ol bigfala ded wetem naef blong faet long medel blong ol pipol blong mi."},{"vNo":"3 ","txt":"Mo i bin hapen se mi bin luk plante jeneresen i pas i gowe, folem fasin blong ol faet mo ol rao long graon; mo mi bin luk plante bigtaon, yes, i go kasem tumas we mi no bin kaontem olgeta."},{"vNo":"4 ","txt":"Mo i bin hapen se mi bin luk wan klaod blong tudak long fes blong graon blong promes; mo mi bin luk ol laetning, mo mi bin harem ol tanda, mo ol graon i seksek, mo evri kaen blong ol bigfala noes; mo mi bin luk graon mo ol ston, we oli bin brok; mo mi bin luk ol bigfala hil i foldaon long pisis; mo mi bin luk ol level ples blong graon, we oli bin brokbrok; mo mi bin luk plante bigtaon we oli bin draon; mo mi bin luk plante we i bin bon wetem faea; mo mi bin luk plante we i bin foldaon long graon, from seksek blong graon."},{"vNo":"5 ","txt":"Mo i bin hapen se afta we mi bin luk ol samting ia, mi bin luk smok blong tudak, we i bin lus long fes blong wol; mo luk, mi bin luk ol grup blong ol pipol we i no bin foldaon from ol bigfala mo ol strong jajmen blong Lod."},{"vNo":"6 ","txt":"Mo mi bin luk ol heven i open, mo Smol Sipsip blong God i stap kamdaon long heven; mo hem i bin kamdaon mo i bin soemaot hemwan long olgeta."},{"vNo":"7 ","txt":"Mo tu mi bin luk mo stap talemaot se Tabu Spirit i bin kamdaon long twelef narafala man; mo God i bin odenem olgeta, mo i bin jusum olgeta."},{"vNo":"8 ","txt":"Mo enjel i bin toktok long mi, i se: Luk ol twelef disaepol blong Smol Sipsip, we God i jusum olgeta blong givhan long ol laen blong yu."},{"vNo":"9 ","txt":"Mo hem i bin talem long mi: Yu tingbaot ol twelef aposol blong Smol Sipsip? Luk oli olgeta we bae oli jajem ol twelef traeb blong Isrel; from samting ia, ol twelef minista blong ol laen blong yu bae oli kasem jajmen long olgeta; from yufala i pat blong laen blong Isrel."},{"vNo":"10 ","txt":"Mo ol twelef disaepol ia we yu stap luk bae oli jajem ol laen blong yu. Mo, luk, oli stret oltaem; from fet blong olgeta long Smol Sipsip blong God, ol klos blong olgeta i kam waet tru long blad blong hem."},{"vNo":"11 ","txt":"Mo enjel i bin talem long mi se: Luk! Mo mi bin lukluk, mo bin lukim tri jeneresen i pas long stret fasin; mo ol klos blong olgeta i bin waet olsem Smol Sipsip blong God. Mo enjel i bin talem long mi: Olgeta ia i kam waet long blad blong Smol Sipsip, from fet blong olgeta long hem."},{"vNo":"12 ","txt":"Mo mi, Nifae, tu i bin luk plante blong nambafo jeneresen we i bin pas i gowe long stret fasin."},{"vNo":"13 ","txt":"Mo i bin hapen se mi bin luk ol grup blong ol pipol blong wol i bin kam tugeta."},{"vNo":"14 ","txt":"Mo enjel i bin talem long mi: Luk ol laen blong yu, mo tu ol laen blong brata blong yu."},{"vNo":"15 ","txt":"Mo i bin hapen se mi bin luk mo mi bin lukim ol pipol blong laen blong mi i bin kam tugeta long ol grup blong pipol agensem ol laen blong ol brata blong mi; mo oli bin kam tugeta blong faet."},{"vNo":"16 ","txt":"Mo enjel i bin toktok long mi, i se: Luk springwota blong wota we i doti we papa blong yu i bin luk; yes, hem i reva we hem i bin tokbaot; mo ol dip ples blong hem oli ol dip ples blong hel."},{"vNo":"17 ","txt":"Mo ol klaod blong tudak oli ol temtesen blong devel, we i blaenem ol ae, mo i mekem ol hat blong ol pikinini blong ol man i kam strong, mo i lidim olgeta i gowe long ol rod we i bigwan, blong mekem se oli ded mo oli lus."},{"vNo":"18 ","txt":"Mo bigfala haos ia we i gat fulap spes, we papa blong yu i bin luk, i ol hae tingting blong flas, mo ol hae tingting blong ol pikinini blong ol man. Mo wan bigfala mo wan rabis hol i divaedem olgeta; yes, hem i toktok blong jastis blong God we i no Save Finis, mo Mesaea we i Smol Sipsip blong God, we Tabu Spirit i tokbaot hem, stat long taem we wol i bin stat kasem taem ia, mo stat long taem ia i go kasem long oltaem."},{"vNo":"19 ","txt":"Mo taem we enjel i bin stap talemaot ol toktok ia, mi bin luk mo lukim se ol laen blong brata blong mi i bin faet agensem ol laen blong mi, folem toktok blong enjel; mo from ol hae tingting blong ol laen blong mi ol temtesen blong devel, mi bin luk se ol laen blong ol brata blong mi i bin winim ol pipol blong ol laen blong mi."},{"vNo":"20 ","txt":"Mo i bin hapen se mi bin luk, mo mi bin lukim ol pipol blong ol laen blong brata blong mi, se oli bin winim ol laen blong mi; mo oli bin go fored long ol grup blong ol pipol long fes blong graon."},{"vNo":"21 ","txt":"Mo mi bin luk olgeta i bin kam tugeta long ol grup blong ol pipol; mo mi bin luk ol faet mo ol nius blong ol faet long medel blong olgeta; mo long ol faet mo ol nius blong ol faet mi bin luk plante jeneresen i pas i gowe."},{"vNo":"22 ","txt":"Mo enjel i bin talem long mi: Luk, olgeta ia bae oli kam slak from oli lusum bilif."},{"vNo":"23 ","txt":"Mo i bin hapen se mi bin luk, afta we oli bin kam slak from oli lusum bilif, oli bin kam wan dak mo wan rabis, mo wan doti pipol, oli fulap wetem les mo evri kaen rabis sin."}]}