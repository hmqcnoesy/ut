{"heading":"Nifae i stat blong raetem histri blong ol pipol blong hem—Lihae i luk long wan visen wan longfala faea we i go antap, mo hem i ridim wan buk blong profesi—Hem i presem God, talemaot se Mesaea bae i kam, mo i profesae se God bae i mas smasem gud Jerusalem—Ol Jiu i stap givim hadtaem long hem. Raonabaot 600 yia bifo Kraes i bon.","sectionHeading":"Wan histri blong Lihae mo woman blong hem Saraea, mo fo boe blong hem, we oli singaotem, (stat long fasbon) Leman, Lemyul, Sam, mo Nifae. Lod i wonem Lihae blong aot blong graon blong Jerusalem, from we hem i profesae long ol pipol long saed blong ol rabis fasin blong olgeta mo oli wantem kilim hem i ded. Hem i wokbaot tri dei long ples we i no gat man long hem, wetem famle blong hem. Nifae i tekem ol brata blong hem mo i gobak long graon blong Jerusalem blong tekem histri blong ol Jiu. Histri blong ol trabol blong olgeta. Ol boe blong Lihae i maredem ol gel blong Ismael. Oli tekem ol famle blong olgeta mo go long ples we i no gat man long hem. Ol safa mo hadtaem blong olgeta long ples we i no gat man long hem. Ol rod blong olgeta. Oli kam long ol bigfala solwota. Ol brata blong Nifae i faet agensem hem. Hem i mekem tingting blong olgeta i kamdaon, mo bildim wan sip. Oli singaotem ples ia Plante. Oli krosem ol bigfala solwota blong go long promes graon, mo samfala moa. Nifae i raetem histri ia; mi minim se, mi, Nifae, mi bin raetem histri ia.","prevAbbr":"explanation","prevNo":1,"nextAbbr":"1-ne","nextNo":2,"chapterTitle":"1 Nifae 1","verses":[{"vNo":"1 ","txt":"Mi, Nifae, from we mi bin bon long wan gudfala mama mo papa, taswe, tufala i bin tijim mi plante samting long saed blong save blong papa blong mi; mo long laef blong mi, mi bin luk plante hadtaem, be, Lod i blesem mi bigwan oltaem long ol dei blong mi; yes, from mi bin kasem plante save long saed blong ol gud samting mo ol sikret blong God, taswe mi raetem wan histri long saed blong ol samting we mi mekem long ol dei blong mi."},{"vNo":"2 ","txt":"Yes, mi raetem wan histri long lanwis blong papa blong mi, we i folem kastom mo ol samting we ol Jiu i save mo long lanwis blong ol man Ijip."},{"vNo":"3 ","txt":"Mo mi save se histri ia we mi raetem i tru; mo mi raetem hem wetem han blong mi; mo mi mekem folem save blong mi."},{"vNo":"4 ","txt":"From i bin hapen se long stat blong fas yia blong rul blong Sedekaea, we hem i king blong Juda, (papa blong mi, Lihae, hem i bin stap long Jerusalem long ol dei blong hem); mo long sem yia, plante profet i bin kam, oli bin profesae long ol pipol we oli mas sakem sin, sapos no, bigtaon Jerusalem bae i mas smas gud."},{"vNo":"5 ","txt":"From samting ia, i bin hapen se papa blong mi, Lihae, taem we hem i bin go fored hem i bin prea long Lod, yes, wetem evri hat blong hem tu, from ol pipol blong hem."},{"vNo":"6 ","txt":"Mo i bin hapen se long taem we hem i stap prea long Lod, wan longfala faea we i go antap i bin kam mo i stap antap long wan ston long fored blong hem; mo hem i bin luk mo bin harem plante samting; mo from ol samting we hem i bin luk mo i bin harem, hem i bin seksek mo i bin seksek tumas from fraet."},{"vNo":"7 ","txt":"Mo i bin hapen se, hem i bin gobak long haos blong hem long Jerusalem; mo hem i bin foldaon long bed blong hem, from bodi blong hem i nomo gat paoa from we Spirit i kam fulap long hem mo from ol samting we hem i bin luk."},{"vNo":"8 ","txt":"Mo from Spirit i strong tumas long hem olsem ia nao, hem i bin gowe tru long wan visen. Mo hem i bin luk ol heven i open, mo hem i bin ting se hem i bin luk God i sidaon long jea blong hem, ol grup blong enjel we i plante tumas blong kaontem i stap raonem God blong olgeta, mo oli stap singsing mo presem hem."},{"vNo":"9 ","txt":"Mo i bin hapen se, hem i bin luk Wan Man i kamaot long medel blong heven. Mo hem i bin luk se laet blong hem i bitim hemia blong san long medel dei."},{"vNo":"10 ","txt":"Mo tu hem i bin luk twelef narafala we i stap folem hem, mo saen blong olgeta i bin bitim ol sta long skae."},{"vNo":"11 ","txt":"Mo olgeta ia i bin kamdaon mo go fored long fes blong wol; mo faswan i bin kam mo i bin stanap long fored blong papa blong mi, mo bin givim long hem wan buk, mo hem i talem long hem se i mas ridim."},{"vNo":"12 ","txt":"Mo i bin hapen se taem we hem i stap ridim, hem i bin kam fulap long Spirit blong Lod."},{"vNo":"13 ","txt":"Mo hem i bin ridim, i talem se: Sore tumas, sore tumas, long Jerusalem, from mi bin luk ol fasin nogud blong yu! Yes, mo plante samting papa blong mi i bin ridim long saed blong Jerusalem—we Jerusalem mo ol man blong hem bae i mas smas gud; plante pipol bae i ded long naef blong faet, mo plante bae i go prisena long Babilonia."},{"vNo":"14 ","txt":"Mo i bin hapen se afta we papa blong mi i bin ridim mo bin luk plante bigfala mo gudfala samting, hem i bin singaot bigwan long plante samting long Lod, olsem: Ol wok blong yu oli ol bigfala mo ol gudfala wok, O Lod, God yu we yu gat Bigfala Paoa! Jea blong yu i hae tumas long ol heven, mo ol paoa blong yu mo gudfasin blong yu, mo sore oli ova long evri man long wol; mo, from we yu gat sore, yu bae yu no save letem olgeta we i kam long yu blong oli ded!"},{"vNo":"15 ","txt":"Mo long fasin blong toktok ia, papa blong mi i bin presem God blong hem; from sol blong hem i bin glad, mo ful hat blong hem i bin fulap from ol samting we hem i bin luk, yes, we Lod i bin soemaot long hem."},{"vNo":"16 ","txt":"Mo nao mi, Nifae, mi no mekem wan ful histri blong ol samting we papa blong mi i bin raetemdaon, from hem i bin raetem plante samting we hem i bin luk long ol visen mo ol drim; mo hem i bin raetem tu plante samting we hem i bin profesae mo i bin talem long ol pikinini blong hem, be bae mi no mekem wan ful histri blong evri samting ia."},{"vNo":"17 ","txt":"Be bae mi mekem wan histri blong ol samting we i bin hapen long ol dei blong mi. Luk, mi mekem histri blong papa blong mi i kam smol long ol buk we mi bin mekem wetem han blong mi; from samting ia, afta we mi bin mekem histri blong papa blong mi i kam smol, afta bae mi mekem wan histri blong laef blong mi."},{"vNo":"18 ","txt":"Taswe, mi wantem se yufala i save se afta Lod i bin soemaot plante gudfala samting long papa blong mi, Lihae, yes, long saed blong taem we Jerusalem bae i mas finis, luk, hem i bin go fored long medel blong ol pipol, mo i bin stat blong profesae mo talem long olgeta long saed blong ol samting we hem i bin luk mo harem."},{"vNo":"19 ","txt":"Mo i bin hapen se ol Jiu i bin jikim hem from ol samting we hem i bin testifae long olgeta; from i tru we hem i bin testifae long saed blong ol fasin nogud mo rabis sin blong olgeta; mo hem i bin testifae se ol samting we hem i bin luk mo harem, mo tu ol samting we hem i bin ridim insaed long buk, i bin soemaot klia gud we Mesaea bae i kam, mo tu we hem i pemaot wol."},{"vNo":"20 ","txt":"Mo taem we ol Jiu i bin harem ol samting ia, oli bin kros long hem; yes, i olsem long ol profet blong bifo, we oli bin sakemaot, mo stonem, mo kilim ded, mo oli bin lukaotem laef blong hem blong oli save tekemaot laef blong hem. Be luk, mi, Nifae, bae mi soemaot long yufala se Lod i gat fulap sore long olgeta we hem i bin jusum, from ol fet blong olgeta, blong mekem olgeta i strong mo gat paoa tu we i save sevem olgeta bakegen."}]}