{"heading":"Mesaea bae i wan laet long ol Jentael mo bae i mekem ol prisena i go fri—Isrel bae i kam tugeta wetem paoa long ol las dei—Ol king bae i olsem ol papa we i givim ol gudfala kakae long olgeta—Luk long Aesea 49. Raonabaot 588–570 yia bifo Kraes i bon.","prevAbbr":"1-ne","prevNo":20,"nextAbbr":"1-ne","nextNo":22,"chapterTitle":"1 Nifae 21","verses":[{"vNo":"1 ","txt":"Mo bakegen: Lisin, O yufala laen blong Isrel, yufala evriwan we i kamaot mo oli ronem aot yufala from ol nogud fasin blong ol pasta blong ol pipol blong mi, yes, yufala we i kamaot, we yufala i seraot olbaot we yufala i ol pipol blong mi, O laen blong Isrel. Lisin, O ol aelan, long mi, mo lisin yufala ol pipol we i stap longwe; Lod i bin singaotem mi taem we mi stap yet long bel; stat long bel blong mama blong mi hem i bin talemaot nem blong mi."},{"vNo":"2 ","txt":"Mo hem i bin mekem maot blong mi olsem wan sap naef blong faet, long sado blong han hem i haedem mi, mo i bin mekem mi stret olsem wan ara we i saen; long basket blong ol ara blong hem, hem i bin haedem mi;"},{"vNo":"3 ","txt":"Mo i bin talem long mi: Yu yu wokman blong mi, O Isrel, long hem we bae mi kasem ol glori."},{"vNo":"4 ","txt":"Afta mi bin talem, mi bin wok blong nating, mi bin yusum paoa blong mi blong nating wetem no ansa; i tru se jajmen blong mi i stap wetem Lod, mo wok blong mi wetem God blong mi."},{"vNo":"5 ","txt":"Mo nao, Lod i talem—we i bin fomem mi long bel se bae mi kam wokman blong hem, blong tekem Jekob long hem bakegen—be Isrel i no kam tugeta yet, be bae mi kasem glori long ol ae blong Lod, mo God blong mi bae i paoa blong mi."},{"vNo":"6 ","txt":"Mo hem i bin talem: Hem i wan smol samting blong kam wokman blong mi blong resemap ol traeb blong Jekob, mo blong putumbak olgeta blong Isrel we mi bin sevem olgeta. Bae mi givim yu tu olsem wan laet long ol Jentael, blong yu save kam olsem fasin blong sevem man blong mi long evri en blong wol."},{"vNo":"7 ","txt":"Olsem ia nao Lod i talem, Ridima blong Isrel, Tabu Wan blong hem, long hem we ol man i no laekem, long hem we ol kantri i no laekem, long wokman blong ol man blong rul: Ol king bae i luk mo girap, ol boe blong king tu bae i wosip, from Lod we i holem taet fet."},{"vNo":"8 ","txt":"Olsem ia nao Lod i talem: Long wan taem we i stret mi bin harem yu, O ol aelan blong solwota, mo long wan dei blong fasin blong sevem man mi bin helpem yu; mo bae mi sevem yu, mo givim yu wokman blong mi blong kavenan blong ol pipol, blong stanemap wol, blong mekem se oli kasem ol graon we i emti mo i no gat man."},{"vNo":"9 ","txt":"Blong yu save talem long ol prisena: Go aot; long olgeta we i sidaon long tudak: Soemaot yufala bakegen. Bae oli kakae long ol rod, mo ol gras we buluk i save kakae bae i stap long evri hae ples."},{"vNo":"10 ","txt":"Bae oli no hanggri o tosta, mo tu bae hot o san i no kilim olgeta, from hem we i gat sore long olgeta bae i lidim olgeta, hem bae i lidim olgeta tru ol spring blong wota."},{"vNo":"11 ","txt":"Mo bae mi mekem evri bigfala hil blong mi wan rod, mo ol bigfala rod blong mi bae mi leftemap olgeta."},{"vNo":"12 ","txt":"Mo afta, O laen blong Isrel, luk, olgeta ia bae oli kam long longwe; mo luk, olgeta ia long not mo long wes; mo olgeta ia long graon blong Aswan long Ijip."},{"vNo":"13 ","txt":"Singsing, O ol heven; mo stap glad, O wol; from ol leg blong olgeta we i stap long is bae oli stanap strong; mo bae oli stat blong singsing, O ol bigfala hil; from bae oli kilim olgeta nomo; from Lod i bin leftemap tingting blong ol pipol blong hem, mo bae i gat sore long olgeta blong hem we i gat hadtaem."},{"vNo":"14 ","txt":"Be, luk, Saeon i bin talem: Lod i bin lego mi, mo Lod blong mi i bin fogetem mi—be bae hem i soem se hem i no bin mekem olsem."},{"vNo":"15 ","txt":"From wan woman i save fogetem pikinini blong hem we i stap givim titi long hem, blong mekem se hem i no save gat sore long boe long bel blong hem? Yes, oli save fogetem, be stil bae mi no fogetem yu, O laen blong Isrel."},{"vNo":"16 ","txt":"Luk, mi bin raetem yu long skin blong insaedhan blong ol han blong mi; ol wol blong yu oli fored long mi oltaem."},{"vNo":"17 ","txt":"Ol pikinini blong yufala bae i muv kwik agensem ol man blong smasem gud yufala; mo olgeta we i smasem gud yu bae oli goaot long yufala."},{"vNo":"18 ","txt":"Leftemap ol ae blong yu raonabaot mo luk; olgeta ia olgeta bakegen i kam tugeta, mo olgeta bae oli kam long yu. Mo olsem mi stap laef, Lod i talem, i tru we bae yu putum long yu evriwan, olsem wan samting we i stap saen, mo fasem olgeta olsem wan woman we bae i mared."},{"vNo":"19 ","txt":"From ol nogud mo ol emti ples blong yu, mo graon blong ded blong yu, bae i nao stap smol from stamba tingting blong olgeta i stap; mo olgeta we oli bin solemdaon yu bae i stap longwe."},{"vNo":"20 ","txt":"Ol pikinini we bae yu kasem, afta yu bin lusum faswan, bae bakegen long ol sorae blong yu oli se: Ples ia i smol tumas blong mi; givim wan ples long mi blong mi save stap."},{"vNo":"21 ","txt":"Afta bae yu talem long hat blong yu: Huia i bin bonem long mi olgeta ia, from mi luk we mi bin lusum ol pikinini blong mi, mo mi mi emti, wan prisena, mo mi muv i go ia mo i go ia? Mo huia i bin resemap olgeta ia? Luk, mi bin stap miwan nomo; olgeta ia, oli bin stap wea?"},{"vNo":"22 ","txt":"Olsem ia nao Lod God i talem: Luk, bae mi leftemap han blong mi long ol Jentael, mo stanemap flag blong mi long ol pipol; mo bae oli karem ol boe blong yufala long ol han blong olgeta, mo ol gel blong yufala bae oli karem long ol solda blong olgeta."},{"vNo":"23 ","txt":"Mo ol king bae oli olsem ol papa we i givim gudfala kakae long yu, mo ol kwin blong olgeta bae oli olsem ol mama we i givim gudfala kakae long yu; bae oli bodaon long yu wetem fes blong olgeta i fesem graon, mo likimap ol das long ol leg blong yu; mo bae yu save se mi mi Lod; from olgeta bae oli no sem we oli stap wet long mi."},{"vNo":"24 ","txt":"From yu yu ting se oli save tekem ol kakae blong wan ia we i strong, o oli lego olgeta we oli kam prisena long fasin blong folem loa?"},{"vNo":"25 ","txt":"Be olsem ia nao Lod i talem, ol prisena tu blong olgeta we i strong bae oli tekemaot olgeta, mo bae oli lego ol kakae blong trabol meka; from bae mi faet wetem hem we i faet wetem yu, mo bae mi sevem ol pikinini blong yu."},{"vNo":"26 ","txt":"Mo bae mi fidim olgeta we i mekem yu harem nogud wetem mit blong olgeta bakegen; bae oli drong wetem blad blong olgeta bakegen olsem wetem waen ia we i swit; mo evri bodi blong mit mo bun bae i save se mi, Lod, mi mi Sevya blong yufala mo Ridima blong yufala, Strong Wan blong Jekob."}]}