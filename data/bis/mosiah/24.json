{"heading":"Amulon i givim hadtaem long Alma mo ol pipol blong hem—Bae oli kilim ded olgeta sapos oli prea—Lod i mekem ol hevi samting blong olgeta i no hevi—Hem i tekemaot olgeta long slef mo oli gobak long Sarahemla. Raonabaot 145–120 yia bifo Kraes i bon.","prevAbbr":"mosiah","prevNo":23,"nextAbbr":"mosiah","nextNo":25,"chapterTitle":"Mosaea 24","verses":[{"vNo":"1 ","txt":"Mo i bin hapen se Amulon i bin kasem wan agrimen tru long tingting blong king blong ol man blong Leman; taswe, king blong ol man blong Leman i bin letem long hem mo ol brata blong oli kam ol tija ova ol pipol blong hem, yes, long ol pipol tu we i bin stap long graon blong Semlon, mo long graon blong Saelom, mo long graon blong Amulon."},{"vNo":"2 ","txt":"From ol man blong Leman i bin tekem ol graon ia; taswe, king blong ol man blong Leman i bin jusum ol king ova long evri graon ia."},{"vNo":"3 ","txt":"Mo nao nem blong king blong ol man blong Leman i Leman, oli bin singaotem hem folem nem blong papa blong hem; mo taswe oli bin singaotem hem king Leman. Mo hem i bin king ova long wan plante pipol."},{"vNo":"4 ","txt":"Mo hem i bin jusum ol brata blong Amulon, blong kam ol tija long evri graon we ol pipol blong hem i bin stap long hem; mo olsem ia nao oli bin stat blong tijim lanwis blong Nifae long medel blong evri pipol blong ol man blong Leman."},{"vNo":"5 ","txt":"Mo oli bin wan pipol we oli gudfala fren wan wetem narawan; be oli no bin save God; mo tu ol brata blong Amulon i no bin tijim olgeta eni samting long saed blong Lod, God blong olgeta, o loa blong Moses; mo tu oli no bin tijim olgeta ol toktok blong Abinadae;"},{"vNo":"6 ","txt":"Be oli bin tijim olgeta se oli mas raetem histri blong olgeta, mo se bae oli save raet i go long wan wan long olgeta."},{"vNo":"7 ","txt":"Mo olsem ia nao ol man blong Leman i bin stat blong gat plante rij samting, mo oli bin stat blong givim ol samting wan long narawan mo oli kam rij, mo oli bin stat blong yusum ol trik mo kam wan waes pipol, long saed blong ol waes tingting blong wol, yes, wan pipol we i yusum ol trik tumas, oli glad long evri kaen blong nogud fasin mo fasin blong stil long taem blong faet, be oli no mekem samting ia long medel blong ol brata blong olgeta bakegen."},{"vNo":"8 ","txt":"Mo nao i bin hapen se Amulon i bin stat blong yusum raet ova long Alma mo ol brata blong hem, mo bin stat blong givim hadtaem long hem, mo mekem se bae ol pikinini blong hem i givim hadtaem long ol pikinini blong olgeta."},{"vNo":"9 ","txt":"From Amulon i bin save Alma, se hem i bin wan long ol pris blong king, mo se i hem we i bin bilivim ol toktok blong Abinadae mo king i bin ronemaot hem long fored blong hem, mo taswe hem i bin kros long hem; from hem i bin stap andanit long king Leman, be stil hem i bin yusum raet ova long olgeta, mo i bin putum ol wok long olgeta, mo i bin putum ol man we i wajem wok blong olgeta."},{"vNo":"10 ","txt":"Mo i bin hapen se ol hadtaem blong olgeta i bin bigwan tumas mekem se oli bin stat blong prea strong long God."},{"vNo":"11 ","txt":"Mo Amulon i bin givim oda long olgeta se oli mas stopem ol prea blong olgeta; mo hem i bin putum ol gad ova long olgeta blong wajem olgeta, blong mekem se eni man we oli faenem se hem i stap prea long God bae oli kilim hem i ded."},{"vNo":"12 ","txt":"Mo Alma mo ol pipol blong hem oli no bin leftemap ol voes blong olgeta i go long Lod, God blong olgeta, be oli bin poremaot ol hat blong olgeta long hem; mo hem i bin save ol tingting blong ol hat blong olgeta."},{"vNo":"13 ","txt":"Mo i bin hapen se voes blong Lod i bin kam long olgeta long ol hadtaem blong olgeta, i talem se: Leftemap ol hed blong yufala mo yufala i glad, from mi save kavenan we yufala i bin mekem wetem mi; mo bae mi mekem kavenan wetem ol pipol blong mi mo mekem olgeta i go fri long slef."},{"vNo":"14 ","txt":"Mo tu bae mi mekem ol hevi samting long solda blong yufala i nomo hevi, mekem se bae yufala i no save filim long ol bak blong yufala, taem we yufala i stap tu olsem slef; mo hemia bae mi mekem, blong mekem se yufala i save stanap olsem ol witnes blong mi long fiuja, mo blong mekem se yufala i save gud se mi, Lod God, mi visitim ol pipol blong mi long ol hadtaem blong olgeta."},{"vNo":"15 ","txt":"Mo nao i bin hapen se ol hevi samting we oli bin putum long Alma mo ol brata blong hem i nomo hevi; yes, Lod i bin mekem olgeta i kam strong blong mekem se oli save karem ol hevi samting blong olgeta isi nomo, mo oli bin stap andanit wetem bigfala glad mo fasin blong save wet longtaem long evri wok blong Lod."},{"vNo":"16 ","txt":"Mo i bin hapen se fet blong olgeta mo fasin blong save wet longtaem blong olgeta i bin bigwan tumas mekem se voes blong Lod i bin kam bakegen long olgeta, i talem: Stap glad, from long tumora bae mi mekem yufala i kamaot long slef."},{"vNo":"17 ","txt":"Mo hem i bin talem long Alma: Bae yu go long fored blong pipol ia, mo bae mi go wetem yu mo mekem ol pipol ia i go fri long slef."},{"vNo":"18 ","txt":"Nao i bin hapen se Alma mo ol pipol blong hem, long naetaem oli bin karem ol grup blong anamol blong olgeta i kam tugeta, mo tu ol sid blong olgeta; yes, mo tu long ful naetaem oli bin stap karem ol grup blong anamol blong olgeta i kam tugeta."},{"vNo":"19 ","txt":"Mo long moning Lod i bin mekem wan bigfala slip i kam long ol man blong Leman, yes, mo tu evri man blong wajem wok blong olgeta i bin stap long wan bigfala slip."},{"vNo":"20 ","txt":"Mo Alma mo ol pipol blong hem i bin aot i go long ples we i no gat man long hem; mo afta we oli bin wokbaot blong ful dei oli bin stanemap ol tenet blong olgeta long wan vale mo oli bin singaotem vale ia Alma, from hem i bin lidim rod blong olgeta long ples we i no gat man long hem."},{"vNo":"21 ","txt":"Yes, mo long vale blong Alma oli bin poremaot ol tangkyu blong olgeta long God from hem i bin gat sore long olgeta, mo i bin mekem ol hevi samting blong olgeta i nomo hevi, mo i bin mekem olgeta i kamaot long slef; from oli bin slef, mo i no bin gat wan man we i save mekem olgeta i go fri be Lod nomo, God blong olgeta."},{"vNo":"22 ","txt":"Mo oli bin talem tangkyu long God, yes, evri man blong olgeta mo evri woman blong olgeta mo evri pikinini blong olgeta we oli bin save toktok, i bin singaot laod mo bin presem God blong olgeta."},{"vNo":"23 ","txt":"Mo nao Lod i bin talem long Alma: Hariap mo tekem yu mo ol pipol ia aot long graon ia, from ol man blong Leman i bin wekap mo oli stap folem yufala; taswe kamaot long graon ia, mo bae mi stopem ol man blong Leman long vale ia blong mekem se oli no save gohed blong folem pipol ia."},{"vNo":"24 ","txt":"Mo i bin hapen se oli bin aot long vale, mo oli bin tekem wokbaot blong olgeta i go long ples we i no gat man long hem."},{"vNo":"25 ","txt":"Mo afta we oli bin stap long ples we i no gat man long hem blong twelef dei, oli bin kam long graon blong Sarahemla; mo tu king Mosaea i bin kasem olgeta wetem glad."}]}