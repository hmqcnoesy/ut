{"heading":"Alma i no wantem blong kam king—Hem i kam hae pris—Lod i stretem ol pipol blong hem, ol man blong Leman i tekem graon blong Hilam—Amulon, we i lida blong ol rabis pris blong King Noa, i rul andanit long king blong ol man blong Leman. Raonabaot 145–121 yia bifo Kraes i bon.","sectionHeading":"Wan histri blong Alma mo ol pipol blong Lod we ol pipol blong King Noa i bin ronem olgeta i go long ples we i no gat man long hem.","prevAbbr":"mosiah","prevNo":22,"nextAbbr":"mosiah","nextNo":24,"chapterTitle":"Mosaea 23","verses":[{"vNo":"1 ","txt":"Nao Alma, from Lod i bin wonem hem se ol ami blong king Noa bae i kam long olgeta, mo from hem i bin talemaot samting ia long ol pipol blong hem, taswe oli bin karem i kam tugeta ol grup blong anamol blong olgeta, mo oli bin tekem sam sid blong olgeta, mo oli bin aot i go long ples we i no gat man long hem long fored blong ol ami blong king Noa."},{"vNo":"2 ","txt":"Mo Lod i bin mekem olgeta i kam strong, mekem se ol pipol blong king Noa i no save kasem olgeta mo smasem olgeta."},{"vNo":"3 ","txt":"Mo oli bin ronwe blong eit dei wokbaot i go long ples we i no gat man long hem."},{"vNo":"4 ","txt":"Mo oli bin kam long wan graon, yes, hem i wan naes mo gudfala graon, wan graon blong klin wota."},{"vNo":"5 ","txt":"Mo oli bin stanemap ol tenet blong olgeta, mo oli bin stat blong wok long graon, mo oli bin stat blong mekem ol haos; yes, oli bin mekem plante samting, mo oli bin wok had tumas."},{"vNo":"6 ","txt":"Mo ol pipol i bin wantem se Alma i kam king blong olgeta, from ol pipol blong hem i bin lavem hem tumas."},{"vNo":"7 ","txt":"Be hem i bin talem long olgeta se: Luk, i no gat nid we yumi gat wan king; from olsem ia nao Lod i talem: Yufala i no mas tekem wan bodi blong mit mo bun i moa hae long narawan, o wan man i no mas tingting se hem i moa hae long narawan; taswe mi talem long yufala se i no gat nid we yufala i gat wan king."},{"vNo":"8 ","txt":"Be, sapos hem i save hapen se yufala i gat ol man we oli stret blong kam ol king blong yufala, bae hem i gud blong yufala i gat wan king."},{"vNo":"9 ","txt":"Be tingbaot rabis fasin blong king Noa mo ol pris blong hem; mo mi tu, mi bin foldaon long wan trap, mo mi bin mekem plante samting we i rabis sin long ae blong Lod, we i bin mekem mi harem nogud long taem we mi bin sakem sin;"},{"vNo":"10 ","txt":"Be, afta plante hadtaem, Lod i bin harem ol prea blong mi, mo i bin ansarem ol prea blong mi, mo hem i bin mekem mi wan tul long ol han blong hem blong karem plante long yufala blong kam blong save trutok blong hem."},{"vNo":"11 ","txt":"Be, long samting ia mi no glori, from mi mi no stret blong mi save glori long miwan."},{"vNo":"12 ","txt":"Mo nao mi talem long yufala, king Noa i bin mekem nogud fasin long yufala, mo yufala i bin slef blong hem mo ol pris blong hem, mo oli bin lidim yufala long ol rabis fasin; taswe oli bin fasem yufala wetem ol rop blong rabis fasin."},{"vNo":"13 ","txt":"Mo nao from paoa blong God i bin mekem yufala i go fri aot long ol rop ia; yes, kamaot tu long ol han blong king Noa mo ol pipol blong hem, mo tu long ol rop blong rabis fasin, mi wantem tu se yufala i stanap strong long fridom ia we tru long hem oli bin mekem yufala i fri, mo se yufala i no trastem wan man blong kam wan king ova long yufala."},{"vNo":"14 ","txt":"Mo tu no trastem wan man blong stap olsem tija blong yufala o pasta blong yufala, hemia nomo sapos hem i wan man blong God, we i wokbaot folem ol rod blong hem mo holem ol komanmen blong hem."},{"vNo":"15 ","txt":"Olsem ia nao Alma i bin tijim ol pipol blong hem, se evri man i mas lavem man we i stap raonabaot long hem olsem hemwan, blong mekem se i no save gat rao long medel blong olgeta."},{"vNo":"16 ","txt":"Mo nao, Alma i bin hae pris blong olgeta, from hem i bin statem jos blong olgeta."},{"vNo":"17 ","txt":"Mo i bin hapen se i no gat wan we i bin kasem raet blong prij, o blong tij, be tru long hem nomo we i kam long God. Taswe hem i bin konsekretem evri pris blong olgeta mo evri tija blong olgeta; mo oli no konsekretem wan long olgeta hemia nomo sapos oli no ol stret man."},{"vNo":"18 ","txt":"Taswe oli bin lukaotem ol pipol, mo oli bin fidim olgeta wetem ol samting we i stret."},{"vNo":"19 ","txt":"Mo i bin hapen se oli bin stat blong kam antap gud tumas long graon; mo oli bin singaotem graon ia Helam."},{"vNo":"20 ","txt":"Mo i bin hapen se oli bin kam plante mo kam antap gud tumas long graon blong Helam; mo oli bin bildim wan bigtaon, we oli bin singaotem bigtaon blong Helam."},{"vNo":"21 ","txt":"Be Lod i luk se i stret blong stretem ol pipol blong hem; yes, hem i testem ol fasin blong save wet long taem blong olgeta mo fet blong olgeta."},{"vNo":"22 ","txt":"Be—eni man we i putum tras blong hem long hem, semfala man ia bae hem i leftemap hem long las dei. Yes, mo i olsem ia nao wetem ol pipol ia."},{"vNo":"23 ","txt":"From luk, bae mi soem long yufala se oli bin mekem olgeta i kam slef, mo i no gat wan man we i bin save mekem olgeta i go fri be Lod, God blong olgeta, yes, hem i God blong Ebraham mo Aesak mo blong Jekob."},{"vNo":"24 ","txt":"Mo i bin hapen se hem i bin mekem olgeta i go fri, mo hem i bin soemaot strongfala paoa blong hem long olgeta, mo ol glad blong olgeta i bin bigwan."},{"vNo":"25 ","txt":"From luk, i bin hapen se taem we oli bin stap long graon blong Helam, yes, long bigtaon blong Helam, taem we oli stap wok long graon we i raonabaot, luk, wan ami blong ol man blong Leman i bin kam long ol boda blong graon."},{"vNo":"26 ","txt":"Nao i bin hapen se ol brata blong Alma i bin ronwe long ol garen blong olgeta mo oli bin kam tugeta long bigtaon blong Helam; mo oli bin fraet tumas from kam tru blong ol man blong Leman."},{"vNo":"27 ","txt":"Be Alma i bin go fored mo i bin stanap long medel blong olgeta mo i bin talem strong long olgeta se oli no mas fraet; be se oli mas tingbaot Lod, God blong olgeta mo bae hem i mekem olgeta i go fri."},{"vNo":"28 ","txt":"Taswe oli bin stopem ol fraet blong olgeta, mo bin stat blong prea long Lod blong bae hem i mekem ol hat blong ol man blong Leman i kam sofsof, blong mekem se bae oli no kilim olgeta i ded, mo ol woman blong olgeta, mo ol pikinini blong olgeta."},{"vNo":"29 ","txt":"Mo i bin hapen se Lod i bin mekem ol hat blong ol man blong Leman i kam sofsof. Mo Alma mo ol brata blong hem i bin go fored mo i bin givim olgeta long ol han blong olgeta; mo ol man blong Leman i bin tekem graon blong Helam."},{"vNo":"30 ","txt":"Nao ol ami blong ol man blong Leman, we i bin folem ol pipol blong king Limhae, i bin lus long ples we i no gat man long hem blong plante dei."},{"vNo":"31 ","txt":"Mo luk, oli bin faenem ol pris ia blong king Noa, long wan ples we oli bin singaotem Amulon; mo oli bin stat blong stap long graon blong Amulon mo oli bin stat blong wok long graon."},{"vNo":"32 ","txt":"Nao nem blong lida blong ol pris ia i Amulon."},{"vNo":"33 ","txt":"Mo i bin hapen se Amulon i bin askem strong long ol man blong Leman; mo tu hem i bin sendem aot ol woman blong olgeta, we oli ol gel blong ol man blong Leman, blong askem strong long ol brata blong olgeta, blong oli no mas kilim ded ol man blong olgeta."},{"vNo":"34 ","txt":"Mo ol man blong Leman i bin gat sore long Amulon mo ol brata blong hem, mo oli no bin kilim ded olgeta, from ol woman blong olgeta."},{"vNo":"35 ","txt":"Mo Amulon mo ol brata blong hem i bin joenem ol man blong Leman, mo oli bin stap wokbaot long ples we i no gat man long hem blong lukaotem graon blong Nifae taem we oli bin faenem graon blong Helam, we Alma mo ol brata blong hem i bin stap long hem."},{"vNo":"36 ","txt":"Mo i bin hapen se ol man blong Leman i bin promes long Alma mo ol brata blong hem, se sapos oli soem long olgeta rod we i go long graon blong Nifae bae oli no tekem ol laef blong olgeta mo fridom blong olgeta."},{"vNo":"37 ","txt":"Be afta we Alma i bin soem long olgeta rod we i bin go long graon blong Nifae ol man blong Leman i no bin holem promes blong olgeta; be oli bin putum ol gadman raonabaot long graon blong Helam, blong lukaotem Alma mo ol brata blong hem."},{"vNo":"38 ","txt":"Mo smol haf blong olgeta we i bin stap i bin go long graon blong Nifae; mo wan pat blong olgeta i bin gobak long graon blong Helam, mo tu oli bin tekem wetem olgeta ol woman mo ol pikinini blong ol gadman we i bin stap long graon."},{"vNo":"39 ","txt":"Mo king blong ol man blong Leman i bin mekem Amulon blong hem i kam wan king mo rulum ol pipol blong hem, we i bin stap long graon blong Helam; be bae hem i no save gat paoa blong mekem eni samting we i go agensem wanem we king blong ol man blong Leman i bin wantem."}]}