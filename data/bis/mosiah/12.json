{"heading":"Abinadae i go long kalabus from hem i profesae se bae oli smasem ol pipol, mo ded blong King Noa—Ol giaman pris i talemaot ol skripja mo oli giaman blong holem loa blong Moses—Abinadae i stat blong tijim ol Ten Komanmen long olgeta. Raonabaot 148 yia bifo Kraes i bon.","prevAbbr":"mosiah","prevNo":11,"nextAbbr":"mosiah","nextNo":13,"chapterTitle":"Mosaea 12","verses":[{"vNo":"1 ","txt":"Mo i bin hapen se afta we spes blong tu yia i pas, se Abinadae i bin kam long medel blong olgeta long ol defren kaen klos, blong mekem se oli no luksave hem, mo hem i bin stat blong profesae long medel blong olgeta, i talem se: Olsem ia nao Lod i bin givim oda long mi, se—Abinadae, go mo talemaot profesi long olgeta ia, ol pipol blong mi, from oli bin mekem ol hat blong olgeta i kam strong agensem ol toktok blong mi; oli no bin sakem sin long ol rabis fasin we oli stap mekem; taswe, bae mi panisim olgeta long kros blong mi, yes, long strongfala kros blong mi bae mi panisim olgeta from ol rabis fasin mo ol rabis sin blong olgeta."},{"vNo":"2 ","txt":"Yes, sore tumas long jeneresen ia! Mo Lod i bin talem long mi se: Stretem han blong yu mo profesae, mo talem se: Olsem ia nao Lod i talem se, bae i hapen se jeneresen ia, from ol rabis fasin blong olgeta, bae oli kam slef, mo bae oli slapem olgeta long saed blong fes; yes, mo bae ol man i ronemaot olgeta, mo bae oli kilim olgeta i ded, mo ol pijin blong ea, mo ol dog, yes, mo ol wael anamol, bae oli kakae ol mit blong olgeta."},{"vNo":"3 ","txt":"Mo bae i kam blong hapen se praes blong laef blong king Noa bae i olsem wan klos insaed long wan hot oven; from bae hem i save se mi mi Lod."},{"vNo":"4 ","txt":"Mo bae i kam blong hapen se bae mi mi nokem olgeta ia ol pipol blong mi, wetem tumas hadtaem, yes, wetem hadtaem blong kasem kakae, mo wetem sik; mo bae mi mekem se bae oli mekem bigfala noes blong fuldei."},{"vNo":"5 ","txt":"Yes, mo bae mi mekem se oli holem ol hevi samting long ol bak blong olgeta; mo bae oli pulum olgeta olsem wan dongki we i no save toktok."},{"vNo":"6 ","txt":"Mo bae i kam blong hapen se bae mi sendem ol smol pis blong aes i kam long olgeta, mo bae i nokem olgeta; mo bae oli panisim olgeta tu wetem win blong is; mo tu ol bebet bae oli mekem trabol long graon blong olgeta, mo kakae ol sid blong olgeta."},{"vNo":"7 ","txt":"Mo bae oli panisim olgeta wetem wan bigfala sik—mo evri samting ia bae mi mekem from ol rabis fasin mo ol sin blong olgeta."},{"vNo":"8 ","txt":"Mo bae i kam blong hapen se hemia nomo sapos oli no sakem sin bae mi smasem olgeta evriwan aot long fes blong wol; be stil bae oli livim wan histri i stap biaen long olgeta, mo bae mi sevem olgeta blong ol narafala pipol we bae oli stap long graon ia; yes, bae mi mekem samting ia tu blong mekem se mi save soem ol rabis sin blong ol pipol ia long ol narafala pipol. Mo plante samting Abinadae i bin talemaot profesi agensem ol pipol ia."},{"vNo":"9 ","txt":"Mo i bin hapen se oli bin kros long hem; mo oli bin tekem hem mo oli bin karem i go long fored blong king afta we oli bin fasem hem, mo oli bin talem long king se: Luk, mifala i bin karem wan man i kam long fored blong yu we i bin profesae long saed blong nogud blong ol pipol blong yu, mo i talem se bae God i smasem olgeta."},{"vNo":"10 ","txt":"Mo tu hem i profesae nogud long saed blong laef blong yu, mo i talem se laef blong yu bae i olsem wan klos we i stap insaed long wan oven blong faea."},{"vNo":"11 ","txt":"Mo bakegen, hem i talem se bae yu olsem wan rop, olsem wan rop blong garen we i drae, we ol wael anamol i ron ova long hem mo oli purumbut andanit long leg."},{"vNo":"12 ","txt":"Mo bakegen, hem i talem se bae yu olsem ol flaoa blong nil, we taem we i raep fulwan, sapos win i blo, hem i gowe long fes blong graon. Mo hem i stap mekem olsem se Lod i bin talemaot samting ia. Mo hem i talem se evri samting ia bae i kam long yu, hemia nomo sapos yu no sakem sin, mo hemia from ol rabis fasin blong yu."},{"vNo":"13 ","txt":"Mo nao, O king, wanem nao bigfala nogud samting we yu bin mekem, o wanem ol bigfala sin we ol pipol blong yu i bin mekem, blong mekem se God bae i panisim mifala o blong man ia i jajem mifala?"},{"vNo":"14 ","txt":"Mo nao, O king, luk, mifala i no gat rong, mo yu, O king, i no bin sin; taswe, man ia i bin giaman long saed blong yu, mo hem i bin profesae blong nating."},{"vNo":"15 ","txt":"Mo luk, yumi strong, bae yumi i no kam slef, o se ol enemi blong yumi bae oli no save tekem yumi olsem prisena; yes, mo yu bin kam antap gud long graon mo bae yu kam antap gud tu."},{"vNo":"16 ","txt":"Luk, hemia man ia, mifala i putum hem long ol han blong yu; yu save mekem wanem wetem hem we yu ting se i gud blong mekem."},{"vNo":"17 ","txt":"Mo i bin hapen se king Noa i bin mekem se bae oli sakem Abinadae i go long kalabus; mo hem i bin givim oda long ol pris blong kam tugeta, blong hem i save holem wan kaonsel wetem olgeta blong askem wanem blong mekem wetem hem."},{"vNo":"18 ","txt":"Mo i bin hapen se oli bin talem long king se: Karem hem i kam long ples ia blong mifala i save askem sam kwestin long hem; mo king i bin givim oda se bae oli karem hem i kam long fored blong olgeta."},{"vNo":"19 ","txt":"Mo oli bin stat blong kwestinim hem, blong mekem se oli save trikim hem, we tru long samting ia, oli save gat wan samting we oli save yusum agensem hem; be hem i bin ansa long olgeta wetem fasin blong no save fraet, mo hem i bin stanap strong agensem olgeta long evri kwestin blong olgeta, mo i bin blokem olgeta long evri toktok blong olgeta."},{"vNo":"20 ","txt":"Mo i bin hapen se wan long olgeta i bin talem long hem se: Ol toktok we oli bin raetem i minim wanem, mo we ol bubu blong yumi i bin tijim, se:"},{"vNo":"21 ","txt":"Hamas naes nao, long ol bigfala hil, ol leg blong hem we i stap karem i kam ol gud nius; we i talemaot pis; we i karem i kam ol gud nius blong gud; we i talemaot fasin blong sevem man; we i talem long Saeon, God blong yu i rul;"},{"vNo":"22 ","txt":"Ol gadman blong yu bae oli singaot strong i go antap, wetem wan voes tugeta bae oli singsing; from bae oli luk wetem ae blong olgeta taem we Lod bae i karembak Saeon."},{"vNo":"23 ","txt":"Kamaot wetem glad; singsing tugeta ol emti ples blong Jerusalem; from Lod i bin leftemap tingting blong ol pipol blong hem, hem i bin pemaot Jerusalem;"},{"vNo":"24 ","txt":"Lod i bin soemaot tabu han blong hem long ol ae blong evri kantri, mo evri en blong wol bae oli luk fasin blong sevem man blong God blong yumi?"},{"vNo":"25 ","txt":"Mo nao Abinadae i bin talem long olgeta se: Yufala i ol pris, mo yufala i stap mekem olsem se yufala i stap tijim ol pipol ia, mo blong andastanem spirit blong profesi, mo stil yufala i wantem blong save long mi, wanem mining blong ol samting ia?"},{"vNo":"26 ","txt":"Mi talem long yufala, sore tumas long yufala from yufala i stap jenisim ol gudfala fasin blong Lod! From sapos yufala i andastanem ol samting ia, yufala i no bin tijim olgeta; taswe, yufala i bin smasem gud ol gudfala fasin blong Lod."},{"vNo":"27 ","txt":"Yufala i no bin putum ol hat blong yufala blong andastanem; taswe, yufala i no bin waes. Taswe, yufala i tijim wanem long ol pipol ia?"},{"vNo":"28 ","txt":"Mo oli bin talem: Mifala i tijim loa blong Moses."},{"vNo":"29 ","txt":"Mo bakegen hem i bin talem long olgeta: Sapos yufala i tijim loa blong Moses, from wanem yufala i no holem loa ia? From wanem yufala i putum ol hat blong yufala long ol rij samting? From wanem yufala i stap mekem fasin ia blong slip olbaot mo westem paoa blong yufala wetem ol woman blong rod, yes, mo mekem pipol ia blong mekem sin, mekem se Lod i gat stamba tingting blong sendem mi blong talemaot profesi agensem ol pipol ia, yes, wan bigfala nogud samting agensem pipol ia tu?"},{"vNo":"30 ","txt":"Yufala i no save se mi stap talem trutok? Yes, yufala i save se mi stap talem trutok; mo yufala i nid blong seksek wetem fraet long fored blong God."},{"vNo":"31 ","txt":"Mo bae i kam blong hapen se bae oli panisim yufala from ol rabis fasin blong yufala, from yufala i bin talem se yufala i tijim loa blong Moses. Mo yufala i save wanem long saed blong loa blong Moses? Fasin blong sevem man i kam tru long loa blong Moses? Yufala i talem wanem?"},{"vNo":"32 ","txt":"Mo oli bin ansa mo talem se fasin blong sevem man i bin kam tru long loa blong Moses."},{"vNo":"33 ","txt":"Be nao Abinadae i bin talem long olgeta: Mi save se sapos yufala i holem ol komanmen blong God, bae yufala i sev; yes, sapos yufala i holem ol komanmen we Lod i bin givim long Moses long hil blong Sinae, i talem:"},{"vNo":"34 ","txt":"Mi mi Lod, God blong yu, we i bin karemaot yu long graon blong Ijip, aot long haos blong slef."},{"vNo":"35 ","txt":"Yu yu no mas gat wan narafala God bifo long mi."},{"vNo":"36 ","txt":"Yu yu no mas mekem blong yu bakegen eni kaen pikja, o eni samting we i olsem eni samting antap long heven, o ol samting we i stap daon long wol ia."},{"vNo":"37 ","txt":"Nao Abinadae i bin talem long olgeta, Yufala i bin mekem evri samting ia? Mi talem long yufala se No, yufala i no bin mekem. Mo yufala i bin tijim ol pipol ia se oli mas mekem evri samting ia? Mi talem long yufala se No, yufala i no bin mekem."}]}