{"heading":"Mosaea i agensem fasin blong givim hadtaem long ol man, mo i givim oda blong mekem gud long wan wan man—Yangfala Alma mo ol fo boe blong Mosaea i lukaotem blong smasem gud Jos—Wan enjel i kamaot mo i givim oda long olgeta blong stopem ol nogud wok blong olgeta—Alma i no save toktok—Evri man i mas bon bakegen blong kasem fasin blong sevem man—Alma mo ol boe blong Mosaea i talemaot ol gudfala nius. Raonabaot 100–92 yia bifo Kraes i bon.","prevAbbr":"mosiah","prevNo":26,"nextAbbr":"mosiah","nextNo":28,"chapterTitle":"Mosaea 27","verses":[{"vNo":"1 ","txt":"Mo nao i bin hapen se ol fasin blong givim hadtaem we olgeta we oli no biliv i bin mekem agensem jos i bin kam bigwan tumas, mekem se jos i bin stat blong komplen, mo oli bin komplen long ol lida blong olgeta long saed ia; mo oli bin komplen long Alma. Mo Alma i bin tekem samting ia i go long fored blong king blong olgeta, Mosaea. Mo Mosaea i bin holem wan miting wetem ol pris blong hem."},{"vNo":"2 ","txt":"Mo i bin hapen se king Mosaea i bin sendem wan toktok i go long pablik truaot long graon raonabaot blong mekem se bae i no save gat wan man we i no biliv i givim hadtaem long olgeta we oli blong jos blong God."},{"vNo":"3 ","txt":"Mo i bin gat wan strong rul truaot long evri jos, se bae i no mas gat fasin ia blong givim hadtaem long medel blong olgeta, blong mekem se evri man i gat sem raet nomo;"},{"vNo":"4 ","txt":"Blong oli no mas letem hae tingting, o bigfala flas, smasem gud pis blong olgeta; blong evri man i mas mekem i gud long ol man we i stap raonabaot long hem olsem hemwan, blong oli wok wetem ol han blong olgeta nomo blong sapotem olgeta."},{"vNo":"5 ","txt":"Yes, mo evri pris blong olgeta mo evri tija blong olgeta i mas wok wetem ol han blong olgeta blong sapotem olgeta, long evri taem hemia nomo sapos oli sik, o oli wantem samting tumas; mo taem oli mekem ol samting ia, oli bin kasem fulap gladhat blong God."},{"vNo":"6 ","txt":"Mo i bin stat blong gat bigfala pis bakegen long graon; mo ol pipol i bin stat blong kam plante, mo i bin stat blong seraot i go olbaot long fes long graon, yes, long not mo long saot, long is mo long wes, oli bildim ol bigfala bigtaon mo ol vilej long evri pat blong graon."},{"vNo":"7 ","txt":"Mo Lod i bin visitim olgeta mo i bin mekem olgeta i kam antap gud, mo oli bin kam bigwan mo wan rij pipol."},{"vNo":"8 ","txt":"Nao ol boe blong Mosaea, oli bin kaontem olgeta wetem olgeta we oli no biliv; mo tu wan long ol boe blong Alma oli bin kaontem hem wetem olgeta, oli bin singaotem hem Alma, folem papa blong hem; be, hem i bin kam wan nogud man mo i bin wosip long ol aedol. Mo hem i bin wan man we i toktok plante mo i bin talem plante flas toktok long ol pipol; taswe hem i bin lidim plante long ol pipol blong mekem semak olsem ol rabis fasin blong hem."},{"vNo":"9 ","txt":"Mo hem i bin kam olsem wan bigfala samting we i blokem jos blong God blong kam antap gud; hem i stilim i gowe ol hat blong ol pipol, i mekem se plante pulaot i hapen long medel blong ol pipol, i givim wan janis blong enemi blong God blong yusum paoa blong hem ova long olgeta."},{"vNo":"10 ","txt":"Mo nao i bin hapen se taem we hem i stap go aot blong smasem gud jos blong God, from hem i bin go long sikret wetem ol boe blong Mosaea blong lukaotem blong smasem gud jos, mo blong lidim i gowe ol pipol blong Lod agensem ol komanmen blong God, o king tu—"},{"vNo":"11 ","txt":"Mo olsem we mi bin talem long yufala, taem we oli bin stap go aot agensem God, luk, wan enjel blong Lod i bin kamaot long olgeta; mo hem i bin kamdaon olsem se hem i stap long wan klaod; mo hem i toktok olsem se hem i gat wan voes blong tanda, we i bin mekem graon i seksek long ples we oli bin stanap long hem;"},{"vNo":"12 ","txt":"Mo sapraes blong olgeta i bin bigwan tumas, mekem se oli bin foldaon long graon, mo oli no bin andastanem ol toktok we hem i bin talem long olgeta."},{"vNo":"13 ","txt":"Be hem i bin tok laod bakegen, i talem: Alma, girap mo kam fored, from wanem yu givim hadtaem long jos blong God? From Lod i bin talem: Hemia i jos blong mi, mo bae mi stanemap hem; mo i no save gat wan samting we i save putum daon hem, sapos i no tru long ol fasin blong brekem loa blong ol pipol blong mi."},{"vNo":"14 ","txt":"Mo bakegen, enjel i bin talem: Luk, Lod i bin harem ol prea blong ol pipol blong hem, mo tu ol prea blong wokman blong hem, Alma, we i papa blong yu; from hem i bin prea wetem fulap fet long saed blong yu blong mekem se oli save tekem yu i kam long save blong trutok; taswe, from stamba tingting ia, mi mi bin kam blong winim tingting blong yu blong mekem se yu save paoa mo raet blong God, blong ol prea blong ol wokman blong hem i save gat ansa folem fet blong olgeta."},{"vNo":"15 ","txt":"Mo nao luk, yu yu save toktok agensem paoa blong God? From luk, voes blong mi i no mekem graon i seksek? Mo tu yu yu no save luk mi long fored blong yu? Mo God i bin sendem mi."},{"vNo":"16 ","txt":"Nao mi talem long yu: Go, mo tingbaot taem we ol bubu blong yu i bin stap long kalabus long graon blong Helam, mo long graon blong Nifae; mo tingbaot ol bigfala samting hem i bin mekem long olgeta; from oli bin slef mo hem i bin mekem olgeta i go fri. Mo nao mi talem long yu, Alma, go long rod blong yu, mo nomo lukaotem blong smasem gud jos, blong mekem se oli save kasem ansa blong ol prea blong olgeta, mo samting ia tu sapos yu yu no wantem blong yu sakemaot yu wan."},{"vNo":"17 ","txt":"Mo nao i bin hapen se hemia ol las toktok we enjel i bin talem long Alma, mo hem i bin aot."},{"vNo":"18 ","txt":"Mo nao Alma mo olgeta we i bin stap wetem hem i bin foldaon bakegen long graon, from sapraes blong olgeta i bin bigwan tumas; from wetem ae blong olgeta nomo oli bin luk wan enjel blong Lod; mo voes blong hem i bin olsem tanda, we i bin mekem graon i seksek; mo oli bin save se i no gat wan samting be paoa blong God nomo we i save mekem graon i seksek mo mekem se i seksek olsem se bae i brok brok."},{"vNo":"19 ","txt":"Mo nao sapraes blong Alma i bin bigwan tumas mo hem i no bin save toktok, we i mekem se hem i no save openem maot blong hem, yes, mo hem i bin kam slak tumas, kasem we hem i no save muvum ol han blong hem; taswe olgeta we oli bin stap wetem hem, i bin tekem hem mo oli bin karem hem from hem i no save mekem wan samting, go kasem taem we oli bin putum hem daon long fored blong papa blong hem."},{"vNo":"20 ","txt":"Mo oli bin talem long papa blong hem evri samting we i bin hapen long olgeta; mo papa blong hem i bin glad, from hem i bin save se hem i paoa blong God."},{"vNo":"21 ","txt":"Mo hem i bin mekem se wan grup blong pipol bae i kam tugeta blong mekem se oli save witnes long wanem we Lod i bin mekem blong boe blong hem, mo tu blong olgeta we i bin stap wetem hem."},{"vNo":"22 ","txt":"Mo hem i bin mekem se ol pris i mas kam tugeta; mo oli bin stat blong livim kakae, mo blong prea long Lod, God blong olgeta blong bae hem i openem maot blong Alma, blong mekem se hem i save toktok, mo tu blong ol leg mo ol han blong hem i save kasem paoa blong olgeta—blong ol ae blong ol pipol i save open blong luk mo save long saed blong gudfala fasin mo glori blong God."},{"vNo":"23 ","txt":"Mo i bin hapen se afta we oli bin livim kakae mo bin prea blong spes blong tu dei mo tu naet, ol leg mo ol han blong Alma i bin kasem paoa blong olgeta, mo hem i bin stanap mo bin stat blong toktok long olgeta, i askem olgeta blong stap hapi:"},{"vNo":"24 ","txt":"From, hem i bin talem, mi bin sakem ol sin blong mi, mo Lod i bin pemaot mi; luk, mi mi bon long saed blong Spirit."},{"vNo":"25 ","txt":"Mo Lod i bin talem long mi: No sapraes se evri man, yes, ol man mo ol woman, evri kantri, famle, lanwis mo pipol, i mas bon bakegen; yes, bon long God, oli mas jenis long fasin blong wol mo fasin blong foldaon blong olgeta we oli stap long hem, i go long wan fasin blong stret fasin, mo God i pemaot olgeta, oli kam ol boe mo ol gel blong hem;"},{"vNo":"26 ","txt":"Mo olsem ia nao oli kam ol niu man, mo hemia nomo sapos oli no mekem samting ia, oli no save long eni wei, kasem kingdom blong God."},{"vNo":"27 ","txt":"Mo mi talem long yufala, hemia nomo sapos i no olsem ia, oli mas sakemaot olgeta; mo hemia mi save, from we klosap oli bin sakemaot mi."},{"vNo":"28 ","txt":"Be, afta we mi mi bin wokbaot long plante hadtaem, mi stap sakem sin kasem taem we mi klosap ded, Lod long sore, i bin luk se i stret blong tekemaot mi long wan faea we i no gat en, mo mi mi bon long God."},{"vNo":"29 ","txt":"Sol blong mi, Lod i bin pemaot sol blong mi long prapa rabis ples ia mo ol rop blong rabis fasin. Mi bin stap long wan hol we i no gat en mo i tudak; be nao mi luk gudfala laet blong God. Oli bin mekem sol blong mi i soa wetem trabol we i no save finis; be oli bin tekemaot mi, mo sol blong mi i nomo soa."},{"vNo":"30 ","txt":"Mi bin sakemaot Ridima blong mi, mo bin tanem baksaed blong mi long samting we ol bubu blong yumi i bin talemaot; be nao blong oli save luk se bae hem i kam, mo we hem i tingbaot evri samting we hem i bin mekem, bae hem i soemaot hem long evriwan."},{"vNo":"31 ","txt":"Yes, evri ni bae i bodaon, mo evri tang bae i talemaot long fored blong hem. Yes, long las dei tu, taem we evri man bae i stanap blong hem i jajem olgeta, ale bae oli talemaot se hem i God; afta bae oli talemaot, olgeta we oli laef long wol we i no gat God, se jajmen blong wan panis we i no gat en hem i stret long olgeta; mo bae oli seksek, mo seksek from fraet, mo gobak wetem fraet andanit long ae blong hem we i lukluk kwik long evri samting."},{"vNo":"32 ","txt":"Mo nao i bin hapen se Alma i bin stat long taem ia i go blong tijim ol pipol, mo olgeta we i bin stap wetem Alma long taem we enjel i bin kamaot long olgeta, i wokbaot raonabaot truaot long graon, mo talemaot long evri pipol ol samting we oli bin harem mo bin luk, mo oli prijim toktok blong God wetem fulap hadtaem, olgeta we oli no biliv i bin givim tumas hadtaem long olgeta, mo plante long olgeta i bin faetem olgeta."},{"vNo":"33 ","txt":"Be i nomata long ol samting ia, oli bin givim plante help long jos, mekem fet blong olgeta i strong, mo oli bin toktok strong long olgeta wetem longfala tingting, mo plante hadtaem blong holem ol komanmen blong God."},{"vNo":"34 ","txt":"Mo fo long olgeta oli ol boe blong Mosaea; mo ol nem blong olgeta i Amon, mo Eron, mo Omna, mo Himnae; hemia ol nem blong ol boe blong Mosaea."},{"vNo":"35 ","txt":"Mo oli bin wokbaot truaot long evri graon blong Sarahemla, mo long medel blong ol pipol we i bin stap andanit long rul blong king Mosaea, oli bin wok had blong mekem gud ol samting nogud we oli bin mekem long jos, oli bin talemaot evri sin blong olgeta, mo oli bin talemaot evri samting we oli bin luk, mo eksplenem ol profesi mo ol skripja long evriwan we i bin wantem blong harem olgeta."},{"vNo":"36 ","txt":"Mo olsem ia nao oli bin ol tul long ol han blong God blong karem plante i kam long save blong trutok, yes, blong save long saed blong Ridima blong olgeta."},{"vNo":"37 ","txt":"Mo hamas nao oli blesem olgeta! From oli bin talemaot pis; mo oli bin talemaot gudfala nius blong gud; mo oli bin talemaot long pipol se Lod i rul."}]}