{"heading":"Oli mekem ol plan blong ol pipol blong ronwe long slef blong ol man blong Leman—Oli mekem ol man blong Leman i drong—Ol pipol i ronwe, oli gobak long Sarahemla, mo King Mosaea i rulum olgeta. Raonabaot 121–120 yia bifo Kraes i bon.","prevAbbr":"mosiah","prevNo":21,"nextAbbr":"mosiah","nextNo":23,"chapterTitle":"Mosaea 22","verses":[{"vNo":"1 ","txt":"Mo nao i bin hapen se Amon mo king Limhae i bin stat blong toktok wetem ol pipol olsem wanem bae oli mekem olgeta i kamaot long slef; mo tu oli bin mekem se evri pipol i mas kam tugeta long wan ples; mo oli bin mekem samting ia blong mekem se oli save harem voes blong ol pipol long saed blong samting ia."},{"vNo":"2 ","txt":"Mo i bin hapen se oli no bin save faenem wan wei blong mekem olgeta i kamaot long slef, hemia nomo blong tekem ol woman blong olgeta mo ol pikinini blong olgeta, mo ol grup blong anamol blong olgeta, mo ol buluk blong olgeta, mo ol tenet blong olgeta, mo aot i go long ples we i no gat man long hem; from ol man blong Leman i bin plante tumas, hem i had tumas blong ol pipol blong Limhae blong faet wetem olgeta, oli tingting blong mekem olgeta i go fri aot long slef tru long naef blong faet."},{"vNo":"3 ","txt":"Nao i bin hapen se Gidion i bin go fored mo i bin stanap long fored blong king, mo i bin talem long hem: Nao, O king, yu bin lisin long ol toktok blong mi plante taem bifo taem we yumi bin stap faet wetem ol brata blong yumi ol man blong Leman."},{"vNo":"4 ","txt":"Mo nao O king, sapos yu no bin faenem mi olsem wan wokman blong nating, o sapos yu bin lisin bifo long ol toktok blong mi long eni pat, mo oli bin helpem yu, mi wantem tu se yu lisin long ol toktok blong mi long taem ia, mo bae mi wokman blong yu mo mekem ol pipol ia i kamaot long slef."},{"vNo":"5 ","txt":"Mo king i bin letem hem blong toktok. Mo Gidion i bin talem long hem se:"},{"vNo":"6 ","txt":"Luk get we i stap biaen, we i go tru long wol we i stap biaen, long bak saed blong bigtaon. Ol man blong Leman, o ol gadman blong ol man blong Leman, oli drong long naet; taswe bae yumi sendemaot wan toktok i go long evri pipol ia blong mekem se oli karem i kam tugeta ol grup blong anamol blong olgeta mo ol buluk, blong mekem se oli save tekem olgeta i go long ples we i no gat man long hem long naet."},{"vNo":"7 ","txt":"Mo bae mi go folem oda blong yu mo pem las taks blong waen long ol man blong Leman, mo bae oli drong; mo bae yumi go tru long sikret rod long lef saed blong kamp blong olgeta taem we oli drong mo slip."},{"vNo":"8 ","txt":"Olsem ia nao bae yumi aot wetem ol woman blong yumi mo ol pikinini blong yumi, ol grup blong anamol blong yumi, mo ol buluk blong yumi i go long ples we i no gat man long hem; mo bae yumi wokbaot go raonem graon blong Saelom."},{"vNo":"9 ","txt":"Mo i bin hapen se king i bin lisin long ol toktok blong Gidion."},{"vNo":"10 ","txt":"Mo king Limhae i bin mekem se ol pipol blong hem i bin karem i kam tugeta ol grup blong anamol blong olgeta; mo hem i bin sendem taks blong waen i go long ol man blong Leman; mo hem i bin sendem tu moa waen, olsem wan presen long olgeta; Mo oli bin dring plante long waen we king Limhae i bin sendem long olgeta."},{"vNo":"11 ","txt":"Mo i bin hapen se ol pipol blong king Limhae i bin aot long naet i go long ples we i no gat man long hem wetem ol grup blong anamol blong olgeta, mo ol buluk blong olgeta, mo oli bin go raonabaot graon blong Saelom long ples we i no gat man long hem, mo oli bin tanem rod blong olgeta i go long graon blong Sarahemla, from Amon mo ol brata blong hem i bin lidim olgeta."},{"vNo":"12 ","txt":"Mo oli bin tekem evri gol blong olgeta, mo silva, mo ol gudgudfala samting blong olgeta, we oli bin save karem, mo tu ol kakae blong olgeta wetem olgeta, i go long ples we i no gat man long hem; mo oli gohed long wokbaot blong olgeta."},{"vNo":"13 ","txt":"Mo afta oli bin spendem plante dei long ples we i no gat man long hem, oli bin kam long graon blong Sarahemla, mo oli bin joenem ol pipol blong Mosaea, mo oli bin kam pat blong ol pipol blong hem."},{"vNo":"14 ","txt":"Mo i bin hapen se Mosaea i bin kasem olgeta wetem glad; mo hem i bin kasem ol histri blong olgeta tu, mo tu ol histri we ol pipol blong Limhae i bin faenem."},{"vNo":"15 ","txt":"Mo nao i bin hapen se taem we ol man blong Leman i bin faenemaot se ol pipol blong Limhae i bin aot long graon long naet, mekem se oli bin sendem wan ami i go long ples we i no gat man long hem blong folem olgeta;"},{"vNo":"16 ","txt":"Mo afta we oli bin folem olgeta blong tu dei, oli nomo bin save folem trak blong olgeta; taswe oli bin lus long ples we i no gat man long hem."}]}