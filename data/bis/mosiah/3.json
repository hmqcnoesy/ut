{"heading":"King Benjamin i gohed long toktok blong hem—Lod we i gat Ol Paoa bae givhan long ol man long wan bodi blong mit mo bun—Blad bae i kamaot tru long evri smol hol blong skin blong hem taem we hem i stap pem praes from ol sin blong wol—Fasin blong sevem man i kam tru long nem blong hem nomo—Evri man i save lego fasin blong wol mo kam ol Sent tru long Atonmen—Panis blong ol nogud man bae i olsem wan lek blong faea mo salfa. Raonabaot 124 yia bifo Kraes i bon.","prevAbbr":"mosiah","prevNo":2,"nextAbbr":"mosiah","nextNo":4,"chapterTitle":"Mosaea 3","verses":[{"vNo":"1 ","txt":"Mo bakegen ol brata blong mi, mi wantem blong yufala i lisin, from mi gat samting moa blong talem long yufala. From luk, mi gat ol samting blong talem long yufala long saed blong ol samting we bae i kam."},{"vNo":"2 ","txt":"Mo ol samting we bae mi talem long yufala, wan enjel blong God i bin talem ol samting ia long mi. Mo hem i bin talem long mi: Wekap; mo mi bin wekap, mo luk hem i bin stanap long fored blong mi."},{"vNo":"3 ","txt":"Mo hem i bin talem long mi: Wekap, mo harem ol toktok we bae mi talem long yu; from luk, mi mi bin kam blong talemaot long yu gudfala nius ia blong wan bigfala glad."},{"vNo":"4 ","txt":"From we Lod i bin harem ol prea blong yu, mo i bin jajem stret fasin, mo i bin sendem mi blong talemaot long yu se yu yu save glad; mo blong yu yu save talem long ol pipol blong yu blong mekem se olgeta tu i save fulap long glad."},{"vNo":"5 ","txt":"From luk, taem i stap kam, mo i no longwe tumas, we wetem paoa, Lod we i gat Ol Paoa we i stap rul, we i bin, mo i stap long ol taem we i no save finis kasem ol taem we i no save finis, bae i kamdaon long heven long medel blong ol pikinini blong ol man, mo bae hem i stap long wan bodi blong mit mo bun, mo bae hem i go fored long medel blong ol man, i mekem ol bigfala merikel, olsem blong mekem ol pipol we oli sik i kam oraet bakegen, i mekem ol ded man i girap bakegen, i mekem olgeta we oli no save wokbaot i wokbaot bakegen, ol man we oli no save lukluk blong mekem se oli save lukluk bakegen, mo olgeta we sorae blong olgeta i fas blong mekem se oli save harem samting bakegen, mo mekem i kam oraet bakegen evri kaen rabis sik."},{"vNo":"6 ","txt":"Mo bae hem i sakemaot ol devel, o ol nogud spirit we i stap long ol hat blong ol pikinini blong ol man."},{"vNo":"7 ","txt":"Mo luk, bae hem i fesem ol temtesen, mo harem nogud long bodi, hanggri, tosta, mo filim taed, hem i harem nogud bitim we man i save fesem, hemia nomo sapos i no ded from; from luk, blad bae i kamaot long evri hol blong skin blong hem, bae hem i harem i soa plante from ol fasin nogud mo ol rabis sin blong ol pipol blong hem."},{"vNo":"8 ","txt":"Mo bae oli singaotem hem Jisas Kraes, Pikinini blong God, Papa blong heven mo wol, Krieta blong evri samting stat long stat; mo mama blong hem bae oli singaotem hem Meri."},{"vNo":"9 ","txt":"Mo luk, hem i kam long ol man blong hem blong mekem se fasin blong sevem man i save kam long ol pikinini blong ol man, tru long fet long nem blong hem tu; mo tu afta evri samting ia, bae oli tekem hem olsem wan man, mo talem se hem i gat wan devel, mo bae oli wipim hem, mo bae oli krusifaem hem."},{"vNo":"10 ","txt":"Mo bae hem i girap long nambatri dei long ded; mo luk, bae hem i stanap blong jajem wol, mo luk, ol samting ia i mekem se wan jajmen we i stret i save kam long ol pikinini blong ol man."},{"vNo":"11 ","txt":"From luk, mo tu blad blong hem bae i pemaot ol sin blong olgeta we oli bin foldaon tru long loa we Adam i bin brekem, we oli bin ded be oli no bin save wanem nao God i wantem olgeta blong mekem, o olgeta we oli bin mekem sin be oli no bin save se samting we oli stap mekem i rong."},{"vNo":"12 ","txt":"Be sore tumas, sore tumas long hem we i save se hem i go agensem God! From fasin blong sevem man i no kam long eniwan olsem, be tru long fasin blong sakem sin mo fet long Lod Jisas Kraes."},{"vNo":"13 ","txt":"Mo Lod God i bin sendem ol tabu profet blong hem long medel blong ol pikinini blong ol man, blong talemaot ol samting ia i go long evri famle, evri kantri, mo lanwis, blong mekem se eni man we bae i bilivim se Kraes bae i kam, olgeta ia bae oli save kam klin aot long ol sin blong olgeta mo glad wetem wan glad we i bigwan tumas, i olsem se hem i bin kam finis long medel blong olgeta."},{"vNo":"14 ","txt":"Stil Lod God i bin luk se ol pipol blong hem oli wan pipol we oli stronghed mo hem i bin givim long olgeta wan loa, we i loa blong Moses."},{"vNo":"15 ","txt":"Mo plante saen, mo plante samting blong sapraes, mo plante eksampol, mo plante pikja, we hem i bin soem long olgeta, long saed blong taem we bae hem i kam; mo tu ol tabu profet i bin tokbaot long olgeta long saed blong taem ia we bae hem i kam; mo stil oli bin mekem ol hat blong olgeta i kam strong, mo oli no bin andastanem se loa blong Moses i no gat yus, be tru long atonmen blong blad blong hem nomo."},{"vNo":"16 ","txt":"Mo tu, sapos hem i save hapen se ol smol pikinini i save mekem sin, bae oli no save sev; be mi talem long yufala se Lod i blesem olgeta; from luk, olsem long saed blong Adam, o tru fasin blong wol, oli foldaon, blad blong Kraes i pemaot ol sin blong olgeta tu."},{"vNo":"17 ","txt":"Mo antap long samting ia, mi talem long yufala se bae i no gat wan narafala nem we bae oli givim, o wan narafala wei, o fasin we fasin blong sevem man i save kam long ol pikinini blong ol man, tru mo long nem blong Kraes nomo, Lod we i gat Ol Paoa."},{"vNo":"18 ","txt":"From luk hem i jajem, mo jajmen blong hem i stret; mo bebi we i ded taem we hem i bebi yet, bae hem i no save lus; be ol man oli dring panis long ol sol blong olgeta bakegen, hemia nomo sapos oli putum tingting blong olgeta i stap daon mo kam olsem ol smol pikinini, mo bilivim se fasin blong sevem man i bin, mo i stap, mo bae i kam, tru mo long blad blong Kraes we i pemaot man, Lod we i gat Ol Paoa."},{"vNo":"19 ","txt":"From man we i folem fasin blong wol i wan enemi blong God, mo i bin olsem stat long taem we Adam i bin foldaon mo bae i stap olsem, blong oltaem mo oltaem, hemia nomo sapos hem i lisin long ol gudfala toktok blong Tabu Spirit, mo i tekem aot man we i folem fasin blong wol, mo kam wan sent tru long atonmen blong Kraes, Lod, mo i kam olsem wan pikinini, i stap lisin, no stap flas, putum tingting blong hem i stap daon, i save wet longtaem, i gat plante lav, glad blong stap biaen long evri samting we Lod i tingting blong putum long hem, olsem wan pikinini i stap biaen long papa blong hem."},{"vNo":"20 ","txt":"Mo antap long samting ia, mi mi talem long yufala, se taem bae i kam we save blong Sevya bae i goaot olbaot long evri kantri, famle, lanwis, mo pipol."},{"vNo":"21 ","txt":"Mo luk, taem we taem ia i kam, bae i no gat wan man we i no gat wan rong samting long fes blong God, be ol smol pikinini nomo, tru long sakem sin nomo mo fet long nem blong Lod God we i gat Ol Paoa."},{"vNo":"22 ","txt":"Mo tu long taem ia, taem we bae yu yu bin tijim ol pipol blong yu ol samting we Lod, God blong yu i bin askem yu, ale bae oli nomo save gat wan rong samting long lukluk blong God, folem ol toktok we mi bin talemaot long yu."},{"vNo":"23 ","txt":"Mo nao mi mi bin talemaot ol toktok we Lod God i bin askem mi."},{"vNo":"24 ","txt":"Mo olsem ia nao Lod i talem se: Bae oli stap olsem wan klia testemoni agensem pipol ia, long dei blong jajmen; we olgeta bae oli kasem jajmen long ol toktok ia, evri man folem ol wok blong hem, sapos oli gud, o sapos oli nogud."},{"vNo":"25 ","txt":"Mo sapos oli nogud, oli mekem olgeta i kasem wan rabis lukluk long ol rong mo ol rabis sin blong olgeta, we i stap mekem olgeta i go lelebet longwe long fes blong Lod long wan ples blong harem nogud tumas mo panis we i no gat en, long ples ia oli nomo save kambak; taswe oli bin dring panis long ol sol blong olgeta bakegen."},{"vNo":"26 ","txt":"Taswe, oli bin dring long kap blong kros blong God we jastis i no save tanem baksaed long olgeta, olsem we i no bin save tanem baksaed se Adam bae i foldaon from hem i kakae frut ia we i no blong kakae; taswe, sore i nomo save holem olgeta blong oltaem."},{"vNo":"27 ","txt":"Mo panis blong olgeta i olsem wan lek blong faea mo salfa we ol flem blong hem i no save ded, mo we ol smok blong hem i go antap blong oltaem mo oltaem. Olsem ia nao Lod i bin givim oda long mi. Amen."}]}