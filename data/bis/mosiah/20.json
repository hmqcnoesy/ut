{"heading":"Ol pris blong Noa i stilim sam gel blong ol man blong Leman—Ol man blong Leman i wantem blong faet wetem Limhae mo ol pipol blong hem—Oli pusum bak ol man blong Leman mo oli putum daon kros blong olgeta. Raonabaot 145–123 yia bifo Kraes i bon.","prevAbbr":"mosiah","prevNo":19,"nextAbbr":"mosiah","nextNo":21,"chapterTitle":"Mosaea 20","verses":[{"vNo":"1 ","txt":"Nao i bin gat wan ples long Semlon we ol gel blong ol man blong Leman i bin kam tugeta blong singsing, mo blong danis, mo blong mekem olgeta i stap hapi."},{"vNo":"2 ","txt":"Mo i bin hapen se i bin gat wan dei, wan smol namba blong olgeta i bin kam tugeta blong singsing mo blong danis."},{"vNo":"3 ","txt":"Mo nao ol pris blong king Noa, from oli sem blong gobak long bigtaon blong Nifae, yes, mo tu oli fraet se ol pipol bae i kilim olgeta i ded, taswe oli bin fraet blong gobak long ol woman blong olgeta mo ol pikinini blong olgeta."},{"vNo":"4 ","txt":"Mo afta we oli bin stap long ples we i no gat man long hem, mo afta we oli bin faenem ol gel blong ol man blong Leman, oli bin haed mo wajem olgeta;"},{"vNo":"5 ","txt":"Mo taem we i bin gat be smol nomo long olgeta we i bin kam tugeta blong danis, oli bin kam fored aot long ol sikret ples blong olgeta, mo bin tekem olgeta mo bin karem olgeta i go long ples we i no gat man long hem; yes, twenti mo fo gel blong ol man blong Leman oli bin karem i go long ples we i no gat man long hem."},{"vNo":"6 ","txt":"Mo i bin hapen se taem we ol man blong Leman i bin faenem se ol gel blong olgeta i bin lus, oli bin kros long ol pipol blong Limhae, from oli bin ting se hem i ol pipol blong Limhae."},{"vNo":"7 ","txt":"Taswe oli bin sendem ami blong olgeta i go fored; yes, king tu hemwan i bin go long fored blong ol pipol blong hem; mo oli bin go antap long graon blong Nifae blong smasem ol pipol blong Limhae."},{"vNo":"8 ","txt":"Mo nao Limhae i bin luk olgeta antap long taoa, tu evri samting we oli stap mekem rere blong faet hem i bin luk; taswe hem i bin tekem ol pipol blong hem i kam tugeta, mo i bin wet long olgeta long ol plantesen mo long ol bus."},{"vNo":"9 ","txt":"Mo i bin hapen se taem we ol man blong Leman i bin kam antap, se ol pipol blong Limhae i bin stat blong foldaon long olgeta long ol ples we oli stap wet long hem, mo oli bin stat blong kilim olgeta i ded."},{"vNo":"10 ","txt":"Mo i bin hapen se faet ia i bin stat blong kam rabis tumas, from oli bin faet olsem ol laeon i faet from kakae blong olgeta."},{"vNo":"11 ","txt":"Mo i bin hapen se ol pipol blong Limhae i bin stat blong pusum bak bakegen ol man blong Leman long fored blong olgeta; be namba blong olgeta i no bin kasem haf blong ol namba blong ol man blong Leman. Be oli bin faet from laef blong olgeta, mo from ol woman blong olgeta, mo from pikinini blong olgeta; taswe oli bin yusum evri paoa blong olgeta mo oli bin faet olsem ol dragen."},{"vNo":"12 ","txt":"Mo i bin hapen se oli bin faenem king blong ol man blong Leman long medel blong olgeta we oli bin ded; be hem i no bin ded, from hem i bin kasem kil mo oli bin livim hem i stap long graon, from ol pipol blong hem i bin ronwe kwiktaem."},{"vNo":"13 ","txt":"Mo oli bin tekem hem mo bin putum bandej long ol kil blong hem, mo bin tekem hem i kam long fored blong Limhae, mo oli bin talem: Luk, hemia king blong ol man blong Leman; from hem i bin kasem wan kil i bin foldaon long medel blong ol ded man blong olgeta, mo oli bin livim hem; mo luk, mifala i bin tekem hem i kam long fored blong yu; mo nao, bae yumi kilim hem i ded."},{"vNo":"14 ","txt":"Be Limhae i bin talem long olgeta: Bae yufala i no kilim hem i ded, be tekem hem i kam ia blong mi save luk hem. Mo oli bin tekem hem i kam. Mo Limhae i bin talem long hem: From wanem nao yu bin kam antap blong faet agensem ol pipol blong mi? Luk, ol pipol blong mi i no bin brekem promes ia we mi bin mekem long yu; taswe, from wanem yu bin brekem promes we yu bin mekem long ol pipol blong mi?"},{"vNo":"15 ","txt":"Mo nao king i bin talem se: Mi bin brekem promes ia from ol pipol blong yu i bin karem i gowe ol gel blong ol pipol blong mi; taswe, long kros blong mi, mi bin mekem se ol pipol blong mi i kam antap blong mekem faet agensem ol pipol blong yu."},{"vNo":"16 ","txt":"Mo nao Limhae i no bin harem wan samting long saed blong samting ia; taswe hem i bin talem: Bae mi lukaotem long ol pipol blong mi mo eni man we i bin mekem samting ia bae i ded. Taswe, hem i bin mekem se oli lukaotem olgeta long medel blong ol pipol blong hem."},{"vNo":"17 ","txt":"Nao taem we Gidion i bin harem ol samting ia, from we hem i kapten blong king, hem i bin go fored mo i bin talem long king: Mi askem yu blong wet, mo no lukaotem long ol pipol ia, mo no blemem olgeta long samting ia."},{"vNo":"18 ","txt":"From yu no tingbaot ol pris blong papa blong yu, olgeta pipol ia we i bin lukaotem blong kilim olgeta i ded? Mo oli no stap long ples we i no gat man long hem? Mo i no olgeta ia we i bin stilim ol gel blong ol man blong Leman?"},{"vNo":"19 ","txt":"Mo nao, luk, mo talem long king long saed blong ol samting ia, blong mekem se hem i save talem long ol pipol blong hem blong oli save putum daon kros blong olgeta from yumi; from luk, oli stat blong rere finis blong kam bakegen agensem yumi; mo luk tu i gat be smol nomo blong yumi."},{"vNo":"20 ","txt":"Mo luk, oli kam wetem bigfala ami blong olgeta; mo hemia nomo sapos king i no putum kros blong olgeta i kam daon, yumi mas ded."},{"vNo":"21 ","txt":"From ol toktok blong Abinadae i no bin hapen, we hem i profesae agensem yumi—mo evri samting ia, from yumi no bin wantem lisin long ol toktok blong Lod, mo tanem yumi long ol rabis fasin?"},{"vNo":"22 ","txt":"Mo nao letem yumi putum kros blong king i kam daon, mo bae yumi mekem i hapen promes we yumi bin mekem long hem; from i moa gud se yumi stap olsem slef bitim we yumi lusum ol laef blong yumi; taswe, bae yumi stopem plante blad blong ron."},{"vNo":"23 ","txt":"Mo nao Limhae i bin talem long king evri samting long saed blong papa blong hem, mo ol pris we i bin ronwe i go long ples we i no gat man long hem, mo bin blemem olgeta blong stilim ol gel blong olgeta."},{"vNo":"24 ","txt":"Mo i bin hapen se king i bin putum daon kros blong hem from ol pipol blong hem; mo hem i bin talem long olgeta: Bae yumi go fored blong mitim ol pipol blong mi, wetem no gat tul blong faet; mo mi mekem promes long yufala wetem wan strongfala promes se bae ol pipol blong mi bae oli no kilim ded ol pipol blong yu."},{"vNo":"25 ","txt":"Mo i bin hapen se oli bin folem king, mo oli bin go fored wetem no gat tul blong faet blong mitim ol man blong Leman. Mo i bin hapen se oli bin mitim ol man blong Leman; mo king blong ol man blong Leman i bin bodaon hemwan long fored blong olgeta, mo i bin askem olgeta blong helpem ol pipol blong Limhae."},{"vNo":"26 ","txt":"Mo taem we ol man blong Leman i bin luk ol pipol blong Limhae, se oli no bin gat ol tul blong faet wetem olgeta, oli bin gat sore long olgeta mo oli bin putum daon kros blong olgeta from olgeta, mo oli bin gobak wetem king blong olgeta wetem pis long graon blong olgeta bakegen."}]}