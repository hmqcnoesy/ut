{"heading":"Aesea i tokbaot Mesaea—Hem i talemaot ol fasin blong mekem man i sem mo ol safa blong Mesaea—Hem i givim sol blong hemwan olsem wan presen blong pemaot sin, mo hem i givhan long olgeta we oli mekem sin—Luk long Aesea japta 53. Raonabaot 148 yia bifo Kraes i bon.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Mosaea 14","verses":[{"vNo":"1 ","txt":"Yes, mo tu Aesea i no talem se: Huia i bin bilivim ripot blong mifala, mo long huia, Lod i bin soem han blong hem?"},{"vNo":"2 ","txt":"From bae hem i gru i kam antap long fored blong hem olsem wan plan we i sofsof, mo olsem wan rus we i kamaot long graon we i drae; hem i no gat sep mo i no luk naes tumas; mo taem we bae yumi luk hem, i no gat wan samting blong pulum ae blong yumi blong mekem se yumi wantem hem."},{"vNo":"3 ","txt":"Oli lukluk daon long hem mo ol man i tanem baksaed long hem; wan man blong ol sore, mo hem i savegud ol samting blong mekem man i harem nogud; mo i olsem se yumi bin tanem ol fes blong yumi long hem; oli bin lukluk daon long hem mo yumi no bin tingting hevi long hem."},{"vNo":"4 ","txt":"I tru se hem i bin harem nogud long ol sore blong yumi, mo i bin karem ol sore blong yumi; be stil yumi ting se hem i bin kasem panis, panis ia i kam long God, mo i bin gat hadtaem."},{"vNo":"5 ","txt":"Be hem i bin kasem kil from ol sin blong yumi, skin blong bodi blong hem i bin kasem ol mak blong kil from ol rabis fasin blong yumi; mo fasin blong stretem blong pis blong yumi, i bin stap long hem; mo tru long ol mak blong kil blong hem, yumi kam oraet."},{"vNo":"6 ","txt":"Yumi evriwan, olsem ol sipsip, i bin go olbaot; yumi bin tanem, evriwan i bin go long wan wan rod blong hem; mo Lod i bin putum long hem ol rabis fasin blong yumi evriwan."},{"vNo":"7 ","txt":"Oli bin mekem nogud fasin long hem, mo oli bin givim hadtaem long hem, be stil hem i no bin openem maot blong hem; oli karem hem i go olsem wan smol sipsip we i go blong kasem ded, mo olsem wan sipsip long fored blong ol man blong katemaot hea blong sipsip, hem i no save toktok, olsem ia hem i no bin openem maot blong hem."},{"vNo":"8 ","txt":"Oli bin tekemaot hem long kalabus mo aot long jajmen; mo huia bae i talemaot jeneresen blong hem? From oli bin katemaot hem long graon blong olgeta we oli stap laef; from ol fasin blong brekem ol loa blong ol pipol blong mi, hem i bin gat hadtaem."},{"vNo":"9 ","txt":"Mo hem i bin mekem gref blong hem wetem ol nogud man, mo wetem ol rij man long ded blong hem; from hem i no bin mekem wan nogud samting, mo tu i no bin gat eni rabis toktok long maot blong hem."},{"vNo":"10 ","txt":"Be stil Lod i bin glad blong hem i kasem mak blong kil; hem i bin putum hem blong i harem nogud; taem we bae yu mekem sol blong hem i wan ofring blong sin, bae hem i luk ol pikinini blong hem, bae hem i mekem ol dei blong hem i go longwan, mo glad blong Lod bae i kam antap gud long han blong hem."},{"vNo":"11 ","txt":"Bae hem i luk ol safa blong sol blong hem, mo bae hem i harem gud; tru long save blong hem bae stret wokman blong mi i talem se plante i no gat rong; from bae hem i karem ol rabis fasin blong olgeta."},{"vNo":"12 ","txt":"Taswe bae mi givim pat blong hem wetem ol bigfala, mo bae hem i seraotem ol samting we hem i bin tekem taem we hem i bin go stil long haos, wetem ol strong; from hem i poremaot sol blong hem i go long ded; mo oli bin kaontem hem wetem olgeta we oli brekem loa; mo hem i bin karem ol sin blong plante man, mo i bin givhan long olgeta we oli brekem loa."}]}