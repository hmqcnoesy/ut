{"heading":"King Leman i ded—Ol pipol blong hem oli wael mo prapa wael mo oli biliv long ol giaman kastom—Senif mo ol pipol blong hem i win agensem olgeta. Raonabaot 187–160 yia bifo Kraes i bon.","prevAbbr":"mosiah","prevNo":9,"nextAbbr":"mosiah","nextNo":11,"chapterTitle":"Mosaea 10","verses":[{"vNo":"1 ","txt":"Mo i bin hapen se mifala bakegen i bin stat blong stanemap kingdom mo mifala bakegen i bin stat blong stap long graon wetem pis. Mo mi bin mekem se oli mekem ol tul blong faet blong evri kaen, we tru long samting ia mi save gat ol tul blong faet blong ol pipol blong mi i rere long taem we ol man blong Leman bae i kam bakegen blong faet agensem ol pipol blong mi."},{"vNo":"2 ","txt":"Mo mi bin putum ol gadman raonabaot long graon, blong mekem se ol man blong Leman oli no save kam long mifala bakegen wetem sapraes, mo smasem gud mifala; mo olsem ia nao mi bin wajem ol pipol blong mi mo ol grup blong anamol blong mi, mo mi bin lukaotem olgeta blong oli no foldaon long ol han blong enemi blong mifala."},{"vNo":"3 ","txt":"Mo i bin hapen se mifala i bin kasem graon blong ol papa blong mifala blong plante yia, yes, blong wan taem blong twenti mo tu yia."},{"vNo":"4 ","txt":"Mo mi bin mekem se ol man i wok long graon, mo planem evri kaen sid mo evri kaen frut blong evri kaen."},{"vNo":"5 ","txt":"Mo mi bin mekem se ol woman oli mekem tred, mo wok, mo wok strong, mo mekem kaliko blong evri kaen, yes, mo klos blong evri kaen, blong mifala i save kavremap bodi blong mifala we i neked; mo olsem ia nao mifala i bin kam antap gud long graon—olsem ia nao mifala i bin gohed blong gat pis long graon blong spes blong twenti mo tu yia."},{"vNo":"6 ","txt":"Mo i bin hapen se king Leman i bin ded, mo boe blong hem i bin stat blong rul long ples blong hem. Mo hem i bin stat blong pusum ol pipol blong hem blong oli go agensem ol pipol blong mi; taswe oli bin stat blong rere blong faet, mo blong kam blong faet agensem ol pipol blong mi."},{"vNo":"7 ","txt":"Be mi bin sendem ol spae blong mi aot raonabaot long graon blong Semlon, blong mi save faenem olsem wanem oli stap rere, blong mekem se mi save waj agensem olgeta, blong oli no save kam long ol pipol blong mi mo smasem olgeta."},{"vNo":"8 ","txt":"Mo i bin hapen se oli bin kam antap long not blong graon blong Saelom, wetem bigfala ami blong olgeta, ol man we oli karem ol bonara, mo wetem ol ara, mo wetem ol naef blong faet, mo wetem ol huknaef, mo wetem ol ston, mo wetem ol sling. Mo oli bin sevem ol hed blong olgeta mekem se oli neked; mo oli bin werem wan strap we oli bin mekem wetem skin blong buluk long wes blong olgeta."},{"vNo":"9 ","txt":"Mo i bin hapen se mi bin mekem se ol woman mo ol pikinini blong ol pipol blong mi bae oli go haed long ples we i no gat man long hem; mo tu mi bin mekem se evri olfala man blong mi we i save yusum ol tul blong faet, mo tu ol yangfala man blong mi we i save yusum ol tul blong faet, i mas kam tugeta blong go faet agensem ol man blong Leman; mo mi bin putum olgeta long ol laen blong olgeta, evri man folem yia blong hem."},{"vNo":"10 ","txt":"Mo i bin hapen se mifala i bin go antap blong faet agensem ol man blong Leman; mo mi, mi tu, we mi olfala, mi bin go antap blong faet agensem ol man blong Leman. Mo i bin hapen se mifala i bin go antap wetem paoa blong Lod blong faet."},{"vNo":"11 ","txt":"Nao, ol man blong Leman i no bin save wan samting long saed blong Lod, o paoa blong Lod, taswe oli bin dipen long paoa blong olgeta nomo. Be oli bin wan strong pipol, long saed blong paoa blong ol man."},{"vNo":"12 ","txt":"Oli bin wan wael, mo prapa wael, mo wan pipol we oli tosta from blad, oli biliv long ol kastom blong ol bubu blong olgeta, we i olsem—Oli biliv se oli bin ronemaot olgeta long graon blong Jerusalem from ol fasin nogud blong ol bubu blong olgeta, mo se ol brata blong olgeta i bin mekem i nogud long olgeta long ples we i no gat man long hem, mo tu oli bin mekem i nogud long olgeta taem we oli stap krosem solwota;"},{"vNo":"13 ","txt":"Mo bakegen, se oli bin mekem nogud long olgeta taem we oli stap long fasfala graon we ol papa blong olgeta oli bin kasem, afta we oli bin krosem solwota, mo evri samting ia from we Nifae i bin yusum moa fet blong holem ol komanmen blong Lod—taswe Lod i bin laekem hem, from Lod i bin harem ol prea blong hem mo i ansarem olgeta, mo hem i bin lidim olgeta long wokbaot blong olgeta long ples we i no gat man long hem."},{"vNo":"14 ","txt":"Mo ol brata blong hem i bin kros long hem from oli no bin andastanem ol fasin blong Lod; oli bin kros long hem tu long ol solwota from oli bin mekem hat blong olgeta i kam strong agensem Lod."},{"vNo":"15 ","txt":"Mo bakegen, oli bin kros wetem hem taem we oli bin kasem graon blong promes, from oli bin talem se hem i bin tekemaot long olgeta raet blong rulum ol pipol; mo oli bin traem blong kilim hem i ded."},{"vNo":"16 ","txt":"Mo bakegen, oli bin kros long hem from hem i bin aot i go long ples we i no gat man long hem olsem we Lod i bin talem hem, mo i bin tekem ol histri we oli bin raetem long ol buk we oli bin mekem wetem bras, from oli bin talem se hem i bin stilim olgeta."},{"vNo":"17 ","txt":"Mo olsem ia nao oli bin tijim ol pikinini blong olgeta se oli no mas laekem olgeta, mo se oli mas kilim olgeta i ded, mo se oli mas stil mo blong go insaed long haos blong olgeta, mo mekem evri samting we oli save mekem blong smasem olgeta; taswe oli no laekem ol pikinini blong Nifae mo tingting ia i no save en."},{"vNo":"18 ","txt":"From samting ia, king Leman, tru long ol trik, mo giaman waes, mo ol flas promes blong hem, i bin giaman long mi, mekem se mi bin karem olgeta ia, ol pipol blong mi, i kam long graon ia, blong oli save smasem olgeta; yes, mo mifala i bin safa long ol plante yia ia long graon ia."},{"vNo":"19 ","txt":"Mo nao mi, Senif, afta we mi bin talem ol samting ia long ol pipol blong mi long saed blong ol man blong Leman, mi bin stikim tingting blong olgeta blong go blong faet wetem paoa blong olgeta, putum tras blong olgeta long Lod; taswe, mifala i bin faet wetem olgeta, long fes blong olgeta."},{"vNo":"20 ","txt":"Mo i bin hapen se mifala i bin ronemaot olgeta bakegen aot long graon blong mifala; mo mifala i bin kilim olgeta i ded wetem wan bigfala namba blong ded, oli plante tumas mekem se mifala i no bin kaontem olgeta."},{"vNo":"21 ","txt":"Mo i bin hapen se mifala i bin kambak bakegen long graon blong mifala, mo ol pipol blong mi bakegen i bin stat blong fidim ol grup blong anamol blong olgeta, mo blong wok long graon blong olgeta."},{"vNo":"22 ","txt":"Mo nao mi, we mi mi olfala, mi bin givim kingdom ia long wan long ol boe blong mi; taswe mi no talem moa, mo bae Lod i blesem ol pipol blong mi. Amen."}]}