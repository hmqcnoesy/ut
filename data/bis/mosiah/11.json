{"heading":"King Noa i rul wetem nogud fasin—Hem i laekem blong stap long wael laef wetem ol woman blong hem mo ol narafala woman blong hem—Abinadae i talemaot profesi se bae ol pipol i kam slef—King Noa i lukaotem blong tekem laef blong hem. Raonabaot 160–150 yia bifo Kraes i bon.","prevAbbr":"mosiah","prevNo":10,"nextAbbr":"mosiah","nextNo":12,"chapterTitle":"Mosaea 11","verses":[{"vNo":"1 ","txt":"Mo nao i bin hapen se Senif i bin givim kingdom long Noa, wan long ol boe blong hem; taswe Noa i bin stat blong rul long ples blong hem; mo hem i no bin wokbaot long ol wei blong papa blong hem."},{"vNo":"2 ","txt":"From luk, hem i no bin holem ol komanmen blong God, be hem i bin wokbaot folem ol tingting blong hat blong hem nomo. Mo hem i bin gat plante woman mo ol narafala woman. Mo hem i bin mekem se ol pipol blong hem i mekem sin, mo mekem samting we i rabis sin long ae blong Lod. Yes, mo oli bin mekem fasin ia blong stap slip olbaot mo evri kaen blong fasin nogud."},{"vNo":"3 ","txt":"Mo hem i bin putum wan taks blong wan faef long evri samting we oli bin gat, wan faef long ol gol blong olgeta mo long ol silva blong olgeta, mo wan faef long sif blong olgeta, mo long kopa blong olgeta, mo long bras blong olgeta, mo long aean blong olgeta; mo wan faef long ol anamol blong olgeta; mo tu wan faef long ol sid blong olgeta."},{"vNo":"4 ","txt":"Mo evri samting ia hem i bin tekem blong sapotem hemwan, mo ol woman blong hem mo ol narafala woman blong hem; mo tu ol pris blong hem, mo ol woman blong olgeta mo ol narafala woman blong olgeta; olsem ia nao hem i bin jenisim ol samting blong kingdom."},{"vNo":"5 ","txt":"From hem i bin putum daon evri pris we papa blong hem i bin konsekretem olgeta, mo i bin konsekretem ol niuwan long ples blong olgeta, ol niuwan we oli bin gat hae tingting long ol hat blong olgeta."},{"vNo":"6 ","txt":"Yes, mo olsem ia nao oli bin sapotem olgeta long les blong olgeta, mo long fasin blong wosipim ol aedol blong olgeta, mo long fasin ia blong slip olbaot blong olgeta, tru long ol taks we king Noa i bin putum long ol pipol blong hem; olsem ia nao ol pipol i bin wok plante blong sapotem rabis fasin."},{"vNo":"7 ","txt":"Yes, mo oli bin kam blong wosipim ol aedol, from ol swit tok blong nating blong king mo ol pris i bin trikim olgeta, from oli bin talem ol swit tok long olgeta."},{"vNo":"8 ","txt":"Mo i bin hapen se king Noa i bin bildim plante flas haos we i gat plante spes; mo hem i bin flasem olgeta wetem naes wok blong ol wud, mo long evri kaen blong ol gudgudfala samting, long gol, mo long silva, mo long aean, mo long bras, mo long sif, mo long kopa;"},{"vNo":"9 ","txt":"Mo hem i bin mekem tu wan haos blong king we i gat plante spes, mo wan jea long medel blong hem, evri samting ia oli bin mekem wetem naes wud, mo oli bin flasem wetem gol mo silva mo wetem ol gudgudfala samting."},{"vNo":"10 ","txt":"Mo hem i bin mekem tu se ol wokman blong hem oli mas mekem evri kaen blong gudfala wok insaed long ol wol blong tempol, long naes wud, mo long kopa, mo long bras."},{"vNo":"11 ","txt":"Mo ol jea we oli bin stap blong ol hae pris, we oli bin stap moa hae long olgeta narafala jea, hem i bin flasem wetem stret gol; mo hem i bin mekem se oli bildim wan ples long fored blong olgeta, blong oli save putum ol bodi mo ol han blong olgeta long hem long taem we bae oli stap talem ol giaman mo ol toktok blong nating long ol pipol blong hem."},{"vNo":"12 ","txt":"Mo i bin hapen se hem i bin bildim wan taoa klosap long tempol; yes, wan taoa we i hae tumas, go kasem we i hae tumas, mekem se hem i save stanap antap long hem mo lukluk i go long graon blong Saelom, mo tu graon blong Semlon, we ol man blong Leman i bin stap long hem; mo hem i bin save lukluk i go long evri graon raonabaot."},{"vNo":"13 ","txt":"Mo i bin hapen se hem i bin mekem se oli bildim plante haos long graon blong Saelom; mo hem i bin mekem se oli bildim wan bigfala taoa long hil we i stap long not blong graon blong Saelom, we i bin olsem wan sefples blong ol pikinini blong Nifae long taem we oli bin ronwe long graon; mo olsem ia nao hem i bin mekem wetem ol rij samting we hem i bin kasem tru long taks blong ol pipol blong hem."},{"vNo":"14 ","txt":"Mo i bin hapen se hem i bin putum hat blong hem long ol rij samting blong hem, mo hem i bin spendem taem blong hem long wael laef wetem ol woman blong hem mo ol narafala woman blong hem, mo tu ol pris blong hem i bin spendem taem blong olgeta wetem ol woman blong rod."},{"vNo":"15 ","txt":"Mo i bin hapen se hem i bin planem ol plantesen blong rop blong grep raonabaot long graon; mo hem i bin bildim masin blong mekem waen, mo oli bin mekem plante waen; mo taswe hem i bin kam wan man blong dring plante waen, mo tu ol pipol blong hem."},{"vNo":"16 ","txt":"Mo i bin hapen se ol man blong Leman i bin stat blong kam long ol pipol blong hem, long ol smol namba mo bin kilim olgeta i ded long garen blong olgeta, mo taem we oli bin stap lukaot long ol grup blong anamol blong olgeta."},{"vNo":"17 ","txt":"Mo king Noa i bin sendem ol gadman raonabaot long graon blong mekem se olgeta i stap longwe, be hem i no bin sendem wan namba we hem i inaf, mo ol man blong Leman i bin kam long olgeta mo oli bin kilim olgeta i ded, mo oli bin ronem plante long ol grup blong anamol blong olgeta aot long graon; olsem ia nao ol man blong Leman i bin stat blong smasem olgeta, mo blong yusum fasin ia blong no laekem man long olgeta."},{"vNo":"18 ","txt":"Mo i bin hapen se king Noa i bin sendem ol ami blong hem agensem olgeta, mo oli bin pusumbak olgeta, o oli bin pusumbak olgeta blong wan taem; taswe, oli bin kambak wetem glad from ol samting we oli bin smasem gud."},{"vNo":"19 ","txt":"Mo nao, from bigfala win ia, oli bin kam antap long hae tingting long ol hat blong olgeta; oli bin tok flas long paoa blong olgeta, oli talem se fifti long olgeta i save stanap agensem ol taosen blong ol man blong Leman; Mo olsem ia nao oli bin tok flas, mo oli bin glad long blad, mo blong mekem blad blong ol brata blong olgeta i ron, mo samting ia from fasin nogud blong king mo ol pris blong olgeta."},{"vNo":"20 ","txt":"Mo i bin hapen se i bin gat wan man long medel blong olgeta we nem blong hem i Abinadae; mo hem i bin go fored long medel blong olgeta mo i bin stat blong talemaot profesi, i talem se: Luk, olsem ia nao Lod i talem, mo olsem ia nao hem i bin givim oda long mi, se, Go fored, mo talem long pipol ia, olsem ia nao Lod i talem—Sore tumas long pipol ia, from mi mi bin luk ol rabis sin blong olgeta, mo ol fasin nogud blong olgeta, mo ol fasin blong slip olbaot blong olgeta; mo hemia nomo sapos oli no sakem sin bae mi visitim olgeta long kros blong mi."},{"vNo":"21 ","txt":"Mo hemia nomo sapos oli no sakem sin mo tanem olgeta i go long Lod, God blong olgeta, luk, bae mi mekem olgeta i go long ol han blong ol enemi blong olgeta; yes, mo bae oli kam slef; mo bae oli gat hadtaem long ol han blong ol enemi blong olgeta."},{"vNo":"22 ","txt":"Mo bae i kam blong hapen se bae oli save se mi mi Lod, God blong olgeta, mo mi mi wan God blong jalus, we i panisim from ol rabis fasin blong ol pipol blong mi."},{"vNo":"23 ","txt":"Mo bae i kam blong hapen se hemia nomo sapos ol pipol ia i no sakem sin mo tanem olgeta i go long Lod, God blong olgeta, bae oli kam slef; mo i no gat wan man we i save mekem olgeta i go fri, be Lod nomo, God we i gat Bigfala Paoa."},{"vNo":"24 ","txt":"Yes, mo bae i kam blong hapen se taem we oli krae long mi, bae mi tekem taem blong harem ol krae blong olgeta; yes, mo bae mi letem olgeta blong mekem se ol enemi blong olgeta i smasem olgeta."},{"vNo":"25 ","txt":"Mo hemia nomo sapos oli no sakem sin long ol rafraf klos mo asis, mo prea strong long Lod, God blong olgeta, bae mi no harem ol prea blong olgeta, mo bae mi no mekem olgeta i go fri long ol hadtaem blong olgeta; mo olsem ia nao Lod i talem, mo olsem ia nao hem i bin givim oda long mi."},{"vNo":"26 ","txt":"Nao i bin hapen se taem we Abinadae i bin talemaot ol toktok ia long olgeta oli bin kros long hem, mo oli bin traem blong kilim hem i ded, be Lod i bin tekemaot hem long ol han blong olgeta."},{"vNo":"27 ","txt":"Nao taem we king Noa i bin harem long saed blong ol toktok we Abinadae i bin talemaot long ol pipol, hem tu i bin kros; mo hem i bin talem se: Huia i Abinadae, we mi mo ol pipol blong mi i save kasem jajmen long hem? O huia i Lod, we bae i putum long ol pipol blong mi ol bigfala hadtaem olsem?"},{"vNo":"28 ","txt":"Mi givim oda long yufala blong tekem Abinadae i kam ia, blong mi save kilim hem i ded, from hem i bin talemaot ol samting ia blong hem i save mekem ol pipol blong mi i kam kros wan long narawan, mo blong statem ol rao long medel blong ol pipol blong mi; taswe bae mi kilim hem i ded."},{"vNo":"29 ","txt":"Nao ol ae blong ol pipol i bin blaen; taswe, oli bin mekem ol hat blong olgeta i kam strong agensem ol toktok blong Abinadae, mo oli bin wantem, stat long taem ia i go blong tekem hem. Mo king Noa i bin mekem hat blong hem i kam strong agensem ol toktok blong Lod, mo hem i no bin sakem sin from ol rabis wok blong hem."}]}