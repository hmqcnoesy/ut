{"heading":"Gidion i traem blong kilim ded King Noa—Ol man blong Leman oli atakem graon—King Noa i ded tru long faea—Limhae i rul andanit long wan narafala king. Raonabaot 145–121 yia bifo Kraes i bon.","prevAbbr":"mosiah","prevNo":18,"nextAbbr":"mosiah","nextNo":20,"chapterTitle":"Mosaea 19","verses":[{"vNo":"1 ","txt":"Mo i bin hapen se ami blong king i bin gobak, from oli bin lukaotem ol pipol blong Lod blong nating."},{"vNo":"2 ","txt":"Mo nao luk, ol ami blong king i bin smol, from oli bin katem daon namba blong olgeta, mo oli bin stat blong gat wan seraot long medel blong smol haf blong ol pipol we i bin stap."},{"vNo":"3 ","txt":"Mo smol pat i bin stat blong talemaot sam toktok agensem king mo i bin stat blong gat bigfala rao long medel blong olgeta."},{"vNo":"4 ","txt":"Mo nao i bin gat wan man long medel blong olgeta we nem blong hem i Gidion, mo hem i bin wan strong man mo wan enemi blong king, taswe, hem i bin tekem naef blong faet blong hem, mo i bin mekem wan promes long kros blong hem se bae hem i kilim king i ded."},{"vNo":"5 ","txt":"Mo i bin hapen se hem i bin faet wetem king; mo taem we king i bin luk se klosap bae hem i winim hem, hem i bin ronwe mo ron i go antap long taoa we i bin stap klosap long tempol."},{"vNo":"6 ","txt":"Mo Gidion i bin folem hem mo i bin rere blong go antap long taoa blong kilim king i ded, mo king i bin sakem ae blong hem i go raonabaot long graon blong Semlon, mo luk, ami blong ol man blong Leman i bin stap insaed long ol boda blong graon."},{"vNo":"7 ","txt":"Mo nao king i bin singaot long rabis soa blong sol blong hem, i talem se: Gidion, no kilim mi, from ol man blong Leman i stap kam klosap long yumi, mo bae oli smasem yumi; yes, bae oli smasem ol pipol blong mi."},{"vNo":"8 ","txt":"Mo nao king i no bin wari long ol pipol blong hem olsem we hem i bin wari from laef blong hemwan; Be, Gidion i no bin kilim hem i ded."},{"vNo":"9 ","txt":"Mo king i givim oda long ol pipol se oli mas ronwe long ol man blong Leman, mo hemwan i bin go long fored blong olgeta, mo oli bin ronwe i go long ples we i no gat man long hem, wetem ol woman mo ol pikinini blong olgeta."},{"vNo":"10 ","txt":"Mo i bin hapen se ol man blong Leman i bin folem olgeta, mo oli bin kasem olgeta, mo oli bin stat blong kilim olgeta i ded."},{"vNo":"11 ","txt":"Nao i bin hapen se king i bin givim oda long olgeta se evri man i mas livim ol woman blong olgeta, mo ol pikinini blong olgeta, mo ronwe long ol man blong Leman."},{"vNo":"12 ","txt":"Nao i bin gat plante we oli no bin wantem blong livim olgeta, be oli bin wantem moa blong stap mo ded wetem olgeta. Mo ol narafala wan i bin livim ol woman blong olgeta mo ol pikinini blong olgeta mo oli bin ronwe."},{"vNo":"13 ","txt":"Mo i bin hapen se olgeta we i bin stap wetem ol woman blong olgeta mo ol pikinini blong olgeta i bin mekem se ol naes gel blong olgeta i mas stanap long fored blong olgeta mo askem strong long ol man blong Leman blong oli no kilim olgeta i ded."},{"vNo":"14 ","txt":"Mo i bin hapen se ol man blong Leman i bin gat sore long olgeta, from oli glad tumas blong luk ol gel blong olgeta we oli naes."},{"vNo":"15 ","txt":"Taswe ol man blong Leman i bin sevem laef blong olgeta, mo oli bin tekem olgeta i kam prisena mo oli bin tekem olgeta i gobak long graon blong Nifae, mo oli bin letem olgeta blong save stap long graon, long promes ia se bae oli givim king Noa i go long ol han blong ol man blong Leman, mo givim ol samting blong olgeta long olgeta, go kasem wan haf long evri samting we oli bin gat, wan haf long gol blong olgeta, mo silva blong olgeta, mo evri gudgudfala samting blong olgeta, mo olsem ia nao bae oli pem taks i go long king blong ol man blong Leman stat long wan yia i go long narafala yia."},{"vNo":"16 ","txt":"Mo nao i bin gat wan long ol boe blong king long medel blong olgeta we oli bin tekem olsem prisena we nem blong hem i Limhae."},{"vNo":"17 ","txt":"Mo nao Limhae i bin wantem se oli no kilim ded papa blong hem; be, Limhae i bin save ol rabis fasin blong papa blong hem, from hemwan i bin wan gudfala man."},{"vNo":"18 ","txt":"Mo i bin hapen se Gidion i bin sendem sam man i go long ples we i no gat man long hem long sikret, blong lukaotem king mo olgeta we i bin stap wetem hem. Mo i bin hapen se oli bin mitim ol pipol long ples we i no gat man long hem, evriwan be king mo ol pris blong hem nomo."},{"vNo":"19 ","txt":"Nao oli bin mekem wan promes long ol hat blong olgeta se bae oli gobak long graon blong Nifae, mo sapos ol woman mo ol pikinini blong olgeta oli bin ded, mo tu olgeta we oli bin stap wetem olgeta, blong mekem se bae oli pembak wanem we i bin hapen long olgeta, mo tu ded wetem olgeta."},{"vNo":"20 ","txt":"Mo king i bin givim oda long olgeta se oli no mas gobak; mo oli bin kros long king, mo bin mekem se hem i mas safa, we i long ded tru long faea."},{"vNo":"21 ","txt":"Mo oli bin rere blong tekem ol pris tu mo kilim ded olgeta, mo oli bin ronwe long olgeta."},{"vNo":"22 ","txt":"Mo i bin hapen se oli bin rere blong gobak long graon blong Nifae, mo oli bin mitim ol man blong Gidion. Mo ol man blong Gidion i bin talem long olgeta evri samting we i bin hapen long ol woman blong olgeta mo long ol pikinini blong olgeta; mo se ol man blong Leman i bin letem olgeta blong save stap laef long graon sapos oli pem wan taks i go long ol man blong Leman blong wan haf long evri samting we oli bin gat."},{"vNo":"23 ","txt":"Mo ol pipol i bin talem long ol man blong Gidion se oli bin kilim king i ded, mo ol pris blong hem i bin ronwe long olgeta i go moa longwe long ples we i no gat man long hem."},{"vNo":"24 ","txt":"Mo i bin hapen se afta we oli bin endem smol seremoni ia, se oli bin gobak long graon blong Nifae, oli stap glad tumas, from ol woman blong olgeta mo ol pikinini blong olgeta oli no bin kilim ded olgeta; mo oli bin talem long Gidion wanem oli bin mekem long king."},{"vNo":"25 ","txt":"Mo i bin hapen se king blong ol man blong Leman i bin mekem wan promes long olgeta, se ol pipol blong hem bae i no mas kilim olgeta."},{"vNo":"26 ","txt":"Mo tu Limhae, from hem i boe blong king, we ol pipol i bin givim kingdom long hem, i bin mekem wan promes long king blong ol man blong Leman se bae ol pipol blong hem bae i pem taks long hem, go kasem wan haf long evri samting we oli bin gat."},{"vNo":"27 ","txt":"Mo i bin hapen se Limhae i bin stat blong stanemap kingdom mo blong stanemap pis long medel blong ol pipol blong hem."},{"vNo":"28 ","txt":"Mo king blong ol man blong Leman i bin putum ol gadman raonabaot long graon, blong mekem se hem i save holem ol pipol blong Limhae long graon, blong mekem se oli no aot i go long ples we i no gat man long hem; mo hem i bin sapotem ol gadman blong hem aot long ol taks we hem i bin kasem long ol man blong Nifae."},{"vNo":"29 ","txt":"Mo nao king Limhae i bin gat pis oltaem long kingdom blong hem blong wan spes blong tu yia, from ol man blong Leman i no bin mekem trabol long olgeta o lukaot blong kilim olgeta i ded."}]}