{"heading":"Ol man blong Nifae i holem loa blong Moses, oli lukluk fored long taem we Kraes bae i kam, mo oli kam antap gud long graon—Plante profet i wok blong holem ol pipol long rod blong trutok. Raonabaot 399–361 yia bifo Kraes i bon.","prevAbbr":"enos","prevNo":1,"nextAbbr":"omni","nextNo":1,"chapterTitle":"Jerom 1","verses":[{"vNo":"1 ","txt":"Nao luk, mi, Jerom, mi raetem smol toktok folem komanmen blong papa blong mi, Inos, blong mekem se oli save kipim laen blong famle blong mifala."},{"vNo":"2 ","txt":"Mo from ol buk ia i smol, mo from ol samting ia oli bin raetem wetem stamba tingting blong helpem ol brata blong mifala ol man blong Leman, from samting ia, i mas nid i stap we mi raet smol, be bae mi no raetem ol samting blong taem we mi stap profesae long hem, o ol revelesen blong mi. From wanem bae mi save raet moa bitim ol samting we ol bubu blong mi i bin raetem? From i no tru se oli bin talemaot plan blong fasin blong sevem man? Mi talem long yufala se, yes; mo hemia i inaf long mi."},{"vNo":"3 ","txt":"Luk, i gat nid se plante i mas hapen long medel blong ol pipol ia, from ol hat blong olgeta i strong, mo ol sorae blong olgeta i fas, mo ol tingting blong olgeta i blaen, mo oli stronghed; be, God i gat bigfala sore long olgeta, mo hem i no bin kasem naoia, brumaot olgeta long fes blong graon."},{"vNo":"4 ","txt":"Mo i gat plante long medel blong yumi we i kasem plante revelesen, from i no evriwan i stronghed. Mo evriwan we oli no stronghed mo oli gat fet, oli gud fren wetem Tabu Spirit, we i soemaot long ol pikinini blong ol man folem fet blong olgeta."},{"vNo":"5 ","txt":"Mo nao, luk, tu handred yia i bin pas, mo ol pipol blong Nifae i bin kam strong long graon. Oli bin holem loa blong Moses mo sabat dei we i tabu long Lod. Mo oli no talem ol rabis toktok; mo oli no tok agensem Lod. Mo ol loa blong graon i bin strong tumas."},{"vNo":"6 ","txt":"Mo oli bin seraot i go olbaot long fulap ples long fes blong graon, mo ol man blong Leman tu. Mo olgeta ia i moa plante tumas bitim ol man blong Nifae; mo oli bin laekem blong kilim ol man i ded mo dring blad blong ol anamol."},{"vNo":"7 ","txt":"Mo i bin hapen se oli bin kam plante taem agensem mifala, ol man blong Nifae, blong faet. Be ol king mo ol lida blong mifala oli bin ol strong man long fet blong Lod; mo oli bin tijim ol pipol ol fasin blong Lod; from samting ia, mifala i bin stanap strong agensem ol man blong Leman mo bin fosem olgeta i go aot long graon blong mifala, mo bin stat blong mekem strong ol bigtaon blong mifala, o eni ples blong mifala we i kam long ol papa."},{"vNo":"8 ","txt":"Mo mifala i kam plante tumas, mo bin go olbaot long fes blong graon, mo i bin kam rij tumas long gol, mo long silva, mo long ol gudgudfala samting, mo long flas fasin blong wok long wud, long ol haos, mo long ol masin, mo tu long ol samting wetem aean mo kopa, mo bras mo stil, i mekem ol kaen tul blong evri kaen blong wok long graon, mo ol tul blong faet—yes, ol ara we oli sap, mo basket blong ara, mo dat, mo javelin, mo evri samting blong rere blong faet."},{"vNo":"9 ","txt":"Mo olsem ia nao mifala i bin rere blong mitim ol man blong Leman, oli no bin kam antap gud agensem mifala. Be Lod i bin pruvum ol toktok blong hem, we hem i bin talemaot long ol bubu blong mifala, i talem se: I sem mak olsem we bae yufala i stap holem ol komanmen blong mi, bae yufala i kam antap gud long graon ia."},{"vNo":"10 ","txt":"Mo i bin hapen se ol profet blong Lod i bin wonem ol pipol blong Nifae, folem toktok blong God, se sapos oli no holem ol komanmen, be bae oli foldaon long fasin blong brekem loa, bae i smasem gud olgeta aot long fes blong graon."},{"vNo":"11 ","txt":"From samting ia, ol profet, mo ol pris, mo ol tija, i bin wok had oltaem, oli bin talem strong long olgeta wetem evri fasin blong save go tru long ol hadtaem wetem longfala tingting, ol pipol blong wok had oltaem; oli tijim loa blong Moses, mo plan from wanem God i bin givim loa ia; blong winim tingting blong olgeta blong lukluk fored long Mesaea, mo biliv long hem blong kam olsem se hem i bin kam finis. Mo long fasin ia oli bin tijim olgeta."},{"vNo":"12 ","txt":"Mo i bin hapen se from oli bin mekem samting ia oli bin blokem olgeta blong oli no save ded long fes blong graon; from oli bin stikim ol hat blong olgeta wetem trutok, oli gohed blong mekem olgeta blong sakem sin."},{"vNo":"13 ","txt":"Mo i bin hapen se tu handred mo teti mo eit yia i bin pas i gowe—afta long ol fasin blong ol faet, mo ol rao, mo plante fasin blong pulaot, blong plante spes blong taem ia."},{"vNo":"14 ","txt":"Mo mi, Jerom, mi no raet moa, from ol buk ia i smol. Be luk, ol brata blong mi, yufala i save go long ol narafala buk blong Nifae; from luk, long olgeta, ol histri blong ol faet blong mifala i stap, folem ol raeting blong ol king, o olgeta we oli bin mekem se oli raetem."},{"vNo":"15 ","txt":"Mo mi givim ol buk ia long ol han blong boe blong mi Omnae, blong mekem se hem i save kipim olgeta folem ol komanmen blong ol bubu blong mi."}]}