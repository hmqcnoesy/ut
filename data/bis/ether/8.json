{"heading":"I gat trabol mo rao ova long kingdom—Akis i mekem wan sikret grup wetem wan tru promes blong mekem grup i wan blong kilim king i ded—Ol sikret grup i blong devel mo i mekem ol kantri i foldaon—Ol niu Jentael i kasem woning agensem sikret grup we bae i lukaotem blong sakemaot fridom blong evri graon, nesen, mo kantri.","prevAbbr":"ether","prevNo":7,"nextAbbr":"ether","nextNo":9,"chapterTitle":"Ita 8","verses":[{"vNo":"1 ","txt":"Mo i bin hapen se hem i bin gat Oma, mo Oma i bin rul long ples blong hem. Mo Oma i bin gat Jared; mo Jared i bin gat ol boe mo ol gel."},{"vNo":"2 ","txt":"Mo Jared i bin go agensem papa blong hem, mo i bin kam mo bin stap long graon blong Het. Mo i bin hapen se hem i bin switim plante pipol, from ol toktok blong hem blong trik, kasem taem we hem i winim haf blong kingdom."},{"vNo":"3 ","txt":"Mo taem we hem i bin winim haf ia blong kingdom, hem i bin givim faet long papa blong hem, mo hem i bin karem i gowe papa blong hem olsem wan prisena, mo i bin mekem hem i wok blong hem long taem we hem i prisena."},{"vNo":"4 ","txt":"Mo nao, long ol dei blong rul blong Oma, hem i bin stap long kalabus haf blong ol dei blong hem. Mo i bin hapen se hem i bin gat ol boe mo ol gel, long medel blong olgeta i bin gat Esrom mo Koriantuma;"},{"vNo":"5 ","txt":"Mo oli bin kros tumas from ol fasin blong Jared brata blong olgeta, inaf blong mekem se oli bin resemap wan ami mo oli bin givim faet long Jared. Mo i bin hapen se oli bin givim faet long hem long naet."},{"vNo":"6 ","txt":"Mo i bin hapen se taem we oli bin kilim ded ami blong Jared, oli bin rere blong kilim hem i ded tu; mo hem i bin askem strong long olgeta se bae oli no kilim hem i ded, mo bae hem i lego kingdom long papa blong hem. Mo i bin hapen se oli bin letem long hem laef blong hem."},{"vNo":"7 ","txt":"Mo nao Jared i bin kam blong harem nogud tumas from hem i bin lusum kingdom, from hem i bin putum hat blong hem long kingdom mo long ona blong wol."},{"vNo":"8 ","txt":"Nao gel blong Jared from hem i gat gudfala save tumas, mo hem i luk ol harem nogud blong papa blong hem, i bin tingbaot blong mekem wan plan we tru long plan ia hem i save tekembak kingdom i go long papa blong hem."},{"vNo":"9 ","txt":"Nao gel blong Jared i bin naes tumas. Mo i bin hapen se hem i bin toktok wetem papa blong hem, mo i bin talem long hem: From wanem papa blong mi i gat tumas sore olsem? Hem i no bin ridim histri we ol bubu blong yumi i bin karem i kam krosem bigfala dip ples? Luk, i no gat wan histri long saed blong olgeta blong bifo, we olgeta tru long ol sikret plan blong olgeta, i bin kasem ol kingdom mo bigfala ona?"},{"vNo":"10 ","txt":"Mo nao, taswe, bae papa blong mi i askem from Akis, boe blong Kimnor; mo luk, mi mi naes, mo bae mi danis long fored blong hem, mo bae mi mekem hem i glad, mekem se bae hem i wantem mi olsem woman blong hem; from samting ia sapos bae hem i wantem long yu se yu mas givim long hem mi olsem woman blong hem, afta bae yu talem: Bae mi givim hem sapos yu karem i kam long mi hed blong papa blong mi, we i king."},{"vNo":"11 ","txt":"Mo nao Oma i bin fren long Akis; from samting ia, taem we Jared i bin sendem aot Akis, gel blong Jared i bin danis long fored blong hem, mekem se hem i bin mekem hem i glad, inaf blong mekem se hem i bin wantem hem olsem woman blong hem. Mo i bin hapen se hem i bin talem long Jared: Givim hem long mi olsem woman blong mi."},{"vNo":"12 ","txt":"Mo Jared i bin talem long hem: Bae mi givim hem long yu, sapos yu karem i kam long mi hed blong papa blong mi, we i king."},{"vNo":"13 ","txt":"Mo i bin hapen se Akis i bin karem i kam tugeta long haos blong Jared ol famle blong hem, mo i bin talem long olgeta: Bae yufala i mekem wan strong promes long mi se bae yufala sapotem mi long samting we bae mi askem blong yufala?"},{"vNo":"14 ","txt":"Mo i bin hapen se olgeta evriwan i bin mekem strong promes long hem, tru long God blong heven, mo tu tru long ol heven, mo tu tru long wol, mo tru long ol hed blong olgeta, se eni man we bae i mekem eni samting we i defren long help we Akis i bin wantem, i mas lusum hed blong hem; mo eni man we bae i talemaot eni samting we Akis i bin talemaot long olgeta, semfala man ia i mas lusum laef blong hem."},{"vNo":"15 ","txt":"Mo i bin hapen se olsem ia nao oli bin agri wetem Akis, mo Akis i bin givhan long olgeta wetem ol promes we olgeta blong bifo i bin givim, we olgeta tu i bin lukaotem paoa, we oli bin pasem daon olgeta, hem i bin stat long Ken, we i bin wan man blong kilim man i ded stat long stat."},{"vNo":"16 ","txt":"Mo paoa blong devel i bin sevem olgeta blong givim ol promes ia long ol pipol, blong holem taet olgeta long tudak, blong helpem olgeta we i bin lukaotem blong kasem paoa, mo blong kilim man i ded, mo blong stil long taem blong faet, mo blong giaman, mo blong mekem evri kaen nogud fasin mo ol fasin blong slip olbaot."},{"vNo":"17 ","txt":"Mo i bin gel blong Jared we i bin putum samting ia long hat blong hem blong lukaotem ol samting ia blong bifo; mo Jared i bin putum long hat blong Akis; from samting ia, Akis i bin givim samting ia long ol famle blong hem mo ol fren, hem i lidim olgeta i gowe tru long ol naes promes blong mekem eni samting we hem i bin wantem."},{"vNo":"18 ","txt":"Mo i bin hapen se oli bin mekem wan sikret grup, i semak olsem olgeta blong bifo; we grup ia, i moa rabis mo nogud bitim evrisamting, long ae blong God;"},{"vNo":"19 ","txt":"From Lod i no wok long ol sikret grup, mo tu hem i no wantem se man i mas mekem blad i ron, be long evri samting i bin blokem samting ia, stat long stat blong man."},{"vNo":"20 ","txt":"Mo nao mi, Moronae, i no raetem fasin blong ol promes blong olgeta mo ol grup, from oli bin soem long mi se ol samting ia i gat long medel blong evri pipol, mo oli gat long medel blong ol man blong Leman."},{"vNo":"21 ","txt":"Mo oli bin mekem se pipol ia i ded we mi stap tokbaot naoia, mo tu smasgud blong ol pipol blong Nifae."},{"vNo":"22 ","txt":"Mo eni kantri we bae i sapotem ol sikret grup olsem, blong kasem paoa mo kasem mane, kasem taem we bae oli go olbaot ova long kantri, luk, bae oli foldaon; from Lod bae i no letem se blad blong ol sent blong hem, we bae olgeta i mekem i ron, bae i mas singaot oltaem long hem aot long graon from pembak long olgeta, mo stil hem i no pembak olgeta."},{"vNo":"23 ","txt":"From samting ia, O yufala ol jentael, hem i waes tingting long God se oli soemaot ol samting ia long yufala, blong mekem se tru long samting ia yufala i save sakem ol sin blong yufala, mo no letem se ol grup ia blong kilim man i ded bae i kam ova long yufala, we oli bildimap blong kasem paoa mo kasem mane—mo wok ia, yes, hem i wok blong smasem gud i kam long yufala, yes, mo tu naef blong faet blong jastis blong God we i no save finis, bae i foldaon long yufala, blong sakemaot yufala mo smasem gud yufala, sapos bae yufala i letem ol samting ia blong stap."},{"vNo":"24 ","txt":"From samting ia, Lod i givim oda long yufala, taem we bae yufala i lukim ol samting ia kam long medel blong yufala, mekem se bae yufala i wekap blong luksave nogud laef we yufala i stap long hem, from sikret grup ia we bae i stap long medel blong yufala; o sore tumas long samting ia, from blad blong olgeta we oli bin kilim i ded; from oli singaot aot long das blong pembak long hem, mo tu long olgeta we i bin bildimap samting ia."},{"vNo":"25 ","txt":"From i kam blong hapen se eni man we i bildimap samting ia, i lukaotem blong sakemaot fridom blong evri graon, ol nesen, mo ol kantri; mo samting ia i mekem i hapen fasin ia blong smasem gud evri pipol, from devel i bin bildimap samting ia, we i papa blong evri giaman; mo tu i semfala man blong giaman we i bin trikim fas papa mo mama blong yumi, yes, hem i semfala man blong giaman we i bin mekem se man i kilim man i ded stat long stat; we i bin mekem ol hat blong ol man i kam strong mekem se oli bin kilim ded ol profet, mo oli bin stonem olgeta, mo oli bin sakem olgeta aot stat long stat."},{"vNo":"26 ","txt":"From samting ia, mi, Moronae, Lod i bin givim oda long mi blong raetem ol samting ia blong mekem se nogud fasin i save lus, mo blong mekem se taem i save kam we Setan bae i no gat eni paoa long ol hat blong ol pikinini blong ol man, be blong oli save winim tingting blong olgeta blong mekem gud fasin oltaem, blong mekem se oli save kam long springwota blong evri stret fasin mo stap sev."}]}