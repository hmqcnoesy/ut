{"heading":"Ol faet, ol fasin blong pulaot, mo nogud fasin i rulum laef blong laen blong Jared—Ol profet i talemaot se fasin blong smasem gud fulwan blong ol laen blong Jared bae i kam sapos oli no sakem sin—Ol pipol i sakemaot ol toktok blong ol profet.","prevAbbr":"ether","prevNo":10,"nextAbbr":"ether","nextNo":12,"chapterTitle":"Ita 11","verses":[{"vNo":"1 ","txt":"Mo i bin gat tu long ol dei blong Kom plante profet, mo oli bin profesae long fasin blong smasem gud blong ol strong pipol ia sapos oli no sakem sin, mo tanem olgeta i go long Lod, mo lego ol fasin blong olgeta blong kilim man i ded mo ol nogud fasin."},{"vNo":"2 ","txt":"Mo i bin hapen se ol pipol i bin sakemaot ol profet, mo oli bin ronwe i go long Kom blong hem i lukaotem gud olgeta, from ol pipol i bin lukaotem blong smasem gud olgeta."},{"vNo":"3 ","txt":"Mo oli bin profesae long Kom plante samting; mo hem i bin kasem blesing long evri dei blong hem we i stap."},{"vNo":"4 ","txt":"Mo hem i bin stap laef kasem taem we hem i olfala gud; mo i bin gat Siblom; mo Siblom i bin rul long ples blong hem. Mo brata blong Siblom i bin go agensem hem, mo i bin stat blong gat wan bigfala faet we i tumas long ful graon."},{"vNo":"5 ","txt":"Mo i bin hapen se brata blong Siblom i bin mekem se evri profet we i bin profesae long saed blong fasin blong smasem gud blong ol pipol, oli mas kilim ded olgeta;"},{"vNo":"6 ","txt":"Mo i bin gat wan bigfala trabol long ful graon, from oli bin testifae se wan bigfala panis bae i kam long graon, mo tu long ol pipol, mo se bae i gat wan bigfala fasin blong smasem gud long medel blong olgeta, wan olsem we i neva bin gat long fes blong graon, mo ol bun blong olgeta bae i kam olsem ol hip blong graon long fes blong graon, sapos oli no sakem nogud fasin blong olgeta."},{"vNo":"7 ","txt":"Mo oli no bin lisin long voes blong Lod, from ol nogud grup blong olgeta; from samting ia, i bin stat blong gat ol faet mo ol rao long ful graon, mo tu plante hadtaem blong kasem kakae, mo ol defren kaen sik, inaf blong mekem se i bin gat wan bigfala fasin blong smasem gud, olsem wan we oli neva bin save long fes blong graon; mo evri samting ia i bin hapen long ol dei blong Siblom."},{"vNo":"8 ","txt":"Mo ol pipol i bin stat blong sakem rabis fasin blong olgeta; mo i semak olsem we oli bin mekem, Lod i bin gat sore long olgeta."},{"vNo":"9 ","txt":"Mo i bin hapen se oli bin kilim ded Siblom, mo oli bin tekem Seth i kam long slef, mo i bin stap long slef long evri dei blong hem."},{"vNo":"10 ","txt":"Mo i bin hapen se Aha, boe blong hem, i bin kasem kingdom; mo hem i bin rul ova long ol pipol long evri dei blong hem. Mo hem i bin mekem evri kaen rabis fasin long ol dei blong hem, tru long samting ia hem i bin mekem se plante blad i ron; mo ol dei blong hem i no bin plante."},{"vNo":"11 ","txt":"Mo Itam, from hem i wan laen blong Aha, i bin kasem kingdom; mo hem tu i bin mekem samting we i bin nogud long ol dei blong hem."},{"vNo":"12 ","txt":"Mo i bin hapen se long ol dei blong Itam plante profet i bin kam, mo oli bin profesae bakegen long ol pipol; yes, oli bin profesae se Lod bae i smasem gud olgeta evriwan aot long fes blong graon sapos oli no sakem ol rabis fasin blong olgeta."},{"vNo":"13 ","txt":"Mo i bin hapen se ol pipol i bin mekem ol hat blong olgeta i kam strong, mo oli no bin wantem lisin long ol toktok blong olgeta; mo ol profet i bin harem nogud mo i bin kam aot long medel blong ol pipol."},{"vNo":"14 ","txt":"Mo i bin hapen se Itam i bin mekem jajmen long nogud fasin long evri dei blong hem; mo hem i bin gat Moron. Mo i bin hapen se Moron i bin rul long ples blong hem; mo Moron i bin mekem samting we i bin nogud long fored blong Lod."},{"vNo":"15 ","txt":"Mo i bin hapen se i bin gat wan fasin blong go agens we i bin girap long medel blong ol pipol, from sikret grup ia we oli bin bildimap blong kasem paoa mo kasem mane; mo i bin gat wan strong man we i bin girap long medel blong olgeta long rabis fasin, mo i bin givim faet long Moron; tru long samting ia hem i bin winim haf blong kingdom; mo hem i bin holem taet haf blong kingdom blong plante yia."},{"vNo":"16 ","txt":"Mo i bin hapen se Moron i bin winim hem, mo i bin kasem kingdom bakegen."},{"vNo":"17 ","txt":"Mo i bin hapen se i bin gat wan narafala strong man we i bin girap; mo hem i bin wan laen blong brata blong Jared."},{"vNo":"18 ","txt":"Mo i bin hapen se hem i bin winim Moron mo i bin kasem kingdom; from samting ia, Moron i bin stap long slef long evri dei blong hem we i stap; mo hem i bin gat Koriantor."},{"vNo":"19 ","txt":"Mo i bin hapen se Koriantor i bin stap long slef long evri dei blong hem."},{"vNo":"20 ","txt":"Mo long ol dei blong Koriantor i bin gat tu plante profet we i bin kam, mo oli bin profesae long saed blong ol bigfala mo gudfala samting, mo oli bin talemaot fasin blong sakem sin long ol pipol, mo hemia nomo sapos oli no sakem sin, Lod God bae i mekem jajmen agensem olgeta blong smasem gud olgeta evriwan;"},{"vNo":"21 ","txt":"Mo we Lod God bae i sendem o i karem i kam aot wan narafala pipol blong stap long graon tru long paoa blong hem, folem fasin we hem i bin karem ol papa blong olgeta."},{"vNo":"22 ","txt":"Mo oli bin sakemaot evri toktok blong ol profet, from sikret grup blong olgeta mo ol nogud rabis sin."},{"vNo":"23 ","txt":"Mo i bin hapen se Koriantor i bin gat Ita, mo hem i bin ded, afta we hem i bin stap long slef long evri dei blong hem."}]}