{"heading":"Plante milian blong ol laen blong Jared oli kilim ded olgeta long faet—Sis mo Koriantuma i tekem evri pipol i kam tugeta long faet blong ded—Spirit blong Lod i stop blong wok wetem olgeta—Oli smasem gud fulwan, kantri blong laen blong Jared—Koriantuma nomo i stap.","prevAbbr":"ether","prevNo":14,"nextAbbr":"moro","nextNo":1,"chapterTitle":"Ita 15","verses":[{"vNo":"1 ","txt":"Mo i bin hapen se taem we Koriantuma i bin kam oraet bakegen long ol kil blong hem, hem i bin stat blong tingbaot ol toktok we Ita i bin talem long hem."},{"vNo":"2 ","txt":"Hem i bin luk se klosap tu milian finis long ol pipol blong hem, oli bin kilim ded olgeta wetem naef blong faet; mo hem i stat blong harem nogud insaed long hat blong hem; yes, i bin gat tu milian long ol strong man blong hem i ded, mo tu ol woman blong olgeta mo ol pikinini."},{"vNo":"3 ","txt":"Hem i bin stat blong sakem nogud fasin we hem i bin mekem; hem i bin stat blong tingbaot ol toktok we maot blong evri profet i bin talem, mo hem i bin luk ol samting ia se oli bin hapen kasem taem ia, evri smol pis; mo sol blong hem i bin harem nogud, mo hem i no bin wantem blong leftemap tingting blong hem."},{"vNo":"4 ","txt":"Mo i bin hapen se hem i bin raetem wan leta long Sis, we i wantem se hem i letem ol pipol blong oli stap laef, se bae hem i mas lego kingdom from gud blong ol laef blong ol pipol."},{"vNo":"5 ","txt":"Mo i bin hapen se taem we Sis i bin kasem leta blong hem, hem i bin raetem wan leta long Koriantuma, se sapos bae hem i lego hemwan, blong hem i save kilim ded hem wetem naef blong faet blong hem, se bae hem i letem ol pipol blong hem oli stap laef."},{"vNo":"6 ","txt":"Mo i bin hapen se ol pipol i no bin sakem rabis fasin blong olgeta; mo ol pipol blong Koriantuma i bin kam blong kros agensem ol pipol blong Sis; mo ol pipol blong Sis i bin kam blong kros agensem ol pipol blong Koriantuma; from samting ia, ol pipol blong Sis i bin givim faet long ol pipol blong Koriantuma."},{"vNo":"7 ","txt":"Mo taem we Koriantuma i bin luk se klosap bae hem i foldaon hem i bin ronwe bakegen aot long fored blong ol pipol blong Sis."},{"vNo":"8 ","txt":"Mo i bin hapen se hem i bin kam long ol wota blong Ripliankum, we, long lanwis ia, i bigwan, o i bitim evriwan; from samting ia, taem we oli bin kam long ol wota ia oli bin stanemap ol tenet blong olgeta; mo Sis tu i bin stanemap ol tenet blong hem klosap long olgeta; mo taswe long nekis dei oli bin kam blong faet."},{"vNo":"9 ","txt":"Mo i bin hapen se oli bin faet wan faet we i strong tumas, long faet ia Koriantuma i bin kasem kil bakegen, mo ae blong hem i bin kam dak from hem i bin lusum blad."},{"vNo":"10 ","txt":"Mo i bin hapen se ol ami blong Koriantuma i bin faet strong agensem ol ami blong Sis mekem se oli bin winim olgeta, mekem se oli bin mekem olgeta i ronwe aot long fored blong olgeta; mo oli bin ronwe i go long saot, mo oli bin stanemap ol tenet blong olgeta long wan ples we oli bin singaotem Ogat."},{"vNo":"11 ","txt":"Mo i bin hapen se ami blong Koriantuma i bin stanemap ol tenet blong olgeta klosap long hil Rama; mo i bin semfala hil we papa blong mi Momon i bin haedem ol histri wetem Lod, we oli bin tabu."},{"vNo":"12 ","txt":"Mo i bin hapen se oli bin karem i kam tugeta evri pipol long ful fes blong graon, we oli no bin kilin ded olgeta, be Ita nomo."},{"vNo":"13 ","txt":"Mo i bin hapen se Ita i bin lukim evri fasin blong ol pipol; mo hem i bin luk se ol pipol we oli bin sapotem Koriantuma, oli bin kam tugeta wetem ami blong Koriantuma; mo ol pipol we oli bin sapotem Sis, oli bin kam tugeta wetem ami blong Sis."},{"vNo":"14 ","txt":"From samting ia, oli bin tekem spes blong fo yia blong karem ol pipol i kam tugeta, blong mekem se oli save tekem evriwan we i stap long fes blong graon, mo mekem se oli save kasem evri paoa we i save hapen blong oli save kasem."},{"vNo":"15 ","txt":"Mo i bin hapen se taem we olgeta evriwan i bin kam tugeta, evriwan long ami we hem i wantem sapotem, wetem ol woman blong olgeta mo ol pikinini blong olgeta—ol man, ol woman tugeta wetem ol pikinini oli bin rere wetem ol tul blong faet, oli bin gat ol sil, mo ol plet blong kavremap jes, mo ol hat blong faet, mo oli werem klos folem fasin blong faet—oli bin maj i go aot wan agensem narawan blong faet; mo oli bin faet long ful dei ia, mo oli no bin win."},{"vNo":"16 ","txt":"Mo i bin hapen se taem we hem i bin naet oli bin taed, mo oli bin gobak long ol kamp blong olgeta; mo afta we oli bin gobak long ol kamp blong olgeta, oli bin stat blong singaot mo oli krae from lus blong ol pipol blong olgeta we oli bin kilim ded olgeta; mo ol krae blong olgeta i bin bigwan tumas, ol singaot blong olgeta, mo ol krae blong olgeta i bigwan tumas, we oli bin mekem tumas noes long ea oltaem."},{"vNo":"17 ","txt":"Mo i bin hapen se long nekis dei oli bin go bakegen blong faet, mo dei ia i bin bigwan mo i nogud tumas; be, oli no bin win, mo taem we naet i bin kam bakegen, oli bin mekem noes long ea wetem ol krae blong olgeta, mo ol singaot blong olgeta, mo ol krae blong olgeta, from lus blong ol pipol blong olgeta we oli bin kilim ded olgeta."},{"vNo":"18 ","txt":"Mo i bin hapen se Koriantuma i bin raetem bakegen wan leta long Sis, hem i wantem se hem i no kam bakegen blong faet, be se bae hem i tekem kingdom, mo letem ol laef blong ol pipol."},{"vNo":"19 ","txt":"Be luk, Spirit blong Lod i bin stop blong wok wetem olgeta, mo Setan i bin gat ful paoa ova long ol hat blong ol pipol; from oli lego olgeta bakegen long ol hat blong olgeta we i strong, mo ol tingting blong olgeta we i blaen, mekem se oli save smasem gud olgeta; from samting ia oli bin go bakegen blong faet."},{"vNo":"20 ","txt":"Mo i bin hapen se, oli bin faet long ful dei ia, mo taem we naet i bin kam, oli bin slip long ol naef blong faet blong olgeta."},{"vNo":"21 ","txt":"Mo long nekis dei, oli bin faet kasem taem we naet i bin kam."},{"vNo":"22 ","txt":"Mo taem we naet i bin kam oli bin drong long kros, semak olsem wan man we i drong long waen; mo oli bin slip bakegen long ol naef blong faet blong olgeta."},{"vNo":"23 ","txt":"Mo long nekis dei oli bin faet bakegen; mo taem we naet i bin kam olgeta evriwan i bin foldaon tru long naef blong faet be fifti mo tu long ol pipol blong Koriantuma, mo siksti mo naen nomo long ol pipol blong Sis."},{"vNo":"24 ","txt":"Mo i bin hapen se oli bin slip long ol naef blong faet blong olgeta long naet ia, mo long nekis dei, oli bin faet bakegen, mo oli bin faet long evri paoa blong olgeta wetem ol naef blong faet bong olgeta, mo wetem ol sil blong olgeta, long ful dei ia."},{"vNo":"25 ","txt":"Mo taem we naet i bin kam, i bin gat teti mo tu long ol pipol blong Sis, mo twenti mo seven long ol pipol blong Koriantuma."},{"vNo":"26 ","txt":"Mo i bin hapen se, oli bin kakae mo oli bin slip, mo oli bin mekem rere blong ded long nekis dei. Mo olgeta, oli ol bigfala mo ol strong man olsem long paoa blong ol man."},{"vNo":"27 ","txt":"Mo i bin hapen se oli bin faet blong spes blong tri aoa, mo ol ae blong olgeta i bin kam dak from oli bin lusum blad."},{"vNo":"28 ","txt":"Mo i bin hapen se taem we ol man blong Koriantuma i bin kasem inaf paoa blong mekem se oli save wokbaot, oli bin rere blong ronwe from ol laef blong olgeta; be luk, Sis i bin girap, mo tu ol man blong hem, mo hem i bin promes long kros blong hem se bae hem i kilim ded Koriantuma o bae hem i ded tru long naef blong faet."},{"vNo":"29 ","txt":"From samting ia, hem i bin folem olgeta, mo long nekis dei hem i bin kasem olgeta; mo oli bin faet bakegen wetem naef blong faet. Mo i bin hapen se taem we olgeta evriwan i bin foldaon tru long naef blong faet, be i no Koriantuma mo Sis, luk ae blong Sis i bin kam dak from hem i bin lusum blad."},{"vNo":"30 ","txt":"Mo i bin hapen se taem we Koriantuma i bin lei long naef blong faet blong hem, mekem se hem i bin spel smol, hem i bin katem aot hed blong Sis."},{"vNo":"31 ","txt":"Mo i bin hapen se afta we hem i bin katem aot hed blong Sis, se Sis i bin girap long ol han blong hem mo i bin foldaon; mo afta we hem i bin traem had blong pulum win, hem i bin ded."},{"vNo":"32 ","txt":"Mo i bin hapen se Koriantuma i bin foldaon long graon, mo i bin kam olsem se hem i no bin gat eni laef."},{"vNo":"33 ","txt":"Mo Lod i bin toktok long Ita, mo i bin talem long hem: Go aot. Mo hem i bin go aot, mo hem i bin lukim se ol toktok blong Lod i bin hapen; mo hem i bin finisim histri blong hem; (mo wan handred pat mi no bin raetem) mo hem i bin haedem olgeta long wan fasin we ol pipol blong Limhae i bin faenem olgeta."},{"vNo":"34 ","txt":"Nao ol las toktok we Ita i bin raetem oli olgeta ia: Sapos we Lod bae i wantem blong tekemaot mi, taem mi stap laef yet, o we bae mi harem nogud long wanem we Lod i wantem long bodi blong mit mo bun, i nomata, sapos i olsem se mi mi sev long kingdom blong God. Amen."}]}