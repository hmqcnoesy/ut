{"heading":"Kingdom i pas long wan i go long narawan tru long raet blong papa i go long boe, sikret plan, mo fasin blong kilim man i ded—Ima i bin lukim Pikinini blong Stret Fasin—Plante profet i talemaot fasin blong sakem sin—Wan hadtaem blong kasem kakae mo ol posen snek i smasem gud ol pipol.","prevAbbr":"ether","prevNo":8,"nextAbbr":"ether","nextNo":10,"chapterTitle":"Ita 9","verses":[{"vNo":"1 ","txt":"Mo nao mi, Moronae, i gohed wetem histri blong mi. Taswe, luk, i bin hapen se from ol sikret grup blong Akis mo ol fren blong hem, luk, oli bin sakemaot kingdom blong Oma."},{"vNo":"2 ","txt":"Be, Lod i bin gat sore long Oma, mo tu long ol boe blong hem mo long ol gel blong hem we i no bin lukaotem ded blong hem."},{"vNo":"3 ","txt":"Mo Lod i bin wonem Oma long wan drim se hem i mas aot long graon; from samting ia Oma i bin aot long graon wetem famle blong hem, mo i bin wokbaot blong plante dei, mo oli bin kam mo bin pas klosap long hil blong Sim, mo i bin kam klosap long ples we oli bin kilim ded ol man blong Nifae, mo stat long ples ia i go long is, mo i bin kam long wan ples we oli bin singaotem Ablom, klosap long so blong solwota, mo long ples ia hem i bin stanemap tenet blong hem, mo tu ol boe blong hem mo ol gel blong hem, mo evri memba blong haos blong hem, sapos i no Jared mo famle blong hem."},{"vNo":"4 ","txt":"Mo i bin hapen se oli bin anoentem Jared blong kam king ova long ol pipol, tru long han blong nogud fasin; mo hem i bin givim long Akis gel blong kam woman blong hem."},{"vNo":"5 ","txt":"Mo i bin hapen se Akis i bin lukaotem laef blong papa blong woman blong hem; mo hem i bin askem long olgeta we hem i bin mekem strong promes tru long tru promes blong olgeta blong bifo, mo oli bin kasem hed blong papa blong woman blong hem, taem we hem i bin sidaon long jea blong hem, hem i stap givim janis long ol pipol blong hem blong toktok long fored blong hem."},{"vNo":"6 ","txt":"From nogud mo sikret grup ia i bin go olbaot tumas, mekem se i bin smasem gud ol hat blong evri pipol; taswe oli bin kilim ded Jared long jea blong hem, mo Akis i bin rul long ples blong hem."},{"vNo":"7 ","txt":"Mo i bin hapen se Akis i bin stat blong stap jalus long boe blong hem, taswe hem i bin satem hem long prisen, mo i bin kipim hem long smol o no kakae kasem taem we hem i bin harem nogud long ded."},{"vNo":"8 ","txt":"Mo nao brata blong hem we i bin harem nogud long ded, (mo nem blong hem i bin Nimraha) i bin kros long papa blong hem from samting ia we papa blong hem i bin mekem long brata blong hem."},{"vNo":"9 ","txt":"Mo i bin hapen se Nimraha i bin karem i kam tugeta wan smol namba blong ol man, mo i ronwe aot long graon, mo i bin kam mo bin stap wetem Oma."},{"vNo":"10 ","txt":"Mo i bin hapen se Akis i bin gat ol narafala boe, mo oli bin winim ol hat blong ol pipol, i nomata we oli bin promes strong long hem blong mekem evri kaen rabis fasin folem wanem we hem i bin wantem."},{"vNo":"11 ","txt":"Nao ol pipol blong Akis i bin wantem blong kasem mane, semak olsem we Akis i bin wantem paoa, from samting ia, ol boe blong Akis i bin givim mane long olgeta, tru long ol wei ia oli bin winim tingting blong bigfala pat blong pipol blong folem olgeta."},{"vNo":"12 ","txt":"Mo i bin stat blong gat wan faet bitwin ol boe blong Akis mo Akis, we i bin gohed blong spes blong plante yia, yes, kasem se oli bin kilim ded klosap evri pipol blong kingdom, yes, we i evriwan, be teti sol, mo olgeta we oli bin ronwe wetem haos blong Oma."},{"vNo":"13 ","txt":"From samting ia, Oma i bin kambak bakegen long graon blong hem we i bin kam long ol papa."},{"vNo":"14 ","txt":"Mo i bin hapen se Oma i bin stat blong kam olfala; be, long olfala yia blong hem, hem i bin gat Ima; mo hem i bin anoentem Ima blong kam king blong rul long ples blong hem."},{"vNo":"15 ","txt":"Mo afta we hem i bin anoentem Ima blong kam king, hem i bin lukim pis long graon blong spes blong tu yia, mo hem i bin ded, hem i bin lukim plante dei tumas, we i bin fulap long sore. Mo i bin hapen se Ima i bin rul long ples blong hem, mo i bin folem ol wokbaot blong papa blong hem."},{"vNo":"16 ","txt":"Mo Lod i bin stat bakegen blong tekem panis aot long graon, mo haos blong Ima i bin kam antap gud tumas andanit long rul blong Ima; mo long spes blong siksti mo tu yia oli bin kam strong tumas, inaf blong mekem se oli bin kam rij tumas—"},{"vNo":"17 ","txt":"Oli bin gat evri kaen frut, mo blong sid, mo blong ol kaliko blong silik, mo blong ol naes kaliko, mo blong gol, mo blong silva, mo blong ol gudgudfala samting;"},{"vNo":"18 ","txt":"Mo tu evri kaen buluk, blong ol buluk, mo blong ol kao, mo blong ol sipsip, mo blong ol pig, mo blong ol nanigot, mo tu plante narafala kaen anamol we i bin gud blong yusum blong kakae blong man."},{"vNo":"19 ","txt":"Mo tu oli bin gat ol hos, mo ol dongki, mo i bin gat ol elefen, mo ol kurilom mo ol kumom; evriwan long olgeta man i save yusum, mo moa speseli ol elefen, mo ol kurilom mo ol kumom."},{"vNo":"20 ","txt":"Mo olsem ia nao Lod i bin poremaot ol blesing blong hem long graon ia, we i bin moa gud bitim evri narafala graon; mo hem i bin givim oda se eni man we bae i stap long graon, bae i stap long hem wetem Lod, o bae Lod i smasem gud olgeta taem we oli kam raep long rabis fasin; from long olgeta olsem, Lod i talem: Bae mi poremaot kros blong mi we i fulwan."},{"vNo":"21 ","txt":"Mo Ima i bin mekem jajmen long stret fasin long evri dei blong hem, mo hem i bin gat plante boe mo gel; mo hem i bin gat Koriantum, mo hem i bin anoentem Koriantum blong rul long ples blong hem."},{"vNo":"22 ","txt":"Mo afta we hem i bin anoentem Koriantum blong rul long ples blong hem, hem i bin stap laef fo yia, mo hem i bin lukim pis long graon; yes, mo tu hem i bin lukim Pikinini blong Stret Fasin, mo i bin glad mo glori long dei blong hem; mo hem i bin ded wetem pis."},{"vNo":"23 ","txt":"Mo i bin hapen se Koriantum i bin wokbaot folem wokbaot blong papa blong hem, mo i bin bildim plante strong bigtaon, mo i bin givim samting we i bin gud long ol pipol blong hem long evri dei blong hem. Mo i bin hapen se hem i no bin gat eni pikinini kasem taem tu we hem i bin olfala tumas."},{"vNo":"24 ","txt":"Mo i bin hapen se woman blong hem i bin ded, taem we hem gat wan handred mo tu yia. Mo i bin hapen se Koriantum i bin tekem olsem woman blong hem, long taem we hem i olfala, wan yangfala woman we i no mared yet, mo i bin gat ol boe mo ol gel; from samting ia hem i bin stap laef kasem taem we hem i bin gat wan handred mo foti mo tu yia."},{"vNo":"25 ","txt":"Mo i bin hapen se hem i bin gat Kom, mo Kom i bin rul long ples blong hem; mo hem i bin rul foti mo naen yia, mo hem i bin gat Het; mo tu hem i bin gat ol narafala boe mo ol gel."},{"vNo":"26 ","txt":"Mo ol pipol i bin go olbaot bakegen ova long ful fes blong graon, mo i bin stat bakegen blong gat wan bigfala nogud fasin we i tumas long fes blong graon, mo Het i bin stat blong holem taet ol sikret plan bakegen blong bifo, blong kilim ded papa blong hem."},{"vNo":"27 ","txt":"Mo i bin hapen se hem i bin aotem papa blong hem long jea blong hem, from hem i bin kilim ded hem wetem naef blong faet blong hem; mo hem i bin rul long ples blong hem."},{"vNo":"28 ","txt":"Mo ol profet i bin kam long graon bakegen, oli talemaot fasin blong sakem sin long olgeta—se oli mas mekem rere rod blong Lod, o bae i gat wan panis i kam long fes blong graon; yes, mo tu bae i gat wan bigfala hadtaem blong kasem kakae, tru long samting ia bae oli ded sapos oli no sakem sin."},{"vNo":"29 ","txt":"Be ol pipol i no bin bilivim ol toktok blong ol profet, be oli bin sakem olgeta aot; mo sam long olgeta, mo sam long olgeta oli bin sakem olgeta long ol hol mo oli bin livim olgeta blong ded. Mo i bin hapen se oli bin mekem evri samting folem komanmen blong king, Het."},{"vNo":"30 ","txt":"Mo i bin hapen se i bin stat blong gat wan bigfala hadtaem blong kasem ol samting long graon, mo olgeta we i stap i bin stat blong ded tumas kwiktaem from hadtaem blong kasem ol samting, from i no bin gat eni ren long fes blong graon."},{"vNo":"31 ","txt":"Mo i bin kam fored ol posen snek tu long fes blong graon, mo oli bin posenem plante pipol. Mo i bin hapen se grup blong ol anamol blong olgeta i bin stat blong ronwe long fored blong ol posen snek, i go long graon long saot, we ol man blong Nifae i bin singaotem Sarahemla."},{"vNo":"32 ","txt":"Mo i bin hapen se i bin gat plante long olgeta we i bin ded long rod; be, i bin gat samfala we i bin ronwe long graon long saot."},{"vNo":"33 ","txt":"Mo i bin hapen se Lod i bin mekem ol snek blong oli no mas ronem olgeta moa, be se oli mas blokem rod, blong mekem se ol pipol i no bin save pas, blong mekem se eni man we i traem blong pas, maet bae oli foldaon tru long ol posen snek."},{"vNo":"34 ","txt":"Mo i bin hapen se ol pipol i bin folem rod blong ol anamol, mo bin kakae ol ded bodi blong olgeta we i bin foldaon long rod, kasem taem we oli bin kakae olgeta evriwan. Nao taem we ol pipol i bin luk se oli mas ded, oli bin stat blong sakem ol rabis fasin blong olgeta mo prea long Lod."},{"vNo":"35 ","txt":"Mo i bin hapen se taem we oli bin putum tingting blong olgeta i stap daon inaf long fored blong Lod, hem i bin sendem ren long fes blong graon; mo ol pipol i bin stat blong laef bakegen, mo i bin stat blong gat frut long ol kantri blong not, mo long ol kantri raonabaot. Mo Lod i bin soemaot paoa blong hem long olgeta taem we hem i sevem olgeta aot long hadtaem blong kasem kakae."}]}