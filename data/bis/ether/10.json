{"heading":"Wan king i tekem ples blong narawan—Sam long ol king i stret; ol narafala oli nogud—Taem we stret fasin we i stap strong, Lod i blesem mo i mekem ol pipol i kam antap gud.","prevAbbr":"ether","prevNo":9,"nextAbbr":"ether","nextNo":11,"chapterTitle":"Ita 10","verses":[{"vNo":"1 ","txt":"Mo i bin hapen se Ses, we i bin wan laen blong Het—from Het i bin ded tru long hadtaem blong kasem kakae, mo evri famle blong hem, be Ses nomo—from samting ia, Ses i bin stat blong bildimap bakegen wan pipol we i brok."},{"vNo":"2 ","txt":"Mo i bin hapen se Ses i bin tingbaot fasin ia blong smasem gud blong papa blong hem, mo hem i bin bildimap wan kingdom we i stret; from hem i bin tingbaot wanem we Lod i bin mekem blong tekem Jared mo brata blong hem blong krosem solwota; mo hem i bin wokbaot folem ol rod blong Lod; mo hem i bin gat ol boe mo ol gel."},{"vNo":"3 ","txt":"Mo fasbon boe blong hem, we nem blong hem i bin Ses, i bin go agensem hem, be, han blong wan stilman i bin kilim Ses, from ol rij samting blong hem we i tumas, we i bin tekem pis i kambak bakegen long papa blong hem."},{"vNo":"4 ","txt":"Mo i bin hapen se papa blong hem i bin bildimap plante bigtaon long fes blong graon, mo ol pipol i bin stat bakegen blong go olbaot long ful fes blong graon. Mo Ses i bin stap laef kasem taem we hem i olfala tumas, mo hem i bin gat Riplakis. Mo hem i bin ded, mo Riplakis i bin rul long ples blong hem."},{"vNo":"5 ","txt":"Mo i bin hapen se riplakis i no bin mekem samting we i bin stret long lukluk blong Lod, from hem i bin gat plante woman mo ol narafala woman, mo i bin putum ol samting long ol solda blong ol man we i bin had blong karem; yes, hem i bin mekem olgeta i pem taks wetem ol taks we i bigwan; mo wetem ol taks hem i bin bildimap plante bigfala haos we i gat plante spes."},{"vNo":"6 ","txt":"Mo hem i bin stanemap blong hem wan jea blong hem we i naes tumas; mo hem i bin bildimap plante prisen, mo eni man we bae i no wantem pem ol taks hem i bin sakem long prisen; mo eni man we i no save pem ol takis hem i bin sakem long prisen; mo hem i bin mekem se olgeta i mas wok oltaem from sapot blong olgeta; mo eni man we i no wantem blong wok, hem i bin mekem blong oli kilim hem i ded."},{"vNo":"7 ","txt":"From samting ia hem i bin kasem evri naes wok blong hem, yes, mo tu naes gol blong hem, hem i bin mekem olgeta i wokem long prisen; mo evri kaen naes fasin blong wok hem i mekem se oli wokem long prisen. Mo i bin hapen se hem i bin givim hadtaem long ol pipol wetem ol fasin blong hem blong slip olbaot mo ol rabis sin."},{"vNo":"8 ","txt":"Mo taem we hem i bin rul blong spes blong foti mo tu yia ol pipol i bin girap long fasin blong go agensem long hem; mo i bin stat blong gat faet bakegen long graon, inaf blong mekem se oli bin kilim ded Riplakis, mo oli bin ronem ol laen blong hem aot long graon."},{"vNo":"9 ","txt":"Mo i bin hapen se afta spes blong plante yia, Morianton, (hem i wan laen blong Riplakis) i bin karem i kam tugeta wan ami blong ol pipol we oli bin sakemaot finis, mo i bin go aot mo bin givim faet long ol pipol; mo hem i bin winim paoa ova plante bigtaon; mo faet i bin kam nogud tumas, mo i bin gohed blong spes blong plante yia; mo hem i bin winim paoa ova long ful graon, mo i bin stanemap hemwan i kam king ova long ful graon."},{"vNo":"10 ","txt":"Mo afta we hem i bin stanemap hemwan i kam king, hem i bin mekem wok blong ol pipol i nomo hevi, tru long samting ia hem i bin winim sapot long tingting blong ol pipol, mo oli bin anoentem hem blong kam king blong olgeta."},{"vNo":"11 ","txt":"Mo hem i bin mekem jastis long ol pipol, be i no long hemwan from plante fasin blong hem blong slip olbaot; from samting ia oli bin katem hem aot long fes blong Lod."},{"vNo":"12 ","txt":"Mo i bin hapen se Morianton i bin bildimap plante bigtaon, mo ol pipol i bin kam rij tumas andanit long rul blong hem, long ol haos, mo long gol mo silva, mo blong resemap ol sid, mo long ol grup blong anamol, mo ol buluk, mo ol samting olsem we i bin kambak bakegen long olgeta."},{"vNo":"13 ","txt":"Mo Morianton i bin stap laef kasem taem we yia blong hem i bigwan tumas, mo afta hem i bin gat Kim; mo Kim i bin rul long ples blong papa blong hem; mo hem i bin rul eit yia, mo papa blong hem i bin ded. Mo i bin hapen se Kim i no bin rul long stret fasin, from samting ia Lod i no bin laekem hem."},{"vNo":"14 ","txt":"Mo brata blong hem i bin girap long fasin blong go agensem long hem, tru long samting ia hem i bin mekem hem i kam olsem prisena; mo hem i bin stap long slef evri dei blong hem; mo hem i bin gat ol boe mo ol gel long slef, mo long taem we hem i olfala hem i bin gat Livae; mo hem i bin ded."},{"vNo":"15 ","txt":"Mo i bin hapen se Livae i bin wok long slef afta long ded blong papa blong hem, blong spes blong foti mo tu yia. Mo hem i bin mekem faet agensem king blong graon, tru long samting ia hem i bin kasem kingdom blong hemwan."},{"vNo":"16 ","txt":"Mo afta we hem i bin kasem long hemwan kingdom, hem i bin mekem samting we i bin stret long lukluk blong Lod; mo ol pipol i bin kam antap gud long graon; mo hem i bin stap laef kasem taem we hem i olfala gud, mo i bin gat ol boe mo ol gel; mo tu hem i bin gat Korom, we hem i bin anoentem blong kam king long ples blong hem."},{"vNo":"17 ","txt":"Mo i bin hapen se Korom i bin mekem samting we i bin stret long lukluk blong Lod long evri dei blong hem; mo hem i bin gat plante boe mo ol gel; mo afta hem i bin lukim plante dei, hem i bin pas i gowe, semak olsem ol narafala blong wol; mo Kis i bin rul long ples blong hem."},{"vNo":"18 ","txt":"Mo i bin hapen se Kis i bin pas i gowe tu, mo Lib i bin rul long ples blong hem."},{"vNo":"19 ","txt":"Mo i bin hapen se Lib tu i bin mekem samting we i bin gud long lukluk blong Lod. Mo long ol dei blong Lib oli bin kilim ol posen snek i ded. From samting ia oli bin go long graon long saot, blong lukaotem kakae blong ol pipol blong graon, from kantri i bin fulap long ol anamol blong bus. Mo Lib tu hemwan i bin kam wan gudfala man blong lukaotem ol anamol."},{"vNo":"20 ","txt":"Mo oli bin bildimap wan strong bigtaon klosap long eria blong smolfala graon, klosap long ples we solwota i seraotem graon."},{"vNo":"21 ","txt":"Mo oli bin sevem graon long saot blong wan ples we i no gat man long hem, blong oli kasem ol wael anamol blong kakae. Mo ful fes blong graon long not i bin fulap long ol pipol we i stap long hem."},{"vNo":"22 ","txt":"Mo oli bin wokhad tumas, mo oli bin pem mo salem mo mekem bisnes wan wetem narawan, blong mekem se oli save kasem mane."},{"vNo":"23 ","txt":"Mo oli bin wok wetem evri kaen ston blong aean, mo oli bin mekem gol, mo silva, mo aean, mo bras, mo evri kaen aean; mo oli bin digim samting ia aot long graon; from samting ia, oli bin sakem i go antap ol bigfala hip blong graon blong kasem ston blong aean, blong gol, mo blong silva, mo blong aean, mo blong kopa. Mo oli bin wokem evri kaen naes wok."},{"vNo":"24 ","txt":"Mo oli bin gat ol silik, mo naes kaliko; mo oli bin wokem evri kaen kaliko, blong mekem se oli save kavremap olgeta bakegen long neked bodi blong olgeta."},{"vNo":"25 ","txt":"Mo oli bin mekem evri kaen tul blong wok long graon, blong brekem graon tugeta wetem blong planem, blong tekem kakae long garen mo blong klinim graon, mo tu blong karemaot ol sid."},{"vNo":"26 ","txt":"Mo oli bin mekem evri kaen tul we tru long olgeta oli bin yusum long ol anamol blong olgeta."},{"vNo":"27 ","txt":"Mo oli bin mekem evri kaen tul blong faet. Mo oli bin wokem evri kaen wok long fasin blong wok we i defren tumas."},{"vNo":"28 ","txt":"Mo i neva bin gat wan pipol we i kasem moa blesing bitim we olgeta i bin kasem, mo kam antap gud moa tru long han blong Lod. Mo oli bin stap long wan graon we i gud tumas bitim evri graon, from Lod i bin talemaot samting ia."},{"vNo":"29 ","txt":"Mo i bin hapen se Lib i bin stap laef plante yia, mo i bin gat ol boe mo ol gel; mo tu hem i bin gat Hiatom."},{"vNo":"30 ","txt":"Mo i bin hapen se Hiatom i bin rul long ples blong papa blong hem. Mo long taem we Hiatom i bin rul twenti mo fo yia, luk, oli bin tekem kingdom aot long hem. Mo hem i bin wok plante yia long slef, yes, we i evri dei blong hem we i stap."},{"vNo":"31 ","txt":"Mo hem i bin gat Het, mo Het i bin stap laef long slef long evri dei blong hem. Mo Het i bin gat Eron, mo Eron i bin stap long slef long evri dei blong hem; mo hem i bin gat Amnigada, mo Amnigada tu i bin stap long slef long evri dei blong hem; mo hem i bin gat Koriantum, mo Koriantum i bin stap long slef long evri dei blong hem; mo hem i bin gat Kom."},{"vNo":"32 ","txt":"Mo i bin hapen se Kom i bin sakemaot haf blong kingdom. Mo hem i bin rul ova long haf blong kingdom foti mo tu yia; mo hem i bin go blong faet agensem king, Amgid, mo oli bin faet blong spes blong plante yia, long taem ia Kom i bin kasem paoa ova long Amgid, mo i bin kasem paoa ova long narafala pat blong kingdom we i stap."},{"vNo":"33 ","txt":"Mo long ol dei blong Kom i bin stat blong gat ol stilman long graon; mo oli bin tekem ol olfala plan, mo i bin givim ol tru promes folem fasin blong olgeta blong bifo, mo i bin lukaotem bakegen blong smasem gud kingdom."},{"vNo":"34 ","txt":"Nao Kom i bin faet agensem olgeta plante; be, hem i no bin win agensem olgeta."}]}