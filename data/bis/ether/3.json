{"heading":"Brata blong Jared i lukim fingga blong Lod taem we hem i tajem ol sikstin ston—Kraes i soem spirit bodi blong hem long brata blong Jared—Olgeta we i gat wan save we i stret gud oli no save holem bak olgeta blong lukluk insaed long vel—Lod i givim ol samting blong tanem lanwis blong mekem histri blong ol laen blong Jared i kam long laet.","prevAbbr":"ether","prevNo":2,"nextAbbr":"ether","nextNo":4,"chapterTitle":"Ita 3","verses":[{"vNo":"1 ","txt":"Mo i bin hapen se brata blong Jared, (nao namba blong ol sip we oli bin mekem i rere i bin eit) i bin go aot long bigfala hil, we oli bin singaotem bigfala hil Selem, from hem i hae tumas, mo hem i bin meltem wan ston, blong mekem sikstin smol ston; mo oli bin waet mo klia, hem i olsem glas we oli save lukluk tru long hem; mo hem i bin karem olgeta long ol han blong hem, long ples antap blong bigfala hil, mo i bin prea bakegen long Lod, i talem:"},{"vNo":"2 ","txt":"O Lod yu bin talem se bambae ol wota we bae i kam antap bigwan, i mas raonem mifala. Nao luk, O Lod, mo yu no stap kros long wokman blong yu from hem i no strong long fored blong yu; from mifala i save se yu yu tabu mo stap long ol heven, mo we mifala i no stret long fored blong yu; from foldaon, fasin blong mifala i bin kam nogud oltaem; be, O Lod, yu yu bin givim long mifala wan komanmen se mifala i mas singaotem yu, blong mekem se long yu mifala i save kasem folem wanem mifala i wantem."},{"vNo":"3 ","txt":"Luk, O Lod, yu bin panisim mifala from nogud fasin blong mifala, mo bin pusum mifala aot, mo blong plante yia ia mi fala i bin stap long wan ples we i no gat man long hem; be, yu bin gat sore long mifala. O Lod, lukluk long mi wetem sore, mo tanem i gowe kros blong yu long ol pipol ia blong yu, mo no letem se bae oli go aot blong krosem bigfala dip solwota ia long tudak; be luk ol samting ia we mi bin meltem aot long ston."},{"vNo":"4 ","txt":"Mo mi save, O Lod, se yu yu gat evri paoa, mo save mekem eni samting yu wantem, blong helpem man; taswe tajem ol ston ia, O Lod, wetem fingga blong yu, mo mekem rere olgeta blong oli save saen aot long tudak; mo bae oli saen aot long mifala insaed long ol sip we mifala i bin mekem rere, blong mifala i save gat laet taem we bae mifala i krosem solwota."},{"vNo":"5 ","txt":"Luk, O Lod, yu save mekem samting ia. Mifala i save se yu yu save soemaot bigfala paoa, we i luk smol long save blong ol man."},{"vNo":"6 ","txt":"Mo i bin hapen se taem we brata blong Jared i bin talem ol toktok ia, luk, Lod i bin stretem han blong hem mo i bin tajem ol ston ia wan afta narawan wetem fingga blong hem. Mo vel i bin kamaot long ol ae blong brata blong Jared, mo hem i bin lukim fingga blong Lod; mo i bin olsem fingga blong wan man, olsem bodi blong mit mo bun mo blad; mo brata blong Jared i bin foldaon long fored blong Lod, from fraet i bin winim hem."},{"vNo":"7 ","txt":"Mo Lod i bin luk se brata blong Jared i bin foldaon long graon; mo Lod i bin talem long hem: Girap, from wanem yu bin foldaon?"},{"vNo":"8 ","txt":"Mo hem i bin talem long Lod: Mi bin lukim fingga blong Lod, mo mi bin fraet se bae hem i kilim mi; from mi no bin save se Lod i gat bodi blong mit mo bun, mo blad."},{"vNo":"9 ","txt":"Mo Lod i bin talem long hem: From fet blong yu, yu bin lukim we bae mi tekem long mi bodi blong mit mo bun, mo blad; mo i neva bin gat man we i kam long fored blong mi wetem fet we i bigwan tumas semak olsem yu bin kam; from sapos i no bin olsem yu no bin save lukim fingga blong mi. Yu bin lukim moa bitim hemia?"},{"vNo":"10 ","txt":"Mo hem i bin ansa: No; Lod, soemaot yuwan long mi."},{"vNo":"11 ","txt":"Mo Lod i bin talem long hem: Yu bilivim ol toktok we bae mi talem?"},{"vNo":"12 ","txt":"Mo hem i bin ansa: Yes, Lod, mi save se yu stap talem trutok, from yu yu wan God blong trutok, mo yu no save giaman."},{"vNo":"13 ","txt":"Mo taem we hem i bin talem ol toktok ia, luk, Lod i bin soemaot hemwan long hem, mo i bin talem: From yu save long saed blong ol samting ia, Lod i pemaot yu long foldaon; taswe mi karem yu i kambak long fes blong mi; taswe mi soemaot miwan long yu."},{"vNo":"14 ","txt":"Luk, mi mi hem we God i bin mekem rere stat long stat blong wol, blong pemaot ol pipol blong mi. Luk, Mi mi Jisas Kraes. Mi mi Papa mo Pikinini. Long mi bae evri man i gat laef, mo hemia we i no save finis, mo tu olgeta we bae oli biliv long nem blong mi; mo bae oli kam ol boe blong mi mo ol gel blong mi."},{"vNo":"15 ","txt":"Mo mi neva bin soemaot miwan long man we mi bin mekem, from i neva bin gat wan man we i bin biliv long mi semak olsem yu bin biliv. Yu luk se mi bin mekem yu long pikja blong mi? Yes, mo tu mi bin mekem evri man long stat, long pikja blong mi."},{"vNo":"16 ","txt":"Luk, bodi ia, we yu stap luk naoia, i bodi blong spirit blong mi; mo man, mi bin mekem folem bodi blong spirit blong mi; mo i semak olsem we mi soemaot long yu we mi stap long spirit, bae mi soemaot mi long ol pipol blong mi long bodi blong mit mo bun."},{"vNo":"17 ","txt":"Mo nao, olsem mi, Moronae, i bin talem se mi no save mekem ful histri blong ol samting we oli bin raetem, taswe i naf long mi blong talem se Jisas i bin soemaot hemwan long man ia long spirit, hem i folem fasin mo long pikja blong semfala bodi ia, olsem we hem bin soemaot hemwan long ol man blong Nifae."},{"vNo":"18 ","txt":"Mo hem i bin givhan long hem olsem we hem i bin givhan long ol man blong Nifae; mo evri samting ia, blong mekem se man ia i save gat save se hem i God, from plante bigfala wok we Lod i bin soem long hem."},{"vNo":"19 ","txt":"Mo from save blong man ia, i no save holem bak hem blong lukluk insaed long vel; mo hem i bin lukim fingga blong Jisas, we, taem we hem i bin lukim, hem i bin foldaon wetem fraet; from hem i bin save se hemia i fingga blong Lod; mo hem i nomo bin gat fet, from hem i bin save, hem i no bin gat wan tingting blong no bilif strong."},{"vNo":"20 ","txt":"From samting ia, from hem i gat save we i stret gud long saed blong God, i no save holem bak hem blong lukluk insaed long vel; taswe hem i bin luk Jisas; mo hem i bin givhan long hem."},{"vNo":"21 ","txt":"Mo i bin hapen se Lod i bin talem long brata blong Jared: Luk, yu no mas letem ol samting ia we yu bin lukim mo yu bin harem blong go aot long wol, kasem taem i kam we bae mi leftemap nem blong mi long bodi blong mit mo bun; from samting ia, bae yu holem taet gud ol samting ia we yu bin lukim mo bin harem, mo no soem samting ia long eni man."},{"vNo":"22 ","txt":"Mo luk, taem we bae yu kam long mi, bae yu raetem ol samting ia mo silim olgeta, blong i no gat wan man we i save tanem olgeta i go long narafala lanwis; from bae yu raetem olgeta long wan lanwis we oli no save ridim olgeta."},{"vNo":"23 ","txt":"Mo luk, tufala ston ia bae mi givim long yu, mo bae yu silim tufala tu wetem ol samting we bae yu raetem."},{"vNo":"24 ","txt":"From luk, lanwis we bae yu raetem mi bin jenisim; from samting ia bae mi mekem long taem we mi jusum se bae ol ston ia bae mekem i kam klia long ol ae blong ol man ol samting we bae yu raetem."},{"vNo":"25 ","txt":"Mo afta we Lod i bin talem ol toktok ia, hem i bin soem long brata blong Jared, evri pipol blong wol we i bin stap bifo, mo tu olgeta we bae i kam; mo hem i no bin holem bak olgeta long lukluk blong hem, kasem we i soem ol en blong wol."},{"vNo":"26 ","txt":"From hem i bin talem long hem long ol taem bifo, se sapos hem i biliv long hem se hem i save soem long hem evri samting—bae hem i soemaot long hem, taswe Lod i no bin save holem taet eni samting long hem, from hem i bin save se Lod i save soem long hem evri samting."},{"vNo":"27 ","txt":"Mo Lod i bin talem long hem: Raetem ol samting ia mo silim olgeta; mo bae mi soem olgeta long taem we mi jusum long ol pikinini blong ol man."},{"vNo":"28 ","txt":"Mo i bin hapen se Lod i bin givim oda long hem se hem i mas silim tufala ston ia we hem i bin kasem, mo no soem tufala, kasem taem we Lod bae i soemaot olgeta long ol pikinini blong ol man."}]}