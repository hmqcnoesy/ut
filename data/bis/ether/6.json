{"heading":"Win i pusum ol sip blong ol laen blong Jared, i go long graon blong promes—Ol pipol i presem Lod from gudfala fasin blong hem—Oli jusum Oraeha blong kam king ova long olgeta—Jared mo brata blong hem oli ded.","prevAbbr":"ether","prevNo":5,"nextAbbr":"ether","nextNo":7,"chapterTitle":"Ita 6","verses":[{"vNo":"1 ","txt":"Mo nao mi, Moronae, i gohed blong givim histri blong Jared mo brata blong hem."},{"vNo":"2 ","txt":"From i bin hapen se afta we Lod i bin mekem rere ol ston we brata blong Jared i bin karem i go long bigfala hil, brata blong Jared i bin kam daon aot long bigfala hil, mo hem i bin putum aot ol ston insaed long ol sip we oli bin mekem rere, wan long evri en blong olgeta; mo luk, oli bin givim laet long ol sip."},{"vNo":"3 ","txt":"Mo olsem ia nao Lod i bin mekem ol ston blong saen long tudak, blong givim laet long ol man, ol woman, mo ol pikinini, blong mekem se oli no save krosem ol bigfala solwota long tudak."},{"vNo":"4 ","txt":"Mo i bin hapen se afta we oli bin mekem rere evri kaen kakae, we tru long hem oli save laef long solwota, mo tu ol kakae blong ol grup blong ol anamol blong olgeta mo ol buluk, mo eni kaen bigfala anamol, o anamol, o pijin we bae oli karem wetem olgeta—mo oli bin hapen se taem we oli bin mekem evri samting ia, oli bin go insaed long ol sip blong olgeta o ol baj, mo i bin go aot long solwota, oli putum tras blong olgeta long Lod, God blong olgeta."},{"vNo":"5 ","txt":"Mo i bin hapen se Lod God i bin mekem se i mas gat wan strong win i blu long fes blong ol wota, i go long promes graon; mo olsem ia nao ol wef blong solwota i bin pusum olgeta long fored blong win."},{"vNo":"6 ","txt":"Mo i bin hapen se oli bin draon plante taem long ol dip ples blong solwota, from ol bigfala hil blong ol wef we i bin brok long olgeta, mo tu ol bigfala mo nogud hariken we i bin hapen tru long strong paoa blong win."},{"vNo":"7 ","txt":"Mo i bin hapen se taem we oli bin draon long ol dip ples, i no bin gat eni wota we i save smasem gud olgeta, from ol sip blong olgeta i taet gud olsem wan dis, mo tu oli bin taet gud olsem sip blong Noa; taswe taem we plante wota i bin raonem olgeta, oli bin prea long Lod, mo hem i bin karem olgeta bakegen i kam antap long ol wota."},{"vNo":"8 ","txt":"Mo i bin hapen se win i neva bin stop blong blu i go long promes graon taem we oli bin stap long wota; mo olsem ia nao win i bin pusum olgeta i go fored."},{"vNo":"9 ","txt":"Mo oli bin singim ol singsing blong pres long Lod; yes, brata blong jared i bin singim ol singsing blong pres long Lod, mo hem i bin talem tangkyu mo presem Lod long ful dei; mo taem we naet i bin kam, oli no bin stop blong presem Lod."},{"vNo":"10 ","txt":"Mo olsem ia nao win i bin pusum olgeta i go fored; mo no gat bigfala anamol blong solwota i bin save brekem olgeta, o wel fis we i save smasem gud olgeta; mo oli bin gat laet oltaem, sapos i bin antap long wota o andanit long wota."},{"vNo":"11 ","txt":"Mo olsem ia nao win i bin pusum olgeta i go fored, tri handred mo foti mo fo dei long wota."},{"vNo":"12 ","txt":"Mo oli bin kam stop long so blong promes graon. Mo taem we oli bin putum ol leg blong olgeta long ol so blong promes graon, oli bodaon olgeta bakegen long fes blong graon, mo oli bin putum tingting blong olgeta i stap daon long fored blong Lod, mo wota blong ae blong olgeta i bin ron from glad long fored blong Lod, from plante sore mo lav blong hem ova long olgeta."},{"vNo":"13 ","txt":"Mo i bin hapen se oli bin go aot long fes blong graon, mo oli bin stat blong wok long graon."},{"vNo":"14 ","txt":"Mo Jared oli bin gat fo boe; mo oli bin singaotem olgeta, Jakom, mo Gilga, mo Maha, mo Oraeha."},{"vNo":"15 ","txt":"Mo brata blong jared tu i bin gat ol boe mo ol gel."},{"vNo":"16 ","txt":"Mo ol fren blong Jared mo brata blong hem, namba blong olgeta i bin klosap twenti mo tu sol; mo olgeta tu i bin gat ol boe mo ol gel bifo oli bin kam long graon blong promes; mo taswe oli bin stat blong kam plante."},{"vNo":"17 ","txt":"Mo oli bin tijim olgeta blong wokbaot wetem tingting we i no hae long fored blong Lod; mo tu oli bin kasem tijing aot long heven."},{"vNo":"18 ","txt":"Mo i bin hapen se oli bin stat blong go olbaot long fes blong graon, mo blong kam plante mo blong wok long graon; mo oli bin kam strong long graon."},{"vNo":"19 ","txt":"Mo brata blong Jared i bin stat blong kam olfala, mo i bin luk se i no longtaem we hem i mas go daon long gref; from samting ia hem i bin talem long Jared: Bae yumi karem i kam tugeta ol pipol blong yumi blong yumi save kaontem olgeta, blong yumi save long olgeta, wanem bae oli wantem long yumi, bifo yumi go daon long ol gref blong yumi."},{"vNo":"20 ","txt":"Mo folem olsem oli bin karem ol pipol i kam tugeta. Nao namba blong ol boe mo ol gel blong brata blong Jared i bin twenti mo tu sol; mo namba blong ol boe mo ol gel blong Jared hem i bin twelef, from hem i bin gat fo boe."},{"vNo":"21 ","txt":"Mo i bin hapen se oli bin kaontem ol pipol blong tufala; mo afta we oli bin kaontem olgeta, oli bin wantem olgeta blong talemaot ol samting we bae oli wantem se tufala i mas mekem bifo tufala i go daon long ol gref blong tufala."},{"vNo":"22 ","txt":"Mo i bin hapen se ol pipol i bin wantem long tufala se tufala i mas anoentem wan long ol boe blong tufala blong kam wan king ova long olgeta."},{"vNo":"23 ","txt":"Mo nao luk, samting ia i bin mekem tufala i harem no gud. Mo brata blong Jared i bin talem long olgeta: I tru we bae samting ia i lidim i go long fasin blong kam slef."},{"vNo":"24 ","txt":"Be Jared i bin talem long brata blong hem: Letem olgeta blong oli save gat wan king. Mo taswe hem i bin talem long olgeta: Yufala i jusum aot long ol boe blong mitufala wan king, eniwan we yufala i wantem."},{"vNo":"25 ","txt":"Mo i bin hapen se oli bin jusum fasbon blong brata blong Jared; mo nem blong hem i bin Pegag. Mo i bin hapen se hem i no bin wantem, mo hem i no save kam king blong olgeta. Mo ol i bin wantem se papa blong hem i mas fosem hem, be papa blong hem i no bin wantem; mo hem i bin givim oda long olgeta se oli no mas fosem eni man blong kam king blong olgeta."},{"vNo":"26 ","txt":"Mo i bin hapen se oli bin jusum evri brata blong Pegag, mo oli no bin wantem."},{"vNo":"27 ","txt":"Mo i bin hapen se, i semak ol boe blong Jared i no bin wantem, hem i evriwan be wan nomo i wantem, mo Oraeha oli bin anoentem hem blong kam king ova long ol pipol."},{"vNo":"28 ","txt":"Mo hem i bin stat blong rul, mo ol pipol i bin stat blong kam antap gud; mo oli bin kam rij tumas."},{"vNo":"29 ","txt":"Mo i bin hapen se Jared i bin ded, mo brata blong hem tu."},{"vNo":"30 ","txt":"Mo i bin hapen se Oraeha i bin wokbaot wetem tingting we i no hae long fored blong Lod, mo i bin tingbaot hamas nao ol bigfala samting we Lod i bin mekem blong papa blong hem, mo tu i bin tijim ol pipol blong hem, hamas nao ol bigfala samting we Lod i bin mekem blong ol papa blong olgeta."}]}