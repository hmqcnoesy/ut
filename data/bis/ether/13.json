{"heading":"Ita i tokbaot wan Niu Jerusalem we bae laen blong Josef i bildimap long Amerika—Hem i profesae, oli sakem hem aot, i raetem histri blong laen blong Jared, mo i talemaot fasin blong smasem gud blong ol laen blong Jared—Faet i strong ova long ful graon.","prevAbbr":"ether","prevNo":12,"nextAbbr":"ether","nextNo":14,"chapterTitle":"Ita 13","verses":[{"vNo":"1 ","txt":"Mo nao mi, Moronae, i gohed blong finisim histri blong mi long saed blong fasin blong smasem gud blong ol pipol we mi bin tokbaot tru long raeting blong mi."},{"vNo":"2 ","txt":"From luk, oli bin sakemaot evri toktok blong Ita; from i tru we hem i bin talem long olgeta long saed blong evri samting, stat long stat blong man; mo se afta we ol wota i bin kamaot aot long fes blong graon ia, i bin kam wan gudfala graon antap long evri narafala graon, wan graon we Lod i bin jusum; from samting ia Lod bae i wantem se evri man i wok blong hem we i stap long fes blong graon ia;"},{"vNo":"3 ","txt":"Mo se i bin ples blong Niu Jerusalem, we i mas kam daon aot long heven, mo tabu ples blong wosip blong Lod."},{"vNo":"4 ","txt":"Luk, Ita i bin lukim ol dei blong Kraes, mo hem i bin toktok long saed blong wan Niu Jerusalem long graon ia."},{"vNo":"5 ","txt":"Mo hem i bin toktok tu long saed blong laen blong Isrel, mo Jerusalem ia we bae Lihae i kamaot long hem—afta bae oli smasem gud bae oli bildimap bakegen, wan tabu bigtaon long Lod; from samting ia, i no bin save stap olsem wan niu Jerusalem from i bin stap long wan taem blong bifo; be bae oli bildimap hem bakegen, mo i kam wan tabu bigtaon blong Lod; mo bae oli bildimap hem long laen blong Isrel."},{"vNo":"6 ","txt":"Mo se bae oli bildimap wan Niu Jerusalem long graon ia, long smol haf long laen blong Josef we i stap laef yet, from we ol samting ia i bin gat wan eksampol."},{"vNo":"7 ","txt":"From olsem we Josef i bin tekem papa blong hem i go daon long graon blong Ijip, semak olsem hem i bin ded long ples ia; from samting ia, Lod i bin tekem wan smol haf blong laen blong Josef we i laef yet aot long graon blong Jerusalem, blong hem i save gat sore long laen blong Josef blong mekem se oli no mas ded, semak olsem we hem i bin gat sore long papa blong Josef blong mekem se hem i no mas ded."},{"vNo":"8 ","txt":"From samting ia, smol haf blong laen blong Josef we i stap laef yet bae Lod i bildimap olgeta long graon ia; mo bae i kam wan graon blong olgeta we i kam long ol papa; mo bae oli bildimap wan tabu bigtaon long Lod, olsem Jerusalem blong bifo; mo bae oli nomo save miksim olgeta wetem ol narafala pipol, kasem taem we en i kam we wol bae i pas i gowe."},{"vNo":"9 ","txt":"Mo bae i gat wan niu heven mo wan niu wol; mo bae tufala i olsem tufala blong bifo be tufala blong bifo i bin pas i gowe, mo evri samting i bin kam niu."},{"vNo":"10 ","txt":"Mo afta Niu Jerusalem i kam; mo olgeta we i stap long hem i kasem blesing, from oli olgeta we ol klos blong olgeta i waet tru long blad blong smol sipsip; mo oli olgeta we oli kaontem olgeta wetem smol haf blong laen blong Josef we i laef yet, we oli bin blong laen blong Isrel."},{"vNo":"11 ","txt":"Mo tu afta Jerusalem blong bifo i kam; mo olgeta we i stap long hem, olgeta bae i kasem blesing, from oli bin wasem olgeta long blad blong smol sipsip; mo oli olgeta we i bin seraot olbaot mo oli bin karem olgeta i kam tugeta aot long ol fo pat blong wol, mo aot long ol kantri blong not, mo oli tekempat blong mekem kavenan i hapen we God i bin mekem wetem papa blong olgeta, Ebraham."},{"vNo":"12 ","txt":"Mo taem we ol samting ia i kam, skripja ia i hapen we i talem, i gat olgeta we oli faswan we bae oli kam laswan, mo i gat olgeta we i bin laswan we bae oli kam faswan."},{"vNo":"13 ","txt":"Mo mi bin rere blong raetem moa, be Lod i blokem mi; be ol profesi blong Ita i bin bigfala mo gudfala; be oli bin tekem hem olsem nating, mo oli bin sakem hem aot; mo hem i bin haedem hemwan long hol blong ston long dei, mo long naet hem i bin go aot mo lukim ol samting we bae i kam long ol pipol."},{"vNo":"14 ","txt":"Mo taem we hem i bin stap long hol blong ston, hem i bin mekem narafala pat blong histri ia, hem i lukim ol fasin blong smasem gud we i bin kam long ol pipol, long naet."},{"vNo":"15 ","txt":"Mo i bin hapen se long semfala yia ia we oli bin sakem hem aot long medel blong ol pipol, i bin stat blong gat wan bigfala faet long medel blong ol pipol, from i bin gat plante we i bin girap, we oli bin ol strong man, mo oli bin lukaotem blong kilim ded Koriantuma, tru long ol sikret plan blong nogud fasin blong olgeta, we oli bin tokbaot."},{"vNo":"16 ","txt":"Mo nao Koriantuma, from hem i bin stadi, hemwan, long evri fasin blong faet mo evri trik blong wol, from samting ia hem i bin givim faet long olgeta we i bin lukaotem blong kilim hem i ded."},{"vNo":"17 ","txt":"Be hem i no bin sakem sin, mo tu ol naes boe blong hem o gel; mo tu ol naes boe mo ol gel blong Kohor; mo tu ol naes boe mo gel blong Korihor; mo blong endem, i no bin gat eni long ol naes boe mo gel long fes blong ful graon we i bin sakem ol sin blong olgeta."},{"vNo":"18 ","txt":"From samting ia, i bin hapen se long nambawan yia we Ita i bin stap long hol blong wan ston, i bin gat plante pipol we oli bin kilim i ded wetem naef blong faet blong ol sikret grup, oli faet agensem Koriantuma blong mekem se oli save tekem kingdom."},{"vNo":"19 ","txt":"Mo i bin hapen se ol boe blong Koriantuma i bin faet plante mo blad blong olgeta i bin ron plante."},{"vNo":"20 ","txt":"Mo long nambatu yia toktok blong Lod i bin kam long Ita, se hem i mas go mo profesae long Koriantuma se, sapos hem i sakem sin, mo evri famle blong hem, Lod bae i givim long hem kingdom blong hem mo sevem ol pipol—"},{"vNo":"21 ","txt":"Sapos no bae oli smasem gud olgeta, mo evri famle blong hem be i no hemwan. Mo bae hem i stap laef nomo blong lukim ol profesi i hapen, we oli bin tokbaot long saed blong wan narafala pipol i kasem graon blong olgeta we i kam long ol papa; mo bae olgeta i berem Koriantuma; mo bae oli kilim ded evri sol, be Koriantuma nomo bae i stap."},{"vNo":"22 ","txt":"Mo i bin hapen se Koriantuma i no bin sakem sin, mo tu famle blong hem, mo tu ol pipol; mo ol faet i no bin stop; mo oli bin lukaotem blong kilim Ita i ded, be hem i bin ronwe aot long fored blong olgeta mo i bin haed bakegen long hol blong ston."},{"vNo":"23 ","txt":"Mo i bin hapen se Sared i bin girap mo hem tu i bin givim faet long Koriantuma; mo hem i bin winim hem, inaf blong mekem se long nambatri yia hem i bin tekem hem i kam prisena."},{"vNo":"24 ","txt":"Mo ol boe blong Koriantuma, long nambafo yia, i bin winim Sared, mo oli bin tekem kingdom bakegen i go long papa blong olgeta."},{"vNo":"25 ","txt":"Nao i bin stat blong gat wan faet long ful fes blong graon, evri man wetem grup blong hem i faet from samting we hem i bin wantem."},{"vNo":"26 ","txt":"Mo i bin gat ol stilman, mo blong endem, evri kaen nogud fasin long ful fes blong graon."},{"vNo":"27 ","txt":"Mo i bin hapen se Koriantuma i bin kros tumas long Sared, mo hem i bin go agensem hem wetem ol ami blong hem blong faet; mo oli bin mitim olgeta wetem bigfala kros, mo oli bin mit long vale blong Gilgal; mo faet ia i bin kam rabis tumas."},{"vNo":"28 ","txt":"Mo i bin hapen se Sared i bin faet agensem hem blong spes blong tri dei. Mo i bin hapen se Koriantuma i bin winim hem, mo i bin folem hem kasem taem we hem i bin kam long ol flat ples blong Heslon."},{"vNo":"29 ","txt":"Mo i bin hapen se Sared i bin givim faet long hem bakegen long ol flat ples; mo luk, hem i bin winim Koriantuma, mo i bin pusum hem i gobak bakegen long vale blong Gilgal."},{"vNo":"30 ","txt":"Mo Koriantuma i bin givim faet long Sared bakegen long vale blong Gilgal, long taem ia we hem i bin winim Sared mo i bin kilim hem i ded."},{"vNo":"31 ","txt":"Mo Sared i bin givim kil long Koriantuma long leg blong hem, mekem se hem i no bin go blong faet bakegen blong spes blong tu yia, long taem ia we evri pipol long fes blong graon i bin mekem blad i ron, mo i no bin gat wan blong holem bak olgeta."}]}