{"heading":"Rabis fasin blong ol pipol i mekem panis i kam long graon—Koriantuma i go long faet agensem Giliad, afta Lib, mo afta Sis—Blad mo fasin blong kilim man i ded i kavremap graon.","prevAbbr":"ether","prevNo":13,"nextAbbr":"ether","nextNo":15,"chapterTitle":"Ita 14","verses":[{"vNo":"1 ","txt":"Mo nao i bin stat blong gat wan bigfala panis long ful graon from rabis fasin blong ol pipol, long samting ia, sapos wan man bae i putum tul blong hem o naef blong faet blong hem long selef blong hem, o long ples we hem i wantem putum, luk, long nekis dei, hem i no bin save faenem samting ia, panis long graon i bin bigwan tumas olsem ia."},{"vNo":"2 ","txt":"From samting ia evri man i bin holem taet strong samting we i blong hem, wetem ol han blong hem, mo i no wantem letem o bae hem i givim; mo evri man i bin holem taet handel blong naef blong faet blong hem long raet han blong hem, blong lukaotem gud ol samting blong hem mo laef blong hemwan mo long ol woman blong hem mo ol pikinini."},{"vNo":"3 ","txt":"Mo nao, afta spes blong tu yia, mo afta ded blong Sared, luk, brata blong Sared i bin girap, mo hem i bin givim faet long Koriantuma, long faet ia Koriantuma i bin winim hem mo i bin folem hem i go long ples we i no gat man long hem blong Akis."},{"vNo":"4 ","txt":"Mo i bin hapen se brata blong Sared i bin givim faet long hem long ples we i no gat man long hem blong Akis; mo faet ia i bin kam strong tumas, mo plante taosen i bin foldaon tru long naef blong faet."},{"vNo":"5 ","txt":"Mo i bin hapen se Koriantuma i bin raonem ples we i no gat man long hem; mo brata blong Sared i bin maj i go fored aot long ples we i no gat man long hem long naet, mo i bin kilim ded wan pat blong ami blong Koriantuma, taem we oli drong."},{"vNo":"6 ","txt":"Mo hem i bin kam fored long graon blong Moron, mo i bin putum hemwan long jea blong Koriantuma."},{"vNo":"7 ","txt":"Mo i bin hapen se Koriantuma i bin stap wetem ami blong hem long ples we i no gat man long hem blong spes blong tu yia, long taem ia hem i bin kasem bigfala paoa long ami blong hem."},{"vNo":"8 ","txt":"Nao brata blong Sared, we nem blong hem i bin Gilead, tu i bin kasem bigfala paoa long ami blong hem, from ol sikret grup."},{"vNo":"9 ","txt":"Mo i bin hapen se hae pris blong hem i bin kilim ded hem long taem we hem i stap sidaon long jea blong hem."},{"vNo":"10 ","txt":"Mo i bin hapen se wan long ol sikret grup i bin kilim ded hem long wan sikret rod, mo i bin tekem long hemwan kingdom ia, mo nem blong hem i bin Lib; mo Lib i bin wan man we i bigfala, moa bitim eni narafala man long medel blong evri pipol."},{"vNo":"11 ","txt":"Mo i bin hapen se long fas yia blong Lib, Koriantuma i bin kam antap long graon blong Moron, mo i bin givim faet long Lib."},{"vNo":"12 ","txt":"Mo i bin hapen se hem i bin faet wetem Lib, long faet ia Lib i bin kilim han blong hem mekem se hem i bin kasem kil, be, ami blong Koriantuma i bin gohed strong long Lib, mekem se hem i bin ronwe i go long ol boda long so blong solwota."},{"vNo":"13 ","txt":"Mo i bin hapen se Koriantuma i bin folem hem; mo Lib i bin givim faet long hem long so blong solwota."},{"vNo":"14 ","txt":"Mo i bin hapen se Lib i bin kilim ami blong Koriantuma, mekem se oli bin ronwe bakegen i go long ples we i no gat man long hem blong Akis."},{"vNo":"15 ","txt":"Mo i bin hapen se Lib i bin folem hem kasem taem we hem i bin kam long ol flat ples blong Agos. Mo Koriantuma i bin tekem evri pipol wetem hem taem we hem i stap ronwe long fored blong Lib long pat blong graon we hem i bin ronwe i go long hem."},{"vNo":"16 ","txt":"Mo taem we hem i bin kam long ol flat ples blong Agos, hem i bin givim faet long Lib, mo hem i bin kilim hem kasem taem we hem i bin ded; be, brata blong Lib i bin kam agensem Koriantuma long ples blong hem, mo faet i bin kam strong tumas, long samting ia Koriantuma i bin ronwe bakegen long fored blong ami blong brata blong Lib."},{"vNo":"17 ","txt":"Nao nem blong brata blong Lib oli bin singaotem Sis. Mo i bin hapen se Sis i bin folem Koriantuma, mo hem i bin winim plante bigtaon, mo hem i bin kilim ded ol woman tugeta wetem ol pikinini, mo hem i bin bonem ol bigtaon."},{"vNo":"18 ","txt":"Mo wan fraet long Sis i bin go raon truaot long ful graon; yes, wan krae i bin go aot truaot long graon—Huia i save stanap long fored blong ami blong Sis? Luk, hem i brum graon long fored blong hem!"},{"vNo":"19 ","txt":"Mo i bin hapen se ol pipol i bin stat blong kam tugeta long ol grup blong ol ami, truaot long fes blong ful graon."},{"vNo":"20 ","txt":"Mo oli bin seraot; mo wan pat blong olgeta i bin ronwe i go long ami blong Sis, mo wan pat blong olgeta i bin ronwe i go long ami blong Koriantuma."},{"vNo":"21 ","txt":"Mo faet i bin bigwan mo longwan tumas, mo fasin blong lukim blad i ron mo kilim man i ded i bin stap long taem, mekem se, ful fes blong graon, ol bodi blong ol ded i bin kavremap."},{"vNo":"22 ","txt":"Mo faet ia i bin kwik mo i spid mekem se i no bin gat wan we i stap blong berem olgeta we i ded, be oli bin maj i go fored aot long fasin blong mekem blad i ron i go long fasin blong mekem blad i ron, oli livim ol bodi blong ol man tugeta wetem ol woman, mo ol pikinini i ledaon olbaot long fes blong graon, blong kam wan kakae blong ol wom blong mit."},{"vNo":"23 ","txt":"Mo smel blong olgeta i bin go aot long fes blong graon, kasem we i go long fes blong ful graon; from samting ia, ol pipol i bin stat blong kasem trabol long dei mo long naet, from smel blong olgeta."},{"vNo":"24 ","txt":"Be, Sis i no bin stop blong folem Koriantuma; from hem i bin promes tru blong pembak hemwan long Koriantuma from blad blong brata blong hem, we oli bin kilim ded, mo toktok blong Lod we i bin kam long Ita se Koriantuma bae i no foldaon tru long naef blong faet."},{"vNo":"25 ","txt":"Mo olsem ia nao yumi lukim se Lod i bin visitim olgeta long kros blong hem we i fulwan, mo nogud fasin blong olgeta mo rabis sin i bin mekem rere wan rod blong smasem gud olgeta long taem we i no gat en."},{"vNo":"26 ","txt":"Mo i bin hapen se Sis i bin folem Koriantuma i go long is, i go kasem long ol boda klosap long so blong solwota, mo long ples ia hem i bin givim faet long Sis blong spes blong tri dei."},{"vNo":"27 ","txt":"Mo fasin blong smasem gud long medel blong ol ami blong Sis i bin nogud tumas, mekem se ol pipol i bin stat blong kam fraet, mo i bin stat blong ronwe aot long fored blong ol ami blong Koriantuma; mo oli bin ronwe i go long graon blong Korihor, mo i bin brum aot olgeta we i stap aot long fored blong olgeta, olgeta evriwan we oli no bin wantem joenem olgeta."},{"vNo":"28 ","txt":"Mo oli bin stanemap ol tenet blong olgeta long vale blong Korihor; mo Koriantuma i bin stanemap ol tenet blong hem long vale blong Sur. Nao vale blong Sur i bin stap klosap long hil blong Komnor; from samting ia, Koriantuma i bin tekem ol ami blong hem i kam tugeta long hil blong Komnor, mo i bin blu long wan pupu long ol ami blong Sis blong askem olgeta blong kam aot blong faet."},{"vNo":"29 ","txt":"Mo i bin hapen se oli bin kam aot, be oli bin pusum olgeta i gobak bakegen; mo oli bin kam nambatu taem, mo oli bin pusumbak olgeta bakegen nambatu taem. Mo i bin hapen se oli bin kam bakegen nambatri taem, mo faet i bin kam strong tumas."},{"vNo":"30 ","txt":"Mo i bin hapen se Sis i bin kilim Koriantuma mekem se hem i bin givim long hem plante kil we i dip; mo Koriantuma, from hem i bin lusum blad blong hem, ae blong hem i bin dak, mo oli bin karem hem i gowe olsem se hem i ded."},{"vNo":"31 ","txt":"Nao lus blong ol man, ol woman, mo ol pikinini long tufala saed tugeta i bin bigwan tumas tu mekem se Sis i bin givim oda long ol pipol blong hem se oli no mas folem ol ami blong Koriantuma; from samting ia oli bin gobak long kamp blong olgeta."}]}