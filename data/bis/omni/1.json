{"heading":"Omnae, Amaron, Kemis, Abinadom, mo Amalekae, olgeta long taem blong olgeta, i kipim ol histri—Mosaea i faenem ol pipol blong Sarahemla, we i bin kam long Jerusalem long ol dei blong Sedekaea—Mosaea i kam king ova long olgeta—Ol laen blong Myulek long Sarahemla i bin faenem Koriantuma, laswan long ol laen blong Jared—King Benjamin i kam king afta Mosaea—Ol man i nid blong givim ol sol blong olgeta olsem wan ofring long Kraes. Raonabaot 323–130 yia bifo Kraes i bon.","prevAbbr":"jarom","prevNo":1,"nextAbbr":"w-of-m","nextNo":1,"chapterTitle":"Omnae 1","verses":[{"vNo":"1 ","txt":"Luk, i bin hapen se mi, Omnae, from mi bin kasem komanmen long papa blong mi, Jerom, we mi mas raet smol long ol buk ia, blong sevem ol laen blong famle blong mifala—"},{"vNo":"2 ","txt":"From samting ia, long ol dei blong mi, mi wantem se yufala i save se mi bin faet plante wetem naef blong faet blong sevem ol pipol blong mi, ol man blong Nifae, aot long foldaon long ol han blong ol enemi blong olgeta, ol man blong Leman. Be luk, mi tu, mi mi wan rabis man, mo mi no bin holem ol loa mo ol komanmen blong Lod olsem we mi sud bin mekem."},{"vNo":"3 ","txt":"Mo i bin hapen se tu handred mo seventi mo sikis yia i bin pas i gowe, mo mifala i bin gat plante taem blong pis; mo mifala i bin gat plante taem blong rabis faet mo blad i ron. Yes, mo blong endem, tu handred mo eiti mo tu yia i bin pas i gowe, mo mi bin kipim ol buk ia folem ol komanmen blong ol bubu blong mi; mo mi bin pasem olgeta i go long boe blong mi Amaron. Mo mi stop blong raet."},{"vNo":"4 ","txt":"Mo nao, mi Amaron, mi raetem wanem samting we mi raetem, we oli no plante tumas, long buk blong papa blong mi."},{"vNo":"5 ","txt":"Luk, i bin hapen se tri handred mo twenti yia i bin pas i gowe, mo moa rabis pat ia blong ol man blong Nifae oli bin kilim olgeta i ded."},{"vNo":"6 ","txt":"From bae Lod i no letem se, afta we hem i bin lidim olgeta i kamaot long graon blong Jerusalem mo i bin holem mo bin sevem olgeta blong oli no foldaon i go long ol han blong ol enemi blong olgeta, yes, bae hem i no letem se ol toktok i no save gat pruf, we hem i bin talem long ol bubu blong mifala, i talem se: I semak olsem se bae yufala i no holem ol komanmen blong mi, bae yufala i no kam antap gud long graon."},{"vNo":"7 ","txt":"From samting ia, Lod i bin visitim olgeta wetem bigfala jajmen; be, hem i bin sevem olgeta we i stret blong mekem se bae oli no ded, be hem i bin tekemaot olgeta long ol han blong ol enemi blong olgeta."},{"vNo":"8 ","txt":"Mo i bin hapen se mi bin pasem ol buk ia i go long brata blong mi Kemis."},{"vNo":"9 ","txt":"Nao mi, Kemis, mi raetem wanem smol samting we mi stap reatem, long sem buk wetem ol brata blong mi; from luk, mi bin luk ol las samting we hem i bin raetem, we hem i bin raetem wetem han blong hem nomo; mo hem i bin raetem samting ia long dei we hem i bin givim ol buk ia long mi. Mo long fasin ia nao mifala i kipim ol histri, from samting ia i folem ol komanmen blong ol bubu blong mifala. Mo mi mekem wan en."},{"vNo":"10 ","txt":"Luk, mi Abinadom, mi mi boe blong Kemis. Luk, i bin hapen se mi bin luk plante faet mo rao bitwin ol pipol blong mi, ol man blong Nifae, mo ol man blong Leman; mo mi, wetem naef blong faet blong mi, i bin tekemaot laef blong plante long ol man blong Leman blong lukaotem gud ol brata blong mi."},{"vNo":"11 ","txt":"Mo luk, histri blong pipol ia oli bin raetem long ol buk we ol king i holem, folem ol jeneresen; mo mi no save wan revelesen be hemia nomo we oli bin raetem, mo tu profesi; from samting ia, ol samting we i inaf mi mi raetem. Mo mi mekem wan en."},{"vNo":"12 ","txt":"Luk, mi mi Amalekae, boe blong Abinadom. Luk, bae mi toktok long yufala smol long saed blong Mosaea, we i bin kam king long graon blong Sarahemla; from luk, from Lod i bin givim woning long hem se hem i mas aot long graon blong Nifae, mo evriwan we oli bin lisin long voes blong Lod, bae oli ronwe aot long graon wetem hem, i go long ples we i no gat man long hem—"},{"vNo":"13 ","txt":"Mo i bin hapen se hem i bin mekem folem samting ia we Lod i bin talem long hem. Mo oli bin aot long graon i go long ples we i no gat man long hem, olgeta evriwan we bae oli lisin long voes blong Lod; mo plante prijing mo profesi i bin lidim olgeta. Mo oli bin kasem tijing blong toktok blong God oltaem; mo paoa blong han blong hem i bin lidim olgeta, tru long ples we i no gat man long hem kasem taem we oli bin kamdaon long graon ia we oli bin singaotem graon blong Sarahemla."},{"vNo":"14 ","txt":"Mo oli bin faenem wan pipol, we oli bin singaotem olgeta ol pipol blong Sarahemla. Nao, i bin gat bigfala glad long medel blong ol pipol blong Sarahemla; mo tu Sarahemla i bin hapi tumas, from Lod i bin sendem ol pipol blong Mosaea wetem ol buk we oli bin mekem wetem bras we i bin gat histri blong ol Jiu."},{"vNo":"15 ","txt":"Luk, i bin hapen se Mosaea i bin faenemaot se ol pipol blong Sarahemla i bin kamaot long Jerusalem long taem we Sedekaea, king blong Juda, oli bin tekem hem prisena long Babilon."},{"vNo":"16 ","txt":"Mo oli bin wokbaot long ples we i no gat man long hem, mo han blong Lod i bin tekem olgeta i krosem ol bigfala wota i go long graon we Mosaea i bin faenem olgeta; mo oli bin stap long ples ia stat long taem ia i go."},{"vNo":"17 ","txt":"Mo long taem we Mosaea i bin faenem olgeta, oli bin kam plante tumas. Be, oli bin gat plante faet mo rabis rao, mo bin foldaon from naef blong faet long wan wan taem; mo lanwis blong olgeta i bin kam nogud; mo oli no bin karem eni histri wetem olgeta; mo oli bin tanem baksaed blong olgeta long man we i Krieta blong olgeta; mo Mosaea, mo tu ol pipol blong Mosaea, i no save andastanem olgeta."},{"vNo":"18 ","txt":"Be i bin hapen se Mosaea i bin mekem se bae oli mas tijim olgeta long lanwis blong hem. Mo i bin hapen se afta we oli bin tijim olgeta long lanwis blong Mosaea, Sarahemla i bin talemaot wan laen blong famle blong ol bubu blong hem, folem memori blong hem; mo oli bin raetem ol samting ia, be i no long ol buk ia."},{"vNo":"19 ","txt":"Mo i bin hapen se ol pipol blong Sarahemla, mo blong Mosaea, i bin kam tugeta; mo oli bin jusum Mosaea blong kam king blong olgeta."},{"vNo":"20 ","txt":"Mo i bin hapen se long ol dei blong Mosaea, oli bin karem wan bigfala ston i kam long hem wetem ol raeting long hem; mo hem i bin talemaot mining blong ol raeting ia tru long presen mo paoa blong God."},{"vNo":"21 ","txt":"Mo oli bin givim wan histri blong wan man we nem blong hem i Koriantuma mo ol pipol blong hem we oli bin ded. Mo ol pipol blong Sarahemla i bin faenem Koriantuma; mo hem i bin stap wetem olgeta blong naen manis blong mun."},{"vNo":"22 ","txt":"Ol raeting ia i bin tokbaot tu smol long saed blong ol bubu blong hem. Mo ol fas bubu blong hem i bin kamaot long taoa, long taem we Lod i bin miksimap lanwis blong ol pipol; mo rabis panis blong Lod i bin foldaon long olgeta folem ol jajmen blong hem, we oli stret; mo ol bun blong olgeta i ledaon olbaot long graon blong not."},{"vNo":"23 ","txt":"Luk, mi, Amalekae, mi bin bon long ol dei blong Mosaea; mo mi bin stap laef blong luk ded blong hem; mo Benjamin, boe blong hem, i rul long ples blong hem."},{"vNo":"24 ","txt":"Mo luk, mi bin luk, long ol dei blong King Benjamin, wan rabis faet mo plante blad i ron bitwin ol man blong Nifae mo ol man blong Leman. Be luk, ol man blong Nifae i bin kasem moa janis bitim olgeta. Inaf we i mekem se King Benjamin i bin ronemaot olgeta long graon blong Sarahemla."},{"vNo":"25 ","txt":"Mo i bin hapen se mi bin stat blong kam olfala, mo, from mi no gat pikinini, mo mi save se King Benjamin i wan stret man long fored blong Lod, from samting ia, bae mi pasem ol buk ia long hem, mo mi askem strong long ol man blong kam long God, Tabu Wan blong Isrel, mo biliv long profesi, mo long ol revelesen, mo long ol tijing blong ol enjel, mo long presen blong toktok long plante lanwis, mo long presen blong talem mining blong ol lanwis, mo long evri samting we oli gud; from i no gat wan samting we i gud hemia nomo sapos i no kam long Lod: mo evri samting we i nogud i kam long devel."},{"vNo":"26 ","txt":"Mo nao, ol brata blong mi we mi lavem tumas, mi wantem se bae yufala i kam long Kraes, we i Tabu Wan blong Isrel, mo tekem pat long fasin blong sevem man blong hem, mo paoa blong hem we i blong pemaot man. Yes, kam long hem, mo givim ol ful sol blong yufala olsem wan ofring long hem, mo gohed blong livim kakae mo long prea, mo stap strong kasem en; mo olsem we Lod i stap laef bae yufala i sev."},{"vNo":"27 ","txt":"Mo nao bae mi toktok smol long saed blong wan namba we i bin go antap long ples we i no gat man long hem blong gobak long graon blong Nifae; from i bin gat wan bigfala namba we i bin wantem blong stap long graon blong olgeta we i kam long ol papa blong olgeta."},{"vNo":"28 ","txt":"From samting ia, oli bin go antap long ples we i no gat man long hem. Mo from lida blong olgeta i bin wan strong mo bigfala man, mo wan stronghed, from samting ia hem i bin statem wan rao long medel blong olgeta; mo olgeta evriwan i bin ded, be fifti nomo i bin stap long ples we i no gat man long hem mo oli bin go bak bakegen long graon blong Sarahemla."},{"vNo":"29 ","txt":"Mo i bin hapen se oli bin tekem tu wan bigfala namba blong ol narafala pipol, mo oli bin tekem wokbaot blong olgeta i gobak long ples we i no gat man long hem."},{"vNo":"30 ","txt":"Mo mi, Amalekae, mi bin gat wan brata we i bin go wetem olgeta tu; mo mi no bin harem wan toktok long olgeta stat long taem ia kasem naoia. Mo mi mi stap rere blong ledaon long gref blong mi; mo ol buk ia i fulap. Mo mi mekem wan en blong ol toktok blong mi."}]}