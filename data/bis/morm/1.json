{"heading":"Amaron i talem long Momon long saed blong ol tabu histri—Faet i stat bitwin ol man blong Nifae mo ol man blong Leman—Lod i tekemaot trifala man blong Nifae—Nogud fasin, fasin blong no biliv, ol fasin blong mekem majik, mo fasin blong mekem posen i stap strong. Raonabaot 321–326 yia afta Kraes i bon.","prevAbbr":"4-ne","prevNo":1,"nextAbbr":"morm","nextNo":2,"chapterTitle":"Momon 1","verses":[{"vNo":"1 ","txt":"Mo nao mi, Momon, i mekem wan histri blong ol samting we mi bin lukim tugeta wetem we mi bin harem, mo mi singaotem hem Buk blong Momon."},{"vNo":"2 ","txt":"Mo klosap sem taem we Amaron i bin haedem ol histri wetem Lod, hem i bin kam long mi, (long taem ia mi mi klosap ten yia, mo mi bin stat blong lanem samting folem fasin blong lanem blong ol pipol blong mi) mo Amaron i bin talem long mi: mi luk se yu yu wan tru pikinini, mo yu yu lanem samting kwiktaem nomo."},{"vNo":"3 ","txt":"Taswe, taem we yu yu klosap twenti mo fo yia, mi wantem se yu mas tingbaot ol samting we yu bin lukim long saed blong ol pipol ia; mo taem we yu yu kasem yia ia, go long graon Antum, long wan hil we bae oli singaotem, Sim; mo long ples ia mi bin putum wetem Lod, evri tabu toktok long saed blong pipol ia."},{"vNo":"4 ","txt":"Mo luk, bae yu tekem ol buk blong Nifae long yu bakegen, mo ol narafala buk yu mas livim long ples we oli stap; mo yu mas raetem long ol buk blong Nifae, evri samting we yu bin lukim long saed blong ol pipol ia."},{"vNo":"5 ","txt":"Mo mi, Momon, from mi wan laen blong Nifae, (mo nem blong papa blong mi i bin Momon) mi bin tingbaot ol samting we Amaron i bin givim oda long mi."},{"vNo":"6 ","txt":"Mo i bin hapen, se mi, from mi gat leven yia, papa blong mi i bin tekem mi i go long graon long saot, go kasem graon blong Sarahemla."},{"vNo":"7 ","txt":"Ful fes blong graon i bin gat plante haos we i bin kavremap, mo namba blong ol pipol i bin plante olsem klosap, olsem se hem i bin ol sanbij blong solwota."},{"vNo":"8 ","txt":"Mo i bin hapen long yia ia i bin stat blong gat wan faet bitwin ol man blong Nifae, we i bin gat ol laen blong Nifae mo ol laen blong Jekob mo ol laen blong Josef mo ol laen blong Soram; mo faet ia i bin bitwin ol man blong Nifae, mo ol laen blong Leman mo ol laen blong Lemyul mo ol laen blong Ismael."},{"vNo":"9 ","txt":"Nao ol laen blong Leman mo ol laen blong Lemual mo ol laen blong Ismael oli bin singaotem olgeta ol man blong Leman, mo tufala grup ia i bin ol man blong Nifae mo ol man blong Leman."},{"vNo":"10 ","txt":"Mo i bin hapen se faet ia i bin stat blong stap long medel blong olgeta long ol boda blong Sarahemla, klosap long ol wota blong Saedon."},{"vNo":"11 ","txt":"Mo i bin hapen se ol man blong Nifae i bin karem i kam tugeta, wan bigfala namba blong ol man, namba ia i bitim teti taosen. Mo i bin hapen se oli bin gat long semfala yia ia, wan namba blong ol faet, long ol faet ia ol man blong Nifae i bin winim ol man blong Leman mo oli bin kilim ded plante long olgeta."},{"vNo":"12 ","txt":"Mo i bin hapen se ol man blong Leman i bin stopem plan blong olgeta, mo i bin gat pis i stap long graon; mo pis i bin stap blong spes blong klosap fo yia, mekem se i no bin gat blad i ron."},{"vNo":"13 ","txt":"Be nogud fasin i bin stap strong long fes blong ful graon, inaf blong mekem se Lod i bin tekemaot ol disaepol blong hem we hem i lavem tumas, mo wok blong ol merikel mo blong mekem sikman i kam oraet i bin stop from rabis fasin blong ol pipol."},{"vNo":"14 ","txt":"Mo i no bin gat eni presen we i kam long Lod, mo Tabu Spirit i no bin kam long eniwan, from nogud fasin blong olgeta mo fasin blong no gat bilif."},{"vNo":"15 ","txt":"Mo mi, from mi bin gat fiftin yia mo from we tingting blong mi i tru, taswe Lod i bin visitim mi, mo mi bin testem mo mi bin save long gudfala samting we i kam long Jisas."},{"vNo":"16 ","txt":"Mo mi bin traem blong prij long ol pipol ia, be maot blong mi i bin sat, mo Lod i no bin letem mi blong mi save prij long olgeta; from luk, olsem we oli bin wantem oli bin go agensem God blong olgeta; mo Lod i bin tekem i gowe ol disaepol blong hem we hem i lavem tumas aot long graon, from rabis fasin blong olgeta."},{"vNo":"17 ","txt":"Be mi bin stap long medel blong olgeta, be Lod i no bin letem mi blong mi prij long olgeta, from ol hat blong olgeta i strong tumas; mo from ol hat blong olgeta i strong tumas, Lod i bin panisim graon from olgeta."},{"vNo":"18 ","txt":"Mo ol Gadianton man blong stil, we i bin stap long medel blong ol man blong Leman, i bin stap plante tumas long graon, inaf blong mekem se ol pipol we i stap long hem i bin stat blong haedem ol rij samting blong olgeta long graon; mo oli bin kam glis, from Lod i bin panisim graon ia, blong mekem se oli no save holem taet olgeta, o karembak olgeta bakegen."},{"vNo":"19 ","txt":"Mo i bin hapen se i bin gat ol fasin blong karem nakaemas, mo ol fasin blong mekem posen, mo ol fasin blong mekem majik; mo paoa blong nogud wan i bin hapen long ful fes blong graon, go kasem we evri toktok blong Abinadae i bin hapen, mo tu Samuel man blong Leman."}]}