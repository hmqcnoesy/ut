{"heading":"Faet mo fasin blong kilim man i ded i gohed—Ol nogud i panisim ol nogud—Nogud fasin we i moa strong bitim eni taem bifo long ful Isrel—Oli sakrifaesem ol woman mo ol pikinini long aedol—Ol man blong Leman i stat blong brum ol man blong Nifae aot long fored blong olgeta. Raonabaot 363–375 yia afta Kraes i bon.","prevAbbr":"morm","prevNo":3,"nextAbbr":"morm","nextNo":5,"chapterTitle":"Momon 4","verses":[{"vNo":"1 ","txt":"Mo nao i bin hapen se long tri handred mo siksti mo tri yia, ol man blong Nifae i bin go antap wetem ol ami blong olgeta blong faet agensem ol man blong Leman, aot long graon Emti."},{"vNo":"2 ","txt":"Mo i bin hapen se oli bin pusum bakegen ol ami blong ol man blong Nifae i go long graon blong Emti. Mo taem we oli taed yet, wan ami blong ol man blong Leman we i strong gud i bin kam long olgeta; mo oli bin gat wan strong faet, inaf blong mekem se ol man blong Leman i bin tekem bigtaon blong Emti, mo oli bin kilim ded plante long ol man blong Nifae, mo oli bin tekem plante prisena."},{"vNo":"3 ","txt":"Mo ol narafala we i bin stap i bin ronwe mo oli bin joenem ol man we i stap long bigtaon blong Tiankum. Nao bigtaon Tiankum i stap long ol boda klosap long so blong solwota; mo i bin stap klosap tu long bigtaon Emti."},{"vNo":"4 ","txt":"Mo i bin from we ol ami blong ol man blong Nifae i bin go antap long ol man blong Leman mekem se oli bin stat blong kilim olgeta; from sapos i no bin from samting ia, ol man blong Leman i no bin save gat eni paoa ova long olgeta."},{"vNo":"5 ","txt":"Be, luk, ol jajmen blong God bae i winim olgeta we i nogud; mo hem i tru long ol nogud we ol nogud i kasem panis; from i olgeta we i nogud we i tanem ol hat blong ol pikinini blong ol man kasem blad i ron."},{"vNo":"6 ","txt":"Mo i bin hapen se ol man blong Leman i bin mekem rere blong kam angensem bigtaon Tiankum."},{"vNo":"7 ","txt":"Mo i bin hapen long tri handred mo siksti mo fo yia ol man blong Leman i bin kam agensem bigtaon Tiankum, blong oli save tekem bigtaon Tiankum tu."},{"vNo":"8 ","txt":"Mo i bin hapen se ol man blong Nifae i bin pusum bak olgeta mo oli bin ronemaot olgeta. Mo taem we ol man blong Nifae i bin luk se oli bin ronem ol man blong Leman, oli bin, bakegen tok flas long paoa blong olgeta bakegen; mo oli bin go fored long paoa blong olgeta bakegen mo oli bin tekem bakegen bigtaon Emti."},{"vNo":"9 ","txt":"Mo nao evri samting ia oli bin mekem, mo i bin gat plante taosen i ded long tufala saed tugeta, ol man blong Nifae tugeta wetem ol man blong Leman."},{"vNo":"10 ","txt":"Mo i bin hapen se tri handred mo siksti mo sikis yia i bin pas i gowe, mo ol man blong Leman i bin kam bakegen long ol man blong Nifae blong faet; mo stil ol man blong Nifae i no bin sakem sin blong nogud fasin we oli bin mekem, be oli bin stap gohed long ol nogud fasin blong olgeta oltaem."},{"vNo":"11 ","txt":"Mo i no save hapen blong tang i ekspelenem, o blong man i raetem wan ful histri blong nogud samting we oli bin lukim we i blad mo fasin blong kilim man i ded we i bin stap long medel blong ol pipol, blong ol man blong Nifae tugeta wetem ol man blong Leman; mo evri hat i bin kam strong, mekem se oli bin glad blong mekem blad i ron oltaem."},{"vNo":"12 ","txt":"Mo i neva bin gat bigfala nogud fasin olsem long medel blong evri pikinini blong Lihae, mo tu long ful laen blong Isrel, folem ol toktok blong Lod, olsem we i bin stap long medel blong pipol ia."},{"vNo":"13 ","txt":"Mo i bin hapen se ol man blong Leman i bin tekem bigtaon Emti, mo hemia from namba blong olgeta i bin bitim namba blong ol man blong Nifae."},{"vNo":"14 ","txt":"Mo tu oli bin maj i go fored agensem bigtaon Tiankum, mo oli bin ronemaot olgeta we i stap, i go fored aot long hem, mo oli bin tekem plante prisena, ol woman tugeta wetem ol pikinini, mo oli bin givim olgeta olsem ol sakrifaes long ol aedol god blong olgeta."},{"vNo":"15 ","txt":"Mo i bin hapen se long tri handred mo siksti mo seven yia, ol man blong Nifae from oli kros from ol man blong Leman i bin sakrifaesem ol woman blong olgeta mo ol pikinini blong olgeta, mekem se oli bin go agensem ol man blong Leman wetem kros we i bigwan tumas, inaf blong mekem se oli bin winim bakegen ol man blong Leman, mo oli bin ronem olgeta aot long ol graon blong olgeta."},{"vNo":"16 ","txt":"Mo ol man blong Leman i no bin kam bakegen agensem ol man blong Nifae kasem tri handred mo seventi mo faef yia."},{"vNo":"17 ","txt":"Mo long yia ia oli bin kam daon agensem ol man blong Nifae wetem evri paoa blong olgeta; mo oli no bin kaontem olgeta from namba blong olgeta i bigwan."},{"vNo":"18 ","txt":"Mo stat long taem ia i go ol man blong Nifae i no bin kasem paoa ova long ol man blong Leman, be ol man blong Leman i bin stat blong kilim ded olgeta, semak olsem wota blong naet long fored blong san."},{"vNo":"19 ","txt":"Mo i bin hapen se ol man blong Leman i bin kam daon agensem bigtaon Emti; mo i bin gat wan faet we i strong tumas we oli bin faet long graon Emti, long faet ia oli bin winim ol man blong Nifae."},{"vNo":"20 ","txt":"Mo oli bin ronwe bakegen aot long fored blong olgeta, mo oli bin kam long bigtaon Boas; mo long ples ia oli bin stanap agensem ol man blong Leman wetem fasin blong no fraet we i bigwan tumas, inaf blong mekem se ol man blong Leman i no bin winim olgeta kasem taem we oli bin kam bakegen long nambatu taem."},{"vNo":"21 ","txt":"Mo taem we oli bin kam long nambatu taem, oli bin ronem mo kilim ded ol man blong Nifae wetem wan fasin blong kilim man i ded we i bigwan tumas; ol woman blong olgeta mo ol pikinini blong olgeta oli bin sakrifaesem bakegen long ol aedol."},{"vNo":"22 ","txt":"Mo i bin hapen se ol man blong Nifae i bin bakegen ronwe aot long fored blong olgeta, oli tekem evri pipol we i stap wetem olgeta, aot long ol bigtaon tugeta wetem ol vilej."},{"vNo":"23 ","txt":"Mo nao mi, Momon, from mi luk se ol man blong Leman i rere blong tekem graon ia, taswe mi bin go long hil Sim, mo mi bin tekemaot evri histri we Amaron i bin haedem wetem Lod."}]}