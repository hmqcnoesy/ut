{"heading":"Momon bakegen i lidim ol ami blong ol man blong Nifae long ol faet blong blad mo fasin blong kilim man i ded—Buk blong Momon bae i kamaot blong winim tingting blong ful Isrel se Jisas hem i Kraes—From oli no gat bilif, bae ol man blong Leman i seraot olbaot, mo Spirit bae i nomo wok wetem olgeta—Bae oli kasem gospel long ol Jentael long ol las dei. Raonabaot 375–384 yia afta Kraes i bon.","prevAbbr":"morm","prevNo":4,"nextAbbr":"morm","nextNo":6,"chapterTitle":"Momon 5","verses":[{"vNo":"1 ","txt":"Mo i bin hapen se mi bin go aot long medel blong ol man blong Nifae, mo mi bin sakem strong promes ia we mi bin mekem se bae mi no helpem olgeta bakegen; mo oli bin givim mi raet bakegen blong ol ami blong olgeta, from oli bin luk long mi olsem we mi save mekem olgeta i kamaot long ol hadtaem blong olgeta."},{"vNo":"2 ","txt":"Be luk, mi no bin gat hop, from mi bin save se ol jajmen blong Lod we bae i kam long olgeta; from oli no bin sakem ol rabis fasin blong olgeta, be oli bin traehad from ol laef blong olgeta, oli no prea long God we i bin mekem olgeta."},{"vNo":"3 ","txt":"Mo i bin hapen se ol man blong Leman i bin kam agensem mifala long taem ia we mifala i bin ronwe i go long bigtaon blong Jodan; be luk, oli bin pusum bak olgeta mekem se oli no bin tekem bigtaon long taem ia."},{"vNo":"4 ","txt":"Mo i bin hapen se oli bin kam agensem mifala bakegen, mo mifala i bin holem taet bigtaon ia. Mo tu i bin gat ol narafala bigtaon we ol man blong Nifae i bin holem olgeta, we ol strong ples blong haed ia, i bin stopem olgeta mekem se oli no bin save go insaed long kantri we i stap long fored blong mifala, blong smasem gud olgeta we i stap long graon blong mifala."},{"vNo":"5 ","txt":"Be i bin hapen se eni graon we mifala i bin pas long olgeta, mo olgeta we i stap long olgeta i no bin kam tugeta, ol man blong Leman i bin kilim ded olgeta, mo ol taon blong olgeta, mo ol vilej, mo ol bigtaon i bin bon wetem faea; mo olsem ia nao tri handred mo seventi mo naen yia i bin pas i gowe."},{"vNo":"6 ","txt":"Mo i bin hapen se long tri handred mo eiti yia, ol man blong Leman i bin kam bakegen agensem mifala blong faet, mo mifala i bin stanap agensem olgeta wetem no gat fraet; be evri samting i bin blong nating, from namba blong olgeta i bin bigwan tumas, mekem se oli bin purumbut long ol pipol blong ol man blong Nifae aninit long ol leg blong olgeta."},{"vNo":"7 ","txt":"Mo i bin hapen se mifala i bin bakegen ronwe, mo olgeta we ronwe blong olgeta i bin moa spid bitim ol man blong Leman i bin fri, mo olgeta we ronwe blong olgeta i no bin bitim ol man blong Leman, oli bin katem daon olgeta mo kilim ded olgeta."},{"vNo":"8 ","txt":"Mo nao luk, mi, Momon, i no wantem blong givim hadtaem long ol sol blong ol man, blong talemaot long fored blong olgeta samting we i blad mo fasin blong kilim man i ded, olsem we i bin stap long fored blong ol ae blong mi; be mi, from mi save se ol samting ia we i tru Lod i mas soemaot, mo we evri samting we i haed oli mas talemaot long antap long ol haos—"},{"vNo":"9 ","txt":"Mo tu se wan save long saed blong ol samting ia i mas kam long smol haf blong ol pipol ia we i laef yet, mo tu long ol Jentael, we Lod i bin talem se bae i mas seraotem ol pipol ia olbaot, mo ol pipol ia bae oli kaontem olsem nating long medel blong olgeta—taswe mi raetem wan smol pat nomo, from mi fraet blong givim wan ful histri blong ol samting we mi bin luk, from komanmen we mi bin kasem, mo tu blong mekem se yufala i no save gat sore we i tumas from nogud fasin blong ol pipol ia."},{"vNo":"10 ","txt":"Mo nao luk, hemia mi talem long ol pikinini blong olgeta, mo tu long ol Jentael we oli gat wok blong lukaotem laen blong Isrel, we i luksave mo save long wea ples ol blesing blong olgeta i stap kam."},{"vNo":"11 ","txt":"From mi save se olgeta olsem bae i harem nogud from trabol blong laen blong Isrel; yes, bae oli harem nogud from smasgud blong ol pipol ia; bae oli harem nogud se ol pipol ia i no bin sakem sin, blong mekem se maet Jisas i bin save holem olgeta long han blong hem."},{"vNo":"12 ","txt":"Nao ol samting ia oli raetem i go long smol haf blong laen blong Jekob we i laef yet; mo oli raetem olgeta long fasin ia, from God i save se nogud fasin bae i no karem olgeta aot long ol samting ia; mo oli mas haedem ol samting ia wetem Lod blong oli save kamaot long taem we hem i jusum."},{"vNo":"13 ","txt":"Mo hemia i komanmen we mi bin kasem; mo luk, olgeta bae oli kamaot folem komanmen blong Lod, taem we bae hem i luk se i stret, long waes tingting blong hem."},{"vNo":"14 ","txt":"Mo luk, olgeta bae i go long ol Jiu we i no biliv; mo from plan ia bae oli go—blong oli save winim tingting blong olgeta se Jisas i Kraes, Pikinini blong God we i stap laef; se Papa bae i mekem i hapen, tru long Pikinini we hem i lavem tumas, bigfala plan blong hem we i no save finis, blong karembak ol Jiu, o ful laen blong Isrel, long graon blong olgeta we i kam long ol papa, we Lod, God blong olgeta i bin givim long olgeta, blong mekem kavenan blong hem i hapen;"},{"vNo":"15 ","txt":"Mo tu blong ol pikinini blong ol pipol ia i save bilivim moa gospel blong hem, we bae i go aot long olgeta aot long ol Jentael; from ol pipol ia bae oli seraot olbaot, mo bae i kam wan dak, wan doti, mo wan pipol we oli no laekem olgeta, bitim we oli save talem long saed blong olgeta we i bin stap long medel blong mifala bifo, yes, mo tu bitim olgeta we i bin stap long medel blong ol man blong Leman, mo hemia from fasin ia blong olgeta blong no gat biliv mo wosipim aedol."},{"vNo":"16 ","txt":"From luk, Spirit blong Lod i bin stop finis blong wok wetem ol bubu blong olgeta; mo oli no gat Kraes mo God long wol; mo go olbaot olsem doti blong wit long fored blong win."},{"vNo":"17 ","txt":"Oli bin wan gudfala pipol long wan taem, mo oli bin gat Kraes olsem man blong lukaotem sipsip blong olgeta; yes, God we i Papa i bin lidim olgeta tu."},{"vNo":"18 ","txt":"Be nao, luk, Setan i stap lidim olgeta olbaot, semak olsem doti blong wit i go olbaot long fored blong win, o olsem wan sip we ol wef i stap sakem olbaot, we i no gat sel o angka, o i no gat eni samting blong stiarem hem; mo i semak olsem hem i stap, olgeta i olsem tu."},{"vNo":"19 ","txt":"Mo luk, Lod i bin holem taet ol blesing blong olgeta, we maet oli bin save kasem long graon, from ol Jentael we bae i tekem graon."},{"vNo":"20 ","txt":"Be luk, bae i kam blong hapen se ol Jentael bae i ronem olgeta mo seraotem olgeta olbaot; mo afta we ol Jentael i bin ronem olgeta mo seraotem olgeta olbaot, luk, afta bae Lod i tingbaot kavenan we hem i bin mekem wetem Ebraham, mo wetem ful laen blong Isrel."},{"vNo":"21 ","txt":"Mo tu Lod bae i tingbaot ol prea blong olgeta we i stret, we oli bin putum antap long hem from olgeta."},{"vNo":"22 ","txt":"Mo afta, O yufala ol Jentael, hao nao yufala i save stanap long fored blong paoa blong God, sapos yufala i no sakem sin mo tanem yufala aot long ol nogud fasin blong yufala?"},{"vNo":"23 ","txt":"Yufala i no save se yufala i stap long ol han blong God? Yufala i no save se hem i gat evri paoa, mo long bigfala oda blong hem, wol bae i rol tugeta olsem wan skrol?"},{"vNo":"24 ","txt":"Taswe, yufala i sakem sin, mo mekem tingting blong yufala i stap daon long fored blong hem, from fraet se bae hem i kamaot long jastis agensem yufala—from fraet se wan smol haf blong ol pikinini blong Jekob we i laef yet bae i go aot long medel blong yufala olsem wan laeon, mo terem yufala long pisis, mo i no gat wan we i save mekem i go fri."}]}