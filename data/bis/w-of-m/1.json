{"heading":"Momon i mekem ol bigfala buk blong Nifae i kam smol—Hem i putum ol smolfala buk wetem ol narafala buk—King Benjamin i stanemap pis long graon. Raonabaot 385 yia afta Kraes i bon.","prevAbbr":"omni","prevNo":1,"nextAbbr":"mosiah","nextNo":1,"chapterTitle":"Toktok blong Momon 1","verses":[{"vNo":"1 ","txt":"Mo nao mi, Momon, mi rere blong pasem histri we mi bin stap raetem i go long han blong boe blong mi Moronae, luk mi bin luk klosap evri pipol blong mi i ded, ol man blong Nifae."},{"vNo":"2 ","txt":"Mo hem i plante handred yia afta Kraes i bin kam we mi pasem ol histri ia i go long ol han blong boe blong mi; mo mi ting se bae hem i luk taem we evri man blong pipol blong mi i ded. Be bae God i letem se hem i save stap laef long taem ia, blong mekem se hem i save raet smol long saed blong olgeta mo smol long saed blong Kraes, blong maet wan dei hem i save helpem olgeta."},{"vNo":"3 ","txt":"Mo nao, mi toktok smol long saed blong wanem we mi bin raetem; from afta mi bin mekem ol buk blong Nifae i kam smol, go kasem rul blong king Benjamin, we Amalekae i bin tokbaot, mi bin stadi long ol histri we oli bin givim long mi, mo mi bin faenem ol buk ia we i holem smol histri ia blong ol profet, stat long Jekob i go daon long rul blong king Benjamin ia, mo tu plante long ol toktok blong Nifae."},{"vNo":"4 ","txt":"Mo ol samting we i stap long ol buk ia mi laekem, from ol profesi blong taem we Kraes bae i kam; mo ol bubu blong mi i save se plante long olgeta i bin hapen finis; yes, mo mi save tu se evri samting we oli bin profesae long saed blong mifala i kam kasem dei ia i bin hapen, mo evriwan we i bitim dei ia bae i mas hapen—"},{"vNo":"5 ","txt":"From samting ia, mi bin jusum ol samting ia, blong finisim histri blong mi long olgeta, we haf blong histri blong mi we i stap bae mi tekem long ol buk blong Nifae; mo mi no save raetem handred pat blong ol samting blong ol pipol blong mi."},{"vNo":"6 ","txt":"Be luk, bae mi tekem ol buk ia, we oli holem ol profesi mo ol revelesen, mo putum olgeta wetem haf we i stap blong histri blong mi, from oli gudfala tumas long mi; mo mi save se bae oli gud tumas long ol brata blong mi."},{"vNo":"7 ","txt":"Mo mi mekem samting ia blong wan waes stamba tingting; from olsem ia nao Spirit i talem long mi, folem fasin blong Spirit blong Lod we i stap long mi. Mo nao, mi no save evri samting; be Lod i save evri samting we bae i kam; from samting ia, hem i wok tru long mi blong mekem samting folem wanem hem i wantem."},{"vNo":"8 ","txt":"Mo prea blong mi long God i long saed blong ol brata blong mi, blong mekem se oli save kambak wan taem bakegen blong save long saed blong God, yes, fasin blong pemaot blong Kraes; blong mekem se oli save kambak bakegen, wan pipol we evriwan i laekem."},{"vNo":"9 ","txt":"Mo nao, mi, Momon, mi gohed blong finisim histri blong mi, we mi tekem long ol buk blong Nifae; mo mi mekem samting ia folem save mo fasin ia blong andastanem ol samting we God i bin givim long mi."},{"vNo":"10 ","txt":"From samting ia, i bin hapen se afta we Amalekae i bin pasem ol buk ia i go long han blong king Benjamin, hem i bin tekem olgeta mo bin putum olgeta wetem ol narafala buk, we i bin holem ol histri we ol king i bin pasem daon, long wan jeneresen i go long narafala jeneresen kasem ol dei blong king Benjamin."},{"vNo":"11 ","txt":"Mo oli bin pasem olgeta daon long king Benjamin, long wan jeneresen i go long narafala jeneresen kasem taem we oli bin foldaon long han blong mi. Mo mi, Momon, mi prea long God blong hem i save sevem olgeta stat long taem ia i go. Mo mi save se bae oli sef; from we ol bigfala samting oli bin raetem long olgeta, tru long ol samting ia ol pipol blong mi mo ol brata blong olgeta bae i kasem jajem from, long bigfala mo las dei, folem toktok blong God we oli bin raetem."},{"vNo":"12 ","txt":"Mo nao, long saed blong king Benjamin ia—hem i bin gat samfala rao long medel blong ol pipol blong hem."},{"vNo":"13 ","txt":"Mo i bin hapen tu se ol ami blong ol man blong Leman i bin kam daon aot long graon blong Nifae, blong faet agensem ol pipol blong hem. Be luk, king Benjamin i bin mekem ol ami blong hem i kam tugeta mo hem i bin stanap agensem olgeta; mo hem i bin faet wetem paoa blong han blong hemwan, wetem naef blong faet blong Leban."},{"vNo":"14 ","txt":"Mo wetem paoa blong Lod oli bin faet agensem ol enemi blong olgeta, kasem taem we oli bin kilim ded plante taosen long ol man blong Leman. Mo i bin hapen se oli bin faet agensem ol man blong Leman kasem taem we oli bin ronemaot olgeta long evri graon blong olgeta we i kam long ol papa blong olgeta."},{"vNo":"15 ","txt":"Mo i bin hapen se afta i bin gat ol giaman Kraes, mo oli bin mekem olgeta blong stopem toktok blong olgeta, mo oli bin kasem panis folem fasin blong brekem loa, blong olgeta;"},{"vNo":"16 ","txt":"Mo afta we i bin gat ol giaman profet, mo ol giaman man blong prij mo ol tija long medel blong ol pipol, mo olgeta evriwan ia oli bin panisim olgeta folem ol fasin blong brekem loa, blong olgeta; mo afta i bin gat plante rao mo plante grup we i bin pulaot i go long ol man blong Leman, luk, i hapen se king Benjamin, wetem help blong ol tabu profet we i bin stap wetem ol pipol blong hem—"},{"vNo":"17 ","txt":"From luk, king Benjamin i bin wan tabu man, mo hem i bin rulum ol pipol blong hem wetem stret fasin; mo i bin gat plante tabu man long graon, mo oli bin talemaot toktok blong God wetem paoa mo wetem raet; mo oli bin yusum plante strong toktok, from ol pipol i stronghed—"},{"vNo":"18 ","txt":"From samting ia, wetem help blong olgeta ia, king Benjamin, taem we hem i bin wok wetem ful paoa blong bodi blong hem mo paoa blong ful sol blong hem, mo tu ol profet, i bin stanemap pis long graon wan taem bakegen."}]}