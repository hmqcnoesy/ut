{"heading":"Ol man blong Nifae mo ol man blong Leman, olgeta evriwan i Jenisim laef i go long Lod—Oli serem evri samting long olgeta, mekem ol merikel, mo kam antap gud long graon—Afta tu handred yia i pas, ol fasin blong seraot, ol nogud fasin, ol giaman jos, mo ol fasin blong givim hadtaem i girap—Afta tri handred yia i pas, ol man blong Nifae tugeta wetem ol man blong Leman i stap nogud—Amaron i haedem ol tabu histri. Raonabaot 35–321 yia afta Kraes i bon.","sectionHeading":"Wan histri blong ol pipol blong Nifae, folem histri blong hem.","prevAbbr":"3-ne","prevNo":30,"nextAbbr":"morm","nextNo":1,"chapterTitle":"4 Nifae 1","verses":[{"vNo":"1 ","txt":"Mo i bin hapen se teti mo fo yia i bin pas i gowe, mo tu teti mo faef, mo luk ol disaepol blong Jisas i bin mekem wan jos blong Kraes long evri graon we i stap raonabaot. Mo olgeta evriwan we i bin kam long olgeta, mo i bin sakem ol sin blong olgeta tru, i bin kasem baptaes long nem blong Jisas; mo oli bin kasem Tabu Spirit tu."},{"vNo":"2 ","txt":"Mo i bin hapen long teti mo sikis yia, evri pipol i bin jenisim laef i go long Lod, long ful fes blong graon, ol man blong Nifae tugeta wetem ol man blong Leman, mo i no bin gat ol faet mo ol rao long medel blong olgeta, mo evri man i bin mekem gudfala fasin, wan wetem narawan."},{"vNo":"3 ","txt":"Mo oli bin serem evri samting long medel blong olgeta; taswe i no bin gat ol rij mo pua, slef mo man we i fri, be oli bin mekem evriwan i kam fri, mo tekem pat long presen blong heven."},{"vNo":"4 ","txt":"Mo i bin hapen se teti mo seven yia i bin pas i gowe tu, mo pis i bin gohed blong stap long graon."},{"vNo":"5 ","txt":"Mo i bin gat ol bigfala mo gudfala wok we i bin hapen tru long ol disaepol blong Jisas, inaf blong mekem se oli bin mekem ol sikman i kam oraet, mo leftemap ol ded, mo oli bin mekem olgeta we oli no save wokbaot blong wokbaot, mo olgeta we i blaen blong save lukluk, mo olgeta we sorae blong olgeta i fas blong save harem samting, mo evri kaen merikel oli bin mekem long medel blong ol pikinini blong ol man; mo tru long nem blong Jisas nomo oli bin mekem ol merikel."},{"vNo":"6 ","txt":"Mo olsem ia nao teti mo eit yia i bin pas i gowe, mo tu namba teti mo naen, mo foti mo wan, mo foti mo tu, yes, go kasem foti mo naen yia i bin pas i gowe, mo tu fifti mo wan, mo fifti mo tu; yes, mo tu go kasem fifti mo naen yia i bin pas i gowe."},{"vNo":"7 ","txt":"Mo Lod i bin mekem olgeta i kam antap gud tumas long graon; yes, inaf blong mekem se oli bin bildim ol bigtaon bakegen long ol ples we ol bigtaon i bin bon."},{"vNo":"8 ","txt":"Yes, mo tu bigfala bigtaon Sarahemla, oli bin mekem se oli bildim bakegen."},{"vNo":"9 ","txt":"Be i bin gat plante bigtaon we i bin draon, mo ol wota i bin kam antap long ples blong olgeta; taswe ol bigtaon ia oli no bin save mekem gud."},{"vNo":"10 ","txt":"Mo nao, luk, i bin hapen se ol pipol blong Nifae i bin kam strong, mo oli bin kam plante kwiktaem tumas, mo oli bin kam wan pipol we i naes tumas mo gudfala."},{"vNo":"11 ","txt":"Mo oli bin kasem mared, mo oli letem olgeta blong kasem mared, mo oli bin kasem blesing folem plante promes we Lod i bin mekem long olgeta."},{"vNo":"12 ","txt":"Mo oli no bin wokbaot bakegen folem ol wok mo ol odinens blong loa blong Moses; be oli bin wokbaot folem ol komanmen we oli bin kasem long Lod blong olgeta mo God blong olgeta, oli gohed blong livim kakae mo prea, mo blong kam tugeta plante blong prea tugeta wetem blong harem toktok blong Lod."},{"vNo":"13 ","txt":"Mo i bin hapen se i no bin gat eni rao long medel blong evri pipol, long ful graon; be i bin gat ol bigfala merikel we i bin hapen long medel blong ol disaepol blong Jisas."},{"vNo":"14 ","txt":"Mo i bin hapen se seventi mo wan yia i bin pas i gowe, mo tu seventi mo tu yia, yes, mo blong endem, go kasem seventi mo naen yia i bin pas i gowe; yes, mo tu wan handred yia i bin pas i gowe, mo ol disaepol blong Jisas, we hem i bin jusum, olgeta evriwan i bin go long paradaes blong God, be trifala ia we bae i stap nomo; mo i bin gat ol narafala disaepol we oli bin odenem olgeta long ples blong olgeta; mo tu plante long jeneresen ia i bin pas i gowe."},{"vNo":"15 ","txt":"Mo i bin hapen se i no bin gat eni rao long graon, from lav blong God we i bin stap insaed long ol hat blong ol pipol."},{"vNo":"16 ","txt":"Mo i no bin gat ol tingting blong wantem samting blong narafala man, o ol rao, o ol faet, o ol fasin blong slip olbaot, o ol giaman, o ol fasin blong kilim man i ded, o eni kaen fasin blong gat rabis tingting; mo i tru we i no save gat wan pipol we i moa hapi long medel blong evri pipol we han blong God i bin mekem olgeta."},{"vNo":"17 ","txt":"I no bin gat ol man blong stil, o ol man blong kilim man i ded, mo tu i no bin gat ol man blong Leman, o eni kaen pipol we oli singaotem long nem blong eni man; be oli bin stap long wan, ol pikinini blong Kraes, mo oli kasem kingdom blong God."},{"vNo":"18 ","txt":"Mo hamas nao oli bin kasem blesing! From Lod i bin blesem olgeta long evri wok blong olgeta; yes, mo tu Lod i bin blesem olgeta mo mekem olgeta i kam antap gud kasem wan handred mo ten yia i bin pas i gowe; mo fasfala jeneresen afta Kraes i bin pas i gowe, mo i no bin gat eni rao long ful graon."},{"vNo":"19 ","txt":"Mo i bin hapen se Nifae, hem we i bin kipim lasfala histri ia, (mo hem i bin kipim hemia long ol buk blong Nifae) i bin ded, mo boe blong hem Amos i bin kipim hemia long ples blong hem; mo hem i bin kipim hemia long ol buk blong Nifae tu."},{"vNo":"20 ","txt":"Mo hem i bin kipim hemia blong eiti mo fo yia, mo i bin gat pis i stap yet long graon, be wan smol pat blong ol pipol nomo we i bin go agensem jos, mo oli bin tekem long olgeta nem blong ol man blong Leman; taswe i bin stat blong gat ol man blong Leman bakegen long graon."},{"vNo":"21 ","txt":"Mo i bin hapen se Amos i bin ded tu, (mo samting ia i bin wan handred mo naenti mo fo yia afta we Kraes i bin kam) mo boe blong hem Amos i bin kipim histri ia long ples blong hem; mo hem tu i bin kipim hemia long ol buk blong Nifae; mo oli bin raetem hemia tu insaed long buk blong Nifae, we i buk ia."},{"vNo":"22 ","txt":"Mo i bin hapen se tu handred yia i bin pas i gowe; mo nambatu jeneresen i bin pas i gowe evriwan be wan smol namba nomo."},{"vNo":"23 ","txt":"Mo nao mi, Momon, i wantem se yufala i mas save se ol pipol oli bin kam plante, inaf blong mekem se oli bin seraot long fes blong ful graon, mo se oli bin kam rij tumas, from oli bin kam antap gud tru long Kraes."},{"vNo":"24 ","txt":"Mo nao, long hemia tu handred mo wan yia, i bin stat blong gat long medel blong olgeta, olgeta we oli bin leftemap olgeta long hae tingting, olsem we oli stap putum ol klos we i sas tumas, mo evri kaen naes perel, mo long ol naes samting blong wol ia."},{"vNo":"25 ","txt":"Mo stat long taem ia i go, oli no bin serem ol samting blong olgeta mo ol kakae blong olgeta long medel blong olgeta."},{"vNo":"26 ","txt":"Mo oli bin stat blong seraot long ol grup; mo oli bin stat blong bildimap ol jos blong olgeta bakegen blong kasem mane, mo oli bin stat blong tanem baksaed long tru jos blong Kraes."},{"vNo":"27 ","txt":"Mo i bin hapen se taem we tu handred mo ten yia i bin pas i gowe, i bin gat plante jos long graon; yes, i bin gat plante jos we i bin talemaot se oli save Kraes, be stil oli bin tanem baksaed long bigfala pat blong gospel blong hem, inaf blong mekem se oli bin akseptem evri kaen nogud fasin, mo oli bin givim ol samting we i tabu long hem we oli bin blokem olgeta from we oli no stret."},{"vNo":"28 ","txt":"Mo jos ia i bin kam bigwan tumas from nogud fasin, mo from paoa blong Setan we i bin kasem kontrol long ol hat blong olgeta."},{"vNo":"29 ","txt":"Mo bakegen, i bin gat wan narafala jos we i bin tanem baksaed long Kraes; mo oli bin givim hadtaem long tru jos blong Kraes, from tingting blong olgeta i stap daon mo bilif blong olgeta long Kraes; mo oli bin luk daon long olgeta ia from ol plante merikel we i bin hapen long medel blong olgeta."},{"vNo":"30 ","txt":"Taswe oli bin yusum paoa mo raet ova long ol disaepol blong Jisas we i bin stap wetem olgeta, mo oli bin sakem olgeta i go long prisen; be tru long paoa blong toktok blong God, we i bin stap long olgeta ol prisen i bin brokbrok long tu, mo oli bin go aot mo mekem ol bigfala merikel long medel blong olgeta."},{"vNo":"31 ","txt":"Be, mo i nomata long evri merikel ia, ol pipol i bin mekem ol hat blong olgeta i kam strong, mo oli bin lukaotem blong kilim olgeta i ded, we i semak olsem we ol Jiu long Jerusalem i bin lukaotem blong kilim Jisas i ded, folem toktok blong hem."},{"vNo":"32 ","txt":"Mo oli bin sakem olgeta insaed long ol oven blong faea, mo oli bin kam aot mo i no bin kasem wan kil."},{"vNo":"33 ","txt":"Mo olgeta tu i bin sakem olgeta long ol hol blong ol wael anamol, mo oli bin pleiplei wetem ol wael anamol olsem wan pikinini wetem wan yang sipsip; mo oli bin kam fored aot long medel blong olgeta, oli no kasem wan kil."},{"vNo":"34 ","txt":"Be, ol pipol i bin mekem ol hat blong olgeta i kam strong, from plante pris mo ol giaman profet i bin lidim olgeta, blong bildimap plante jos, mo blong mekem evri kaen fasin blong nogud fasin. Mo oli bin kilim ol pipol blong Jisas; be ol pipol blong Jisas i no bin kilim bakegen. Mo olsem ia nao oli bin kam slak from we oli bin lusum bilif mo nogud fasin, long wan yia i go long narafala yia, we i go kasem taem we tu handred mo teti yia i bin pas i gowe."},{"vNo":"35 ","txt":"Mo nao i bin hapen se long yia ia, yes, long tu handred mo teti mo wan yia, i bin gat wan bigfala seraot long medel blong ol pipol."},{"vNo":"36 ","txt":"Mo i bin hapen se long yia ia, wan grup blong pipol i bin girap, we oli bin singaotem olgeta ol man blong Nifae, mo olgeta i bin ol tru man blong biliv long Kraes; mo long medel blong olgeta i bin gat olgeta we ol man blong Leman i bin singaotem—ol man blong Jekob, mo ol man blong Josef, mo ol man blong Soram;"},{"vNo":"37 ","txt":"Taswe ol tru man blong biliv long Kraes, mo ol tru man blong wosip blong Kraes, (long medel blong olgeta i bin gat ol trifala disaepol blong Jisas we bae i stap) oli bin singaotem olgeta ol man blong Nifae, mo ol man blong Jekob, mo ol man blong Josef, mo ol man blong Soram."},{"vNo":"38 ","txt":"Mo i bin hapen se olgeta we i bin sakemaot gospel, oli bin singaotem olgeta ol man blong Leman, mo ol man blong Lemyul, mo ol man blong Ismael; mo oli no bin kam slak from oli bin lusum bilif, be olsem we oli bin wantem oli bin go agensem gospel blong Kraes; mo oli bin tijim ol pikinini blong olgeta se oli no mas biliv, semak olsem ol bubu blong olgeta, stat long stat, oli bin kam slak from oli bin lusum bilif."},{"vNo":"39 ","txt":"Mo i bin from nogud fasin mo rabis sin blong ol papa blong olgeta, semak olsem we i bin stap long stat. Mo oli bin tijim olgeta blong no laekem ol pikinini blong God, semak olsem oli bin tijim ol man blong Leman blong no laekem ol pikinini blong Nifae stat long stat."},{"vNo":"40 ","txt":"Mo i bin hapen se tu handred mo foti mo fo yia i bin pas i gowe, mo olsem ia nao i bin ol laef blong ol pipol. Mo moa nogud pat blong pipol ia i bin kam strong, mo i bin kam plante moa tumas bitim we ol pipol blong God i bin stap."},{"vNo":"41 ","txt":"Mo oli bin gohed yet blong bildimap ol jos long olgeta bakegen, mo flasem olgeta wetem evri kaen gudgudfala samting. Mo olsem ia nao tu handred mo fifti yia i bin pas i gowe, mo tu, tu handred mo siksti yia."},{"vNo":"42 ","txt":"Mo i bin hapen se ol nogud pat blong pipol ia i bin stat bakegen blong bildimap ol sikret promes mo ol grup blong Gadianton."},{"vNo":"43 ","txt":"Mo tu ol pipol we oli bin singaotem olgeta ol pipol blong Nifae i bin stat blong gat hae tingting insaed long ol hat blong olgeta, from ol rij samting blong olgeta we i tumas, mo kam blong ting hae olsem ol brata blong olgeta, ol man blong Leman."},{"vNo":"44 ","txt":"Mo stat long taem ia ol disaepol i bin stat blong harem nogud from ol sin blong wol."},{"vNo":"45 ","txt":"Mo i bin hapen se taem we tri handred yia i bin pas i gowe, ol pipol blong Nifae tugeta wetem ol man blong Leman i bin kam nogud, wan olsem narawan."},{"vNo":"46 ","txt":"Mo i bin hapen se ol man blong stil blong Gadianton i bin go seraot long fes blong ful graon; mo i no bin gat wan we i stret hemia nomo sapos i no bin ol disaepol blong Jisas. Mo gol mo silva oli bin hipimap plante long saed, mo oli bin mekem bisnes long evri kaen bisnes."},{"vNo":"47 ","txt":"Mo i bin hapen se afta we tri handred mo faef yia i bin pas i gowe, (mo ol pipol i bin gohed yet blong stap long nogud fasin) Amos i bin ded; mo brata blong hem, Amaron, i bin kipim histri long ples blong hem."},{"vNo":"48 ","txt":"Mo i bin hapen se taem we tri handred mo twenti yia i bin pas i gowe, Amaron, from Tabu Spirit i bin lidim hem, i bin haedem ol histri we i tabu—yes, we i evri tabu histri, we oli bin pasem i go daon long wan jeneresen i go long narafala jeneresen, we oli tabu—go kasem tri handred mo twenti yia afta we Kraes i bin kam."},{"vNo":"49 ","txt":"Mo hem i bin haedem olgeta wetem Lod, blong mekem se oli save kam bakegen long smol haf blong laen blong Jekob we oli laef yet, folem ol profesi mo ol promes blong Lod. Mo olsem ia nao i en blong histri blong Amaron."}]}