{"heading":"Jekob i talemaot stret toktok blong Sinos long saed blong stori olsem parabol blong ol olif tri we i no wael mo ol wael olif tri—Oli olsem Isrel mo ol Jentael—Seroat mo kam tugeta blong Isrel, oli talemaot fastaem bifo i hapen—Oli tokbaot smol long saed blong ol man blong Nifae mo ol man blong Leman mo evri laen blong Isrel—Ol Jentael bae oli joenem olgeta wetem Isrel—Plantesen bae i bon long en. Raonabaot 544–421 yia bifo Kraes i bon.","prevAbbr":"jacob","prevNo":4,"nextAbbr":"jacob","nextNo":6,"chapterTitle":"Jekob 5","verses":[{"vNo":"1 ","txt":"Luk, olgeta brata blong mi, yufala i no tingbaot se yufala i bin ridim ol toktok blong profet Sinos, we hem i bin talemaot long laen blong Isrel, we i talem se:"},{"vNo":"2 ","txt":"Lisin gud, O yufala laen blong Isrel mo harem ol toktok blong mi, wan profet blong Lod."},{"vNo":"3 ","txt":"From luk, olsem ia nao Lod i talem se, bae mi talem se yu, O laen blong Isrel, yu olsem wan olif tri we i no wael, we wan man i bin tekem mo i bin givim gudfala kakae long hem long plantesen blong hem; mo i bin gru, mo i bin kam olfala, mo i bin stat blong roten."},{"vNo":"4 ","txt":"Mo i bin hapen se masta blong plantesen i bin go fored, mo hem i bin luk se olif tri blong hem i bin stat blong roten; mo hem i bin talem se: Bae mi katem tri ia blong klinim, mo digim raonabaot long hem, mo givim gudfala kakae long hem blong mekem se maet hem i save gat ol branj we oli niu mo save brok isi i kamaot, mo i no ded."},{"vNo":"5 ","txt":"Mo i bin hapen se hem i bin katem hem blong klinim, mo i bin digim raonabaot long hem, mo i bin givim gudfala kakae long tri ia folem toktok blong hem."},{"vNo":"6 ","txt":"Mo i bin hapen se afta plante dei hem i bin stat blong gat sam smol niu branj i kamaot we oli save brok isi; be luk, stamba ples antap blong tri ia i bin stat blong ded."},{"vNo":"7 ","txt":"Mo i bin hapen se masta blong plantesen i bin luk samting ia, mo hem i bin talem long wokman blong hem se: Mi harem nogud se bae mi lusum tri ia; from samting ia, go mo katemaot ol branj long wan wael olif tri, mo karem olgeta i kam long ples ia long mi; mo bae yumi katemaot ol stamba branj we oli stat blong drae aot, mo bae yumi sakem olgeta i go long faea blong oli save bon."},{"vNo":"8 ","txt":"Mo luk, Lod blong plantesen i talem se, mi tekemaot plante long ol niu mo branj ia we oli save brok isi, mo bae mi joenem olgeta i go long eni ples we mi wantem; mo i nomata sapos hem i olsem se ol rus blong tri ia bae i ded, mi save sevem ol frut blong tri ia blong mi bakegen; from samting ia, bae mi tekem ol niufala branj ia we oli save brok isi, mo bae mi joenem olgeta long eni ples we mi wantem."},{"vNo":"9 ","txt":"Yu tekem ol branj blong wael olif tri, mo joenem olgeta i go long ples blong olgeta; mo olgeta ia we mi bin katemaot bae mi sakem i go long faea mo bonem olgeta, blong mekem se oli nomo save mekem doti long graon blong plantesen blong mi."},{"vNo":"10 ","txt":"Mo i bin hapen se wokman blong Lod blong plantesen i bin mekem folem we Lod blong plantesen i talem long hem, mo hem i bin joenem ol branj blong wael olif tri."},{"vNo":"11 ","txt":"Mo Lod blong plantesen i bin mekem se oli digim raonabaot long tri mo katem blong klinim, mo givim gudfala kakae long hem, hem i talem long wokman blong hem, mi harem nogud se bae mi lusum tri ia; from samting ia, maet mi save sevem ol rus blong hem, blong oli no ded, blong mekem se mi save sevem olgeta blong mi bakegen, mi bin mekem samting ia."},{"vNo":"12 ","txt":"From samting ia, gohed wetem wok blong yu, lukluk long tri, mo givim gudfala kakae long hem, folem ol toktok blong mi."},{"vNo":"13 ","txt":"Mo bae mi putum olgeta ia long pat blong plantesen blong mi we i stap daon olgeta, long eni ples mi wantem, samting ia i nomata long yu; mo mi mekem samting ia blong mi save sevem long mi bakegen ol stret branj blong tri; mo tu, blong mi save hipimap ol frut blong tri ia blong mekem rere blong mi yusum long taem we taem blong pikim ol frut i pas, blong mi bakegen; from mi harem nogud se bae mi lusum tri ia mo frut blong hem."},{"vNo":"14 ","txt":"Mo i bin hapen se Lod blong plantesen i bin gobak long rod blong hem, mo i bin haedem ol stret branj blong olif tri we i no wael, long ol pat blong plantesen we i stap daon olgeta, sam long wan ples mo sam long wan narafala ples, folem tingting mo glad blong hem."},{"vNo":"15 ","txt":"Mo i bin hapen se longfala taem i bin pas i gowe, mo Lod blong plantesen i bin talem long wokman blong hem se: Kam, bae yumitu go daon long plantesen, blong yumi save wok long plantesen."},{"vNo":"16 ","txt":"Mo i bin hapen se Lod blong plantesen, mo tu wokman, i bin go daon long plantesen blong wok. Mo i bin hapen se wokman i bin talem long masta blong hem se: Luk, luk long ples ia, lukim tri ia."},{"vNo":"17 ","txt":"Mo i bin hapen se Lod blong plantesen i bin luk mo i bin luk tri ia we oli bin joenem ol branj blong wael olif tri i go long hem; mo i bin stat blong gru mo i bin stat blong karem frut. Mo hem i bin luk se hem i gud; mo frut blong hem i bin olsem stret frut."},{"vNo":"18 ","txt":"Mo hem i bin talem long wokman se: Luk, ol branj blong wael tri i bin kasem wota blong rus blong tri ia, blong mekem se rus blong tri ia i bin karem i kam fulap paoa; mo from rus i gat fulap paoa long tri ia, ol wael branj i bin karem frut we i no wael. Nao, sapos yumi no bin joenem ol branj ia, bae tri ia i bin ded. Mo nao, luk, bae mi hipimap plante frut, we tri ia i bin karem; mo ol frut blong tri ia bae mi hipimap blong mi save yusum long taem we, taem blong pikim ol frut i pas."},{"vNo":"19 ","txt":"Mo i bin hapen se Lod blong plantesen i bin talem long wokman se: Kam, bae yumitu go daon long pat blong plantesen we i stap daon olgeta, mo luk sapos ol stret branj blong tri i no bin karem plante frut tu, blong mi save hipimap long ol frut blong tri ia blong mi yusum bakegen long taem we, taem blong pikim ol frut i pas, blong mi bakegen."},{"vNo":"20 ","txt":"Mo i bin hapen se oli bin go fored long ol ples we masta i bin haedem ol stret branj blong tri long hem, mo hem i bin talem long wokman se: Luk, ol branj ia, mo hem i bin luk se faswan i bin karem plante frut; mo hem i bin luk tu se hem i gud. Mo hem i bin talem long wokman se: Tekemaot ol frut long tri ia, mo hipimap blong mi save yusum long taem we, taem blong pikim ol frut i pas, blong mekem se mi save sevem blong miwan bakegen; from luk, hem i bin talem se, mi bin givim gudfala kakae long hem blong longfala taem ia mo hem i bin karem plante frut."},{"vNo":"21 ","txt":"Mo i bin hapen se wokman i bin talem long masta blong hem se: From wanem yu yu kam long ples ia blong planem tri ia, o branj ia blong tri? From luk, ples ia i moa pua bitim ol narafala graon blong plantesen blong yu."},{"vNo":"22 ","txt":"Mo Lod blong plantesen i bin talem long hem se: Yu no givim advaes long mi; mi bin save se ples ia i wan pua ples long graon; from samting ia, mi bin talem long yu, mi bin givim gudfala kakae long hem blong longfala taem ia, mo yu luk se i bin karem plante frut."},{"vNo":"23 ","txt":"Mo i bin hapen se Lod blong plantesen i bin talem long wokman blong hem se: Lukluk i go longwe; luk mi bin planem wan narafala branj blong tri tu; mo yu yu save se ples ia blong graon i moa pua bitim faswan. Be, luk tri ia. Mi bin givim gudfala kakae long hem blong longfala taem ia, mo i bin karem plante frut; taswe, karem hemia, mo hipimap blong mi save yusum long taem we, taem blong pikim ol frut i pas, blong mekem se mi save sevem blong miwan bakegen."},{"vNo":"24 ","txt":"Mo i bin hapen se Lod blong plantesen i bin talem bakegen long wokman blong hem se: Lukluk long ples ia, mo luk wan narafala branj tu, we mi bin planem; luk we mi bin givim gudfala kakae long hem tu, mo i bin karem plante frut."},{"vNo":"25 ","txt":"Mo hem i bin talem long wokman se: Lukluk long ples ia mo luk branj ia we i laswan. Luk, hemia mi bin planem long wan gud ples blong graon; mo mi bin givim gudfala kakae long hem blong longfala taem ia, mo wan pat blong tri ia nomo i bin karem frut we i no wael, mo narafala pat blong tri i bin karem wael frut; luk, mi bin givim gudfala kakae long tri ia olsem ol narawan."},{"vNo":"26 ","txt":"Mo i bin hapen se Lod blong plantesen i bin talem long wokman se: Katemaot ol branj we oli no bin karem ol gudfala frut, mo sakem olgeta i go long faea."},{"vNo":"27 ","txt":"Be luk, wokman i bin talem long hem se: Bae yumi katem hem blong klinim, mo digim raonabaot long hem, mo givim gudfala kakae smol taem moa blong maet hem i save karem gudfala frut i kam long yu, blong mekem se yu save hipimap blong yusum taem we, taem blong pikim ol frut i pas."},{"vNo":"28 ","txt":"Mo i bin hapen se Lod blong plantesen mo wokman blong Lod blong plantesen i bin givim gudfala kakae long evri frut blong plantesen."},{"vNo":"29 ","txt":"Mo i bin hapen se wan longfala taem i bin pas i gowe, mo Lod blong plantesen i bin talem long wokman blong hem se: Kam, bae yumitu go daon long plantesen, blong yumitu save wok bakegen long plantesen. From luk, taem i stap kam klosap, mo en bae i kam i no longtaem; from samting ia, mi mas hipimap ol frut blong mi save yusum long taem, we taem blong pikim ol frut i pas, blong miwan bakegen."},{"vNo":"30 ","txt":"Mo i bin hapen se Lod blong plantesen mo wokman i bin go daon long plantesen; mo oli bin kam long tri we ol stret branj blong hem oli bin katemaot olgeta, mo ol wael branj oli bin joenem olgeta i go long hem; mo luk fulap defren kaen frut i bin stap long tri ia."},{"vNo":"31 ","txt":"Mo i bin hapen se Lod blong plantesen i bin testem frut, evri kaen folem namba blong olgeta. Mo Lod blong plantesen i bin talem se: Luk, blong longfala taem ia yumi bin givim gudfala kakae long tri ia, mo mi bin hipimap blong mi bakegen plante frut we mi save yusum long taem, we taem blong pikim ol frut i pas."},{"vNo":"32 ","txt":"Be luk, long taem ia hem i bin karem plante frut, mo i no gat wan long hem we i gud. Mo luk, i gat fulap defren kaen blong ol rabis frut; mo frut i no helpem mi, i nomata long evri wok blong yumi; mo nao mi harem nogud we bae mi lusum tri ia."},{"vNo":"33 ","txt":"Mo Lod blong plantesen i bin talem long wokman se: Bae yumi mekem wanem long tri ia, blong mekem se mi save sevem bakegen ol gud frut blong tri ia blong miwan bakegen?"},{"vNo":"34 ","txt":"Mo wokman i bin talem long masta blong hem se: Luk, from yu bin joenem ol branj blong wael olif tri oli bin givim gudfala kakae long ol rus, blong mekem se oli stap laef mo oli no bin ded; from samting ia, yu luk se oli gud yet."},{"vNo":"35 ","txt":"Mo i bin hapen se Lod blong plantesen i bin talem long wokman blong hem se: Tri ia i no helpem mi nating, ol rus blong tri ia i no helpem mi nating long taem we bae i karem ol rabis frut."},{"vNo":"36 ","txt":"Be, mi save se ol rus oli gud, mo blong stamba tingting blong miwan, mi bin sevem olgeta; mo from bigfala paoa we oli bin karem bifo, long ol wael branj, ol gudfala frut."},{"vNo":"37 ","txt":"Be luk, ol wael branj i bin gru mo oli bin winim ol rus blong tri ia; mo from we ol wael branj i bin winim ol rus blong tri ia, hem i bin karem plante rabis frut; mo from we hem i bin karem plante rabis frut yu luk se i stat blong ded; mo bae i kam rere, mo oli save sakem hem long faea, hemia nomo sapos yumi no mekem wan samting blong sevem tri ia."},{"vNo":"38 ","txt":"Mo i bin hapen se Lod blong plantesen i bin talem long wokman blong hem se: Bae yumitu go daon long ol pat blong plantesen we i stap daon olgeta, mo luk sapos ol stret branj tu i bin karem ol rabis frut."},{"vNo":"39 ","txt":"Mo i bin hapen se oli bin go daon long ol pat blong plantesen we i stap daon olgeta. Mo i bin hapen se oli bin luk se ol frut blong ol stret branj i bin kam roten tu; yes, faswan mo nambatu mo tu laswan; mo olgeta evriwan i bin kam roten."},{"vNo":"40 ","txt":"Mo wael frut blong las branj i bin winim pat ia blong tri we i bin karem gudfala frut, go kasem mak we branj i bin drae aot mo i bin ded."},{"vNo":"41 ","txt":"Mo i bin hapen se Lod blong plantesen i bin krae, mo i bin talem long wokman se: Wanem samting moa mi bin save mekem blong plantesen blong mi?"},{"vNo":"42 ","txt":"Luk, mi bin save se evri frut blong plantesen i bin kam roten be olgeta ia nomo i no bin kam roten. Mo nao olgeta ia we oli bin karem ol gudfala frut long wan taem bifo, oli bin kam roten tu; mo nao evri tri long plantesen blong mi oli gud blong nating, be blong katem daon nomo olgeta mo sakem i go long faea."},{"vNo":"43 ","txt":"Mo luk las tri ia, we olgeta branj blong hem oli drae, mi bin planem hem long wan gudfala ples long graon; yes, ples ia we mi bin save se i moa stret long mi bitim ol narafala ples long graon blong plantesen blong mi."},{"vNo":"44 ","txt":"Mo yu bin luk we mi bin katem daon tu olgeta we i bin mekem doti ples ia blong graon, blong mi save planem tri ia long ples blong olgeta ia."},{"vNo":"45 ","txt":"Mo yu bin luk we wan pat blong tri ia i bin karem ol gudfala frut, mo wan pat blong tri ia i bin karem ol wael frut; mo from mi no bin katemaot ol branj blong tri ia mo sakem olgeta i go long faea, luk, oli bin winim ol gudfala branj mekem se hem i bin drae aot."},{"vNo":"46 ","txt":"Mo nao, luk, i nomata long evri samting we yumi bin mekem blong lukaotem gud plantesen blong mi, ol tri blong plantesen ia i bin kam rabis, mekem se oli no karem ol gudfala frut; mo ol tri ia mi bin wantem tumas blong sevem olgeta, blong hipimap ol frut blong tri ia, blong mi save yusum long taem we, taem blong pikim ol frut i pas, long miwan bakegen. Be, luk, oli bin kam olsem wael olif tri, mo oli blong nating be blong katem daon mo sakem i go long faea; mo mi harem nogud we bae mi lusum olgeta."},{"vNo":"47 ","txt":"Be wanem samting moa mi bin save mekem long plantesen blong mi? Mi bin slakem han blong mi, mekem se mi no bin givim gudfala kakae long hem? No, mi bin givim gudfala kakae long hem, mo mi bin digim raonabaot long hem, mo mi bin katem hem blong klinim, mo mi bin putum sitsit blong anamol long hem; mo mi bin stretem han blong mi klosap fuldei, mo en i stap kam klosap. Mo mi harem nogud we bae mi katem daon evri tri blong plantesen blong mi, mo sakem olgeta i go long faea blong mekem se oli save bon. Huia nao i bin smasem gud plantesen blong mi?"},{"vNo":"48 ","txt":"Mo i bin hapen se wokman i bin talem long masta blong hem se: Hem i no ol hae tingting blong plantesen blong yu—ol branj blong olgeta i no bin winim ol rus we i gud? Mo from ol branj i bin winim ol rus blong ol tri ia, luk oli gru moa kwik bitim paoa blong ol rus, oli tekem paoa long olgeta bakegen. Luk, mi talem, samting ia i no stamba tingting we i bin mekem ol tri long plantesen blong yu i kam nogud?"},{"vNo":"49 ","txt":"Mo i bin hapen se Lod blong plantesen i bin talem long wokman se: Bae yumitu go stat mo katem daon ol tri blong plantesen mo sakem olgeta i go long faea, blong mekem se bae oli no mekem graon blong plantesen blong mi i doti, from mi bin mekem evri samting. Wanem samting moa mi bin save mekem long plantesen blong mi?"},{"vNo":"50 ","txt":"Be, luk, wokman i bin talem long Lod blong plantesen se: Livim hem i stap smoltaem moa."},{"vNo":"51 ","txt":"Mo Lod i bin talem se: Yes, bae mi livim i stap smoltaem moa, from mi harem nogud we bae mi lusum ol tri blong plantesen blong mi."},{"vNo":"52 ","txt":"From samting ia, bae yumitu tekemaot samfala branj blong ol tri ia we mi bin planem long ol pat blong plantesen we oli stap daon olgeta, mo bae yumitu joenem olgeta i go long ol tri we oli bin kamaot long hem; mo bae yumitu katemaot long tri ia ol branj ia we frut blong olgeta i konkon tumas, mo joenem ol stret branj blong tri long ples blong olgeta."},{"vNo":"53 ","txt":"Mo bae mi mekem samting ia blong mekem se tri bae i no ded, se, maet, mi save sevem long mi bakegen ol rus blong tri ia blong stamba tingting blong mi."},{"vNo":"54 ","txt":"Mo, luk, ol rus blong ol stret branj blong tri we mi bin planem long eni ples we mi bin wantem oli stap laef yet; from samting ia, blong mi save sevem olgeta tu blong stamba tingting blong mi, bae mi tekem samfala long ol branj blong tri ia mo bae mi joenem long olgeta. Yes, bae mi joenem i go long olgeta, ol branj blong mama tri blong olgeta, blong mi save sevem ol rus tu long mi bakegen, blong taem we bae oli strong inaf maet bae oli karem ol gudfala frut long mi, mo bae mi glad yet long ol frut blong plantesen blong mi."},{"vNo":"55 ","txt":"Mo i bin hapen se oli bin tekem samfala long stret tri we i bin kam wael, mo bin joenem i go long ol stret tri, we oli bin kam wael tu."},{"vNo":"56 ","txt":"Mo oli bin tekem ol branj tu long ol stret tri ia we i bin kam wael, mo bin joenem olgeta i go long mama tri blong olgeta."},{"vNo":"57 ","txt":"Mo Lod blong plantesen i bin talem long wokman se: No katemaot ol wael branj long ol tri be olgeta nomo we oli konkon tumas; mo long olgeta, bae yu joenem folem wanem we mi bin talem."},{"vNo":"58 ","txt":"Mo bae yumitu givim gudfala kakae bakegen long ol tri blong plantesen, mo bae yumitu katem blong klinim ol branj blong ol tri ia; mo bae yumitu katemaot long ol tri ia, ol branj we oli rere, we oli mas ded, mo sakem olgeta i go long faea."},{"vNo":"59 ","txt":"Mo mi mekem samting ia blong, maet, ol rus blong ol tri ia i save tekem paoa from oli gud tumas; mo from ol branj i jenis, mekem se ol gudfala wan i save winim ol rabis wan."},{"vNo":"60 ","txt":"Mo from we mi bin sevem ol stret branj mo ol rus blong ol tri ia, mo from we mi bin joenem long olgeta, ol stret branj bakegen i go long mama tri blong olgeta, mo mi bin sevem ol rus blong mama tri blong olgeta, blong, maet, ol tri blong plantesen blong mi i save karem ol gudfala frut bakegen; mo blong mi save gat glad bakegen long ol frut blong plantesen blong mi, mo, maet, blong mi save glad tumas we mi bin sevem ol rus mo ol branj blong fas frut—"},{"vNo":"61 ","txt":"From samting ia, go stat, mo singaotem ol wokman blong mekem se yumi save wok had oltaem wetem paoa blong yumi long plantesen, blong yumi save mekem rere rod, blong mekem se mi save karem i kam bakegen ol stret frut, we stret frut ia i gud, mo i gudgudfala bitim evri narafala frut."},{"vNo":"62 ","txt":"From samting ia, bae yumitu go stat mo wok wetem paoa blong yumitu blong las taem ia, from luk en i stap kam klosap, mo hemia i las taem we bae mi katem plantesen blong mi blong klinim."},{"vNo":"63 ","txt":"Joenem ol branj; stat long ol laswan blong mekem se oli save kam faswan, mo blong mekem se ol faswan oli save kam laswan, mo digim raonabaot ol tri ia, ol yangfala tugeta wetem ol olfala, faswan mo laswan; mo laswan mo faswan, blong mekem se evriwan i save kasem gudfala kakae wan taem bakegen blong las taem."},{"vNo":"64 ","txt":"From samting ia, digim raonabaot long olgeta, mo katem blong klinim olgeta, mo putum sitsit blong anamol long olgeta wan taem moa, blong las taem, from en i stap kam klosap. Mo sapos i olsem se ol joen bae i gru, mo karem stret frut, ale bae yufala i mekem rere rod blong olgeta."},{"vNo":"65 ","txt":"Mo taem we oli stat blong gru bae yufala i katemaot ol branj we i karem ol konkon frut, folem paoa blong ol gudfala wan mo saes blong olgeta; mo bae yufala i no katemaot ol nogud wan blong olgeta evriwan wan taem, from mi fraet se bae ol rus blong olgeta bae i strong tumas blong joenem, mo ol joen blong olgeta bae i ded, mo mi lusum ol tri blong plantesen blong mi."},{"vNo":"66 ","txt":"From mi harem nogud se bae mi lusum ol tri long plantesen blong mi; from samting ia bae yufala i tekemaot ol nogud wan long semfala spid we ol gudfala wan i stap gru, blong mekem se rus mo antap blong hem, bae oli gat semfala paoa, kasem taem we ol gudfala wan bae i winim ol nogud wan, mo oli katem daon ol nogud wan mo sakem olgeta i go long faea, blong oli no mekem doti long graon blong plantesen blong mi; mo olsem ia nao bae mi brumaot ol nogud wan long plantesen blong mi."},{"vNo":"67 ","txt":"Mo ol branj blong stret tri bae mi joenem i go bakegen long stret tri;"},{"vNo":"68 ","txt":"Mo ol branj blong stret tri bae mi joenem long ol stret branj blong tri ia; mo olsem ia nao bae mi karem olgeta i kam tugeta bakegen, blong mekem se bae oli karem ol stret frut, mo bae oli kam wan."},{"vNo":"69 ","txt":"Mo ol nogud wan bae oli sakemaot, yes, aot long evri graon blong plantesen blong mi tu; from luk, long wan taem ia nomo bae mi katem blong klinim plantesen blong mi."},{"vNo":"70 ","txt":"Mo i bin hapen se Lod blong plantesen i bin sendem wokman blong hem; mo wokman i bin go mo i bin mekem olsem we Lod i bin givim oda long hem, mo i bin tekem i kam samfala moa wokman; mo oli no bin plante tumas."},{"vNo":"71 ","txt":"Mo Lod blong plantesen i bin talem long olgeta se: Go stat, mo wok long plantesen, wetem paoa blong yufala. From luk, hemia i las taem we bae mi givim gudfala kakae long plantesen blong mi; from en i stap klosap nao, mo en blong taem blong pikimap frut i stap kam kwik; mo sapos yufala i wok wetem paoa blong yufala wetem mi, bae yufala i gat glad long ol frut we bae mi hipimap long mi bakegen, blong mi save yusum long taem we bae i kam kwik."},{"vNo":"72 ","txt":"Mo i bin hapen se ol wokman i bin go mo wok wetem paoa blong olgeta; mo Lod blong plantesen i bin wok tu wetem olgeta; mo oli bin obei long ol komanmen blong Lod blong plantesen long evri samting."},{"vNo":"73 ","txt":"Mo i bin stat blong gat ol stret frut bakegen long plantesen; mo ol stret branj i bin stat blong gru mo kam plante tumas; mo ol wael branj oli bin stat blong katemaot, mo blong sakemaot olgeta; mo oli bin kipim ol rus mo antap blong hem i sem mak, folem paoa blong hem."},{"vNo":"74 ","txt":"Mo olsem ia nao oli bin wok, wetem evri fasin blong wok had oltaem folem ol komanmen blong Lod blong plantesen, kasem taem we ol nogud wan tu oli bin sakemaot long plantesen, mo Lod i bin sevem long hem bakegen mekem se ol tri i bin karem ol stret frut bakegen; mo oli bin kam olsem wan bodi; mo ol frut i bin sem mak; mo Lod blong plantesen i bin sevem long hem bakegen ol stret frut, we i gudgudfala tumas long hem long stat kasem naoia."},{"vNo":"75 ","txt":"Mo i bin hapen se taem we Lod blong plantesen i bin luk se ol frut blong hem i bin gud, mo se plantesen blong hem i nomo rabis, hem i bin singaotem ol wokman blong hem blong kam, mo i bin talem long olgeta se: Luk, blong las taem ia yumi bin givim gudfala kakae long plantesen blong mi; mo yufala i luk we mi bin mekem folem wanem we mi bin wantem; mo mi bin sevem ol stret frut, we i gud, olsem we i bin stap long stat tu. Mo yufala i kasem blesing; from we yufala i bin wok had oltaem wetem mi long plantesen blong mi mo bin holem ol komanmen blong mi, mo yufala i bin karem i kam long mi bakegen ol stret frut, mekem se plantesen blong mi i nomo rabis, mo ol nogud wan oli sakemaot, luk bae yufala i gat glad wetem mi from ol frut blong plantesen blong mi."},{"vNo":"76 ","txt":"From luk, blong wan longfala taem bae mi hipimap ol frut blong plantesen blong mi long miwan bakegen blong mi save yusum long taem, we taem blong pikim ol frut i pas, we i stap kam kwik taem tumas; mo blong las taem mi bin givim gudfala kakae long plantesen blong mi mo mi bin katem blong klinim hem, mo bin digim raonabaot long hem, mo bin putum sitsit blong anamol long hem; from samting ia, bae mi hipimap long miwan bakegen ol frut ia, blong wan longfala taem, folem wanem we mi bin talemaot."},{"vNo":"77 ","txt":"Mo taem we taem ia i kam we ol nogud frut bae i kambak long plantesen blong mi, ale bae mi mekem se oli pikimap ol gudfala wan mo ol nogud wan; mo bae mi sevem ol gudfala wan blong mi bakegen, mo ol nogud wan bae mi sakemaot i go long ples blong hem. Mo afta, i kam en blong taem blong pikimap frut; mo bae mi mekem se faea i bonem plantesen blong mi."}]}