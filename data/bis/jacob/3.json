{"heading":"Olgeta we hat blong olgeta i klin i kasem gudfala toktok blong God—Stret fasin blong ol man blong Leman i bitim hemia blong ol man blong Nifae—Jekob i wonem agensem fasin ia blong slip wetem wan man o woman aotsaed long mared, Fasin blong gat rabis tingting long wan woman o man, mo evri sin. Raonabaot 544–421 yia bifo Kraes i bon.","prevAbbr":"jacob","prevNo":2,"nextAbbr":"jacob","nextNo":4,"chapterTitle":"Jekob 3","verses":[{"vNo":"1 ","txt":"Be luk, mi, Jekob, bae mi toktok long yufala we hat blong yufala i klin. Luk long God wetem strong tingting, mo prea long hem wetem fet we i tumas, mo bae hem i leftemap tingting blong yufala long ol hadtaem blong yufala, mo bae hem i toktok from stamba tingting blong yufala, mo sendem daon jastis long olgeta we oli lukaotem blong smasem gud yufala."},{"vNo":"2 ","txt":"O yufala evriwan we hat blong yufala i klin, leftemap ol hed blong yufala mo kasem gudfala toktok blong God, mo kakae gud long lav blong hem; from yufala i save, sapos ol tingting blong yufala i stap strong blong oltaem."},{"vNo":"3 ","txt":"Be, sore tumas, sore tumas, long yufala we hat blong yufala i no klin, we i doti long dei ia long fored blong God; from hemia nomo sapos yufala i no sakem sin blong yufala, bae Lod i panisim graon from yufala; mo ol man blong Leman, we oli no doti olsem yufala, be Lod i bin panisim olgeta wetem wan strong panis, bae oli panisim yufala i go kasem taem we oli smasem gud yufala."},{"vNo":"4 ","txt":"Mo taem i kam kwik tumas, se sapos yufala i no sakem sin blong yufala, bae oli tekem graon blong yufala we yufala i kasem long ol papa blong yufala, mo Lod God bae i tekem olgeta we i stret aot long medel blong yufala."},{"vNo":"5 ","txt":"Luk, ol man blong Leman ol brata blong yufala, we yufala no laekem olgeta from ol doti blong olgeta mo panis we i bin kam long ol skin blong olgeta, oli moa stret bitim yufala; from oli no bin fogetem komanmen blong Lod, we hem i bin givim long papa blong yumi—blong bae oli gat wan woman nomo, mo ol narafala woman bae oli no gat wan, mo no mas gat ol fasin blong stap slip olbaot long medel blong olgeta."},{"vNo":"6 ","txt":"Mo nao, komanmen ia, oli holem; from samting ia, from oli folem komanmen ia, Lod God bae i no smasem gud olgeta, be bae i gat sore long olgeta; mo wan dei bae Lod i blesem olgeta."},{"vNo":"7 ","txt":"Luk, ol man blong olgeta i lavem ol woman blong olgeta, mo ol woman blong olgeta i lavem ol man blong olgeta; mo ol man mo ol woman blong olgeta i lavem ol pikinini blong olgeta; mo no bilif blong olgeta mo fasin blong no laekem man i go long yufala from ol rabis fasin blong ol bubu blong olgeta; from samting ia, hamas moa yufala i gud bitim olgeta, long ae blong bigfala Krieta blong yufala?"},{"vNo":"8 ","txt":"O ol brata blong mi, mi fraet se hemia nomo sapos yufala i no sakem ol sin blong yufala bae ol skin blong olgeta bae i moa waet bitim ol skin blong yufala, taem we yufala i kam stanap long fored blong jea blong God wetem olgeta."},{"vNo":"9 ","txt":"From samting ia, wan komanmen mi givim long yufala, we i toktok blong God, se yufala i nomo toktok nogud agensem olgeta from ol skin blong olgeta i dak; mo tu bae yufala i nomo toktok nogud long olgeta from ol doti blong olgeta; be bae yufala tingbaot ol doti blong yufala nomo, mo tingbaot se ol doti blong olgeta i bin kam from ol bubu blong olgeta."},{"vNo":"10 ","txt":"From samting ia, bae yufala i tingbaot ol pikinini blong yufala, olsem wanem we yufala i bin mekem ol hat blong olgeta i harem nogud from eksampol we yufala i bin soem long fored blong olgeta; mo tu, tingbaot se yufala i save, from ol doti blong yufala, tekem ol pikinini blong yufala i go lus, mo ol sin blong olgeta bae i foldaon long ol hed blong yufala long las dei."},{"vNo":"11 ","txt":"O ol brata blong mi, lisin long ol toktok blong mi; wekemap ol paoa blong ol sol blong yufala; sekem yufala bakegen blong wekap long slip blong ded; mo mekem yufala i go fri long ol soa blong hel blong mekem se bae yufala i no kam ol enjel blong devel, blong oli sakem yufala i go long lek blong faea mo salfa, we i nambatu ded."},{"vNo":"12 ","txt":"Mo nao, mi, Jekob, mi bin talem plante moa samting long ol pipol blong Nifae, blong wonem olgeta agensem fasin ia blong slip wetem man o woman aotsaed long mared mo fasin blong gat rabis tingting, mo evri kaen sin mo mi bin talem long olgeta ol nogud samting we bae i hapen long olgeta sapos oli mekem ol rabis samting ia."},{"vNo":"13 ","txt":"Mo wan handred pat blong ol histri blong pipol ia, we nao i bin stat blong kam plante, oli no save raetem olgeta long ol buk ia; be plante long ol histri ia, mi bin raetem olgeta long olgeta buk we oli moa bigfala, mo ol faet blong olgeta, mo ol rao blong olgeta, mo ol rul blong ol king blong olgeta."},{"vNo":"14 ","txt":"Olgeta buk ia oli singaotem olgeta ol buk blong Jekob, mo Nifae i bin mekem olgeta wetem han blong hem. Mo mi stop blong talemaot ol toktok ia."}]}