{"heading":"Нефитите спазват закона на Моисей, очакват пришествието на Христа и преуспяват в страната. Много пророци се трудят, за да държат людете в пътя на истината. Около 399–361 г. пр. Хр.","prevAbbr":"enos","prevNo":1,"nextAbbr":"omni","nextNo":1,"chapterTitle":"Яром 1","verses":[{"vNo":"1 ","txt":"Сега ето, аз, Яром, пиша няколко слова по заповед на баща ми, Енос, за да се води родословието ни."},{"vNo":"2 ","txt":"И тъй като тези плочи са малки, и тъй като тези неща са написани в полза на братята ни, ламанитите, затова е необходимо да пиша малко; но аз няма да пиша за моите пророчества, нито за моите откровения. Защото какво повече бих могъл да напиша от това, което бащите ми са написали? Не разкриха ли те плана за спасението? Аз ви казвам: Да! И това ми е достатъчно."},{"vNo":"3 ","txt":"Ето, необходимо е да се направи много сред тези люде, поради коравосърдечието им и глухотата на ушите им, и слепотата на умовете им, и коравовратието им; при все това Бог е много милостив към тях и не ги е помел още от лицето на земята."},{"vNo":"4 ","txt":"И има мнозина измежду нас, които имат много откровения, защото те не всички са коравовратни. И всички, които не са коравовратни и имат вяра, имат общение със Светия Дух, Който се явява на чедата човешки според вярата им."},{"vNo":"5 ","txt":"И сега, ето, бяха се изминали двеста години и народът на Нефи беше станал силен в страната. Те съблюдаваха да спазват закона на Моисей и да пазят съботния ден свещен за Господа. И не се оскверняваха, нито богохулстваха. И законите на страната бяха извънредно строги."},{"vNo":"6 ","txt":"И те бяха пръснати по голяма част от лицето земята, както и ламанитите. И те бяха извънредно по-многобройни от нефитите; и те обичаха да убиват и пиеха кръвта на животни."},{"vNo":"7 ","txt":"И стана така, че те идваха много пъти да се сражават срещу нас, нефитите. Но царете ни и водачите ни бяха мъже могъщи във вярата на Господа; и те поучаваха людете за пътищата Господни; затова ние устояхме на ламанитите и ги пометохме от земите ни, и започнахме да укрепваме нашите градове и всички места на нашето наследство."},{"vNo":"8 ","txt":"И ние се умножихме извънредно много, и се разпростряхме по лицето на земята, и станахме извънредно богати на злато и на сребро, и на скъпоценности, и на изкусни изработки от дърво, на сгради, и на механизми, също на желязо и мед, пиринч и стомана, като правехме всякакъв вид различни сечива за обработване на земята и оръжия за война — да, островърхата стрела, и колчана, и късото копие, и дългото копие, и всякакви приспособления за война."},{"vNo":"9 ","txt":"И така, бидейки подготвени да посрещнем ламанитите, те нямаха успех срещу нас. И беше потвърдено словото Господне, което Той изрече на бащите ни, казвайки, че: Доколкото вие спазвате заповедите Ми, ще преуспявате в страната."},{"vNo":"10 ","txt":"И стана така, че пророците Господни заплашваха народа на Нефи според Божието слово, че ако те не спазват заповедите и изпаднат в прегрешение, ще бъдат изтребени от лицето на земята."},{"vNo":"11 ","txt":"Затова и пророците, и свещениците, и учителите се трудеха усърдно, увещавайки дълготърпеливо людете да бъдат усърдни; учейки ги на закона на Моисей и целта, за която той е даден; убеждавайки ги да чакат идването на Месията и да вярват в Него, Който ще дойде, като че ли Той беше вече дошъл. И по този начин те ги поучаваха."},{"vNo":"12 ","txt":"И стана така, че правейки това, те ги предпазиха от унищожение от лицето на земята; защото пробождаха сърцата им със словото, като ги подтикваха непрестанно към покаяние."},{"vNo":"13 ","txt":"И стана така, че двеста и тридесет и осем години бяха се изминали във войни и раздори, и разногласия в продължение на повечето от времето."},{"vNo":"14 ","txt":"И аз, Яром, не пиша повече, защото плочите са малки. Но ето, мои братя, вие можете да се обърнете към другите плочи на Нефи; защото ето, на тях са издълбани летописите на войните ни съгласно писанията на царете, или онези, които те заповядаха да бъдат записани."},{"vNo":"15 ","txt":"И аз предавам тези плочи в ръцете на сина си, Омний, за да бъдат запазени според заповедите на бащите ми."}]}