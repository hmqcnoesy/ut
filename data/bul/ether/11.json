{"heading":"Войни, разногласия и нечестие господстват в живота на яредитите. Пророци пророкуват пълното унищожение на яредитите, ако те не се покаят. Народът отхвърля словата на пророците.","prevAbbr":"ether","prevNo":10,"nextAbbr":"ether","nextNo":12,"chapterTitle":"Етер 11","verses":[{"vNo":"1 ","txt":"И в дните на Ком дойдоха също много пророци, които пророкуваха за изтреблението на този велик народ, ако той не се покае, не се обърне към Господа и не изостави убийствата си и нечестието си."},{"vNo":"2 ","txt":"И стана така, че пророците бяха отхвърлени от народа и избягаха при Ком, за да получат неговата защита, защото людете потърсиха да ги унищожат."},{"vNo":"3 ","txt":"И те пророкуваха на Ком за много неща, и той беше благословен във всичките оставащи му дни."},{"vNo":"4 ","txt":"И той живя до доста дълбока старост и му се роди Сивелом; и Сивелом зацарува на негово място. Но братът на Сивелом се разбунтува срещу него и настана извънредно голяма война из цялата земя."},{"vNo":"5 ","txt":"И стана така, че братът на Сивелом накара да бъдат избити всички пророци, които бяха пророкували унищожението на народа."},{"vNo":"6 ","txt":"И настана голямо нещастие по цялата земя, защото те свидетелстваха, че голямо проклятие ще споходи земята, а също и людете, и че ще има голямо унищожение между тях, такова, каквото никога не е имало по лицето на земята, и че костите им ще станат като купове от пръст по лицето на земята, освен ако те не се покаят за нечестието си."},{"vNo":"7 ","txt":"И те не се вслушаха в гласа Господен поради нечестивите си заговори; ето защо, настанаха войни и раздори из цялата земя, а също и голям глад и мор, тъй че настъпи велико унищожение, каквото никога не е било знайно по лицето на земята; и всичко това стана в дните на Сивелом."},{"vNo":"8 ","txt":"И людете започнаха да се покайват за беззаконието си и доколкото те правеха това, Господ ги помилва."},{"vNo":"9 ","txt":"И стана така, че Сивелом беше убит, а Сит — откаран в пленничество и изживя в пленничество всичките си дни."},{"vNo":"10 ","txt":"И стана така, че синът му Аах придоби царството; и той царуваше над людете през всичките си дни. И той вършеше всякакъв вид беззаконие в дните си, с което причиняваше проливането на много кръв; и малко бяха дните му."},{"vNo":"11 ","txt":"И Етем, който беше потомък на Аах, придоби царството; и той също правеше в дните си това, което беше нечестиво."},{"vNo":"12 ","txt":"И стана така, че в дните на Етем дойдоха много пророци и пророкуваха пак на людете; да, те пророкуваха, че Господ ще ги изтреби напълно от лицето на земята, ако не се покаят за беззаконията си."},{"vNo":"13 ","txt":"И стана така, че людете вкоравиха сърцата си и не искаха да се вслушат в словата на пророците; и пророците скърбяха и се отдръпнаха от народа."},{"vNo":"14 ","txt":"И стана така, че Етем раздаваше правосъдие в нечестие във всичките си дни; и му се роди Морон. И стана така, че Морон зацарува на негово място; и Морон вършеше онова, което беше нечестиво пред Господа."},{"vNo":"15 ","txt":"И стана така, че избухна бунт сред народа поради онзи таен заговор, който беше направен за сдобиване с власт и обогатяване; и се издигна между тях в беззаконие един могъщ човек; и той даде битка на Морон, в която събори половината от царството; и той запази половината от царството за много години."},{"vNo":"16 ","txt":"И стана така, че Морон го свали и се сдоби отново с царството си."},{"vNo":"17 ","txt":"И стана така, че се появи друг могъщ човек и той беше потомък на брата на Яред."},{"vNo":"18 ","txt":"И стана така, че той свали Морон и се сдоби с царството; затова Морон изживя в пленничество всичките оставащи му дни; и му се роди Кориантор."},{"vNo":"19 ","txt":"И стана така, че Кориантор изживя в пленничество всичките си дни."},{"vNo":"20 ","txt":"И в дните на Кориантор дойдоха много пророци, които пророкуваха велики и чудни неща и възвестяваха покаяние сред народа; и че, ако те не се покаят, Господ Бог ще им раздаде правосъдие до пълното им унищожение."},{"vNo":"21 ","txt":"И че Господ Бог ще изпрати или издигне друг народ да владее земята чрез Неговата сила, тъй както беше довел бащите им."},{"vNo":"22 ","txt":"И те отхвърлиха всички слова на пророците поради тайното им сдружение и нечестивите им мерзости."},{"vNo":"23 ","txt":"И стана така, че на Кориантор му се роди Етер и той умря, след като изживя в пленничество всичките си дни."}]}