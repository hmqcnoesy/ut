{"heading":"Един цар наследява друг. Някои от царете са праведни, а други — нечестиви. Когато праведността надделява, народът е благословен и Господ го прави да преуспява.","prevAbbr":"ether","prevNo":9,"nextAbbr":"ether","nextNo":11,"chapterTitle":"Етер 10","verses":[{"vNo":"1 ","txt":"И стана така, че Сез, който беше потомък на Хет (защото Хет беше погинал от глада с цялото си домочадие с изключение на Сез), и така, Сез започна да възстановява разорения народ."},{"vNo":"2 ","txt":"И стана така, че Сез си спомняше унищожението на бащите си и устрои едно праведно царство; защото той си спомни за това, което Господ беше направил, превеждайки Яред и неговия брат през бездната; и той ходеше в пътищата Господни; и му се родиха синове и дъщери."},{"vNo":"3 ","txt":"И най-големият му син, който се наричаше Сез, се разбунтува срещу него; въпреки това Сез беше поразен от ръката на един разбойник заради извънредните му богатства, което донесе отново мир на баща му."},{"vNo":"4 ","txt":"И стана така, че баща му съгради много градове по лицето на земята и людете отново започнаха да се умножават по цялото лице на земята. И Сез живя до предълбока старост и му се роди Риплакис. И той умря, и Риплакис зацарува вместо него."},{"vNo":"5 ","txt":"И стана така, че Риплакис не вършеше това, което бе праведно в очите Господни, защото имаше много съпруги и наложници и стовари върху човешките рамене онова, което беше трудно да се понася; да, той обложи народа с тежки данъци; и с данъците съгради много обширни здания."},{"vNo":"6 ","txt":"И си издигна един извънредно красив престол; и построи много тъмници, и който отказваше да плаща данъци, той го хвърляше в тъмница, и който нямаше възможност да плаща данъци, той го хвърляше в тъмница; и ги караше да се трудят непрестанно за издръжката си; и който отказваше да работи, предаваше го на смърт."},{"vNo":"7 ","txt":"И тъй, той се сдоби с всичките си изкусни творения, да, дори неговото чисто злато той накара да се пречиства в тъмницата; и всякакъв вид изящни изделия накара той да се изработват в тъмницата. И стана така, че той съсипа народа с разврата и мерзостите си."},{"vNo":"8 ","txt":"И след като беше царувал в продължение на четиридесет и две години, народът се вдигна на бунт срещу него; и в земята отново настана война, тъй че Риплакис беше убит, а неговите потомци бяха изгонени от земята."},{"vNo":"9 ","txt":"И стана така, че след промеждутък от много години Мориантон (който беше потомък на Риплакис), събра наедно войска от изгнаниците и отиде, и даде битка на народа; и наложи мощта си над много градове; и войната беше извънредно жестока, и трая в продължение на много години; и той завладя цялата земя и се самопостави за цар над цялата земя."},{"vNo":"10 ","txt":"И след като се бе самопоставил за цар, той облекчи товара на людете, чрез което си спечели благоволение в очите на народа; и те го помазаха за техен цар."},{"vNo":"11 ","txt":"И той раздаваше правосъдие на людете, но не и на самия себе си заради многото си блудства; ето защо, той беше отхвърлен от присъствието Господне."},{"vNo":"12 ","txt":"И стана така, че Мориантон съгради много градове и людете станаха извънредно богати при неговото управление, както със сгради, така и със злато и сребро, и с отглежането на зърно, и със стада, и с черди, и с всичко друго, което им беше възстановено."},{"vNo":"13 ","txt":"И Мориантон живя до извънредно дълбока старост, и тогава му се роди Ким; и Ким зацарува на мястото на баща си; и той бе царувал осем години, когато баща му умря. И стана така, че Ким не царуваше в праведност, ето защо, той не беше облагодетелстван от Господа."},{"vNo":"14 ","txt":"И брат му се вдигна на бунт срещу него и го откара в пленничество; и той остана в пленничество във всичките си дни; и му се родиха синове и дъщери в пленничество; и на стари години той роди Левий и се помина."},{"vNo":"15 ","txt":"И стана така, че Левий служи в пленничество в продължение на четиридесет и две години след смъртта на баща си. И той воюва срещу царя на земята и по този начин се сдоби с царството."},{"vNo":"16 ","txt":"И след като получи царството, той вършеше онова, което беше праведно в очите на Господа; и народът му преуспя в земята; и той живя до дълбока старост, и му се родиха синове и дъщери; и му се роди също Кором, когото той помаза за цар на свое място."},{"vNo":"17 ","txt":"И стана така, че Кором правеше онова, което беше добро в очите на Господа във всичките си дни; и му се родиха много синове и дъщери; и след като беше видял много дни, той се помина, тъкмо както всеки на земята; и Кис зацарува на негово място."},{"vNo":"18 ","txt":"И стана така, че Кис се помина също и Лив зацарува вместо него."},{"vNo":"19 ","txt":"И стана така, че Лив също правеше онова, което беше добро в очите на Господа. И в дните на Лив отровните змии бяха изтребени. Ето защо, те започнаха да ходят в земята на юг на лов, за да доставят храна за людете по земята, понеже земята беше пълна с горски животни. А самият Лив стана голям ловец."},{"vNo":"20 ","txt":"И те построиха голям град до тесния проход на мястото, където морето разделя земята."},{"vNo":"21 ","txt":"И те запазиха земята на юг ненаселена, за да имат лов. И цялото лице на земята на север беше покрито с обитатели."},{"vNo":"22 ","txt":"И те бяха извънредно трудолюбиви и купуваха, продаваха и търгуваха помежду си, за да могат да се обогатяват."},{"vNo":"23 ","txt":"И обработваха всякакъв вид руди, и правеха злато и сребро, и желязо, и пиринч, и всякакъв вид метали; и те ги изкопаваха от земята, ето защо, натрупаха грамадни купове земя, за да се сдобият със златна, сребърна, желязна и медна руда. И произвеждаха всякакъв вид изящни изделия."},{"vNo":"24 ","txt":"И имаха коприни и препреден висон; и изработваха всякакъв вид плат, за да могат да покрият голотата си."},{"vNo":"25 ","txt":"И правеха всякакъв вид сечива за обработване на земята — да орат и сеят, да жънат и копаят, и също да вършеят."},{"vNo":"26 ","txt":"И те произвеждаха всякакъв вид сечива, в които впрягаха животните си."},{"vNo":"27 ","txt":"И правеха всякакъв вид оръжия за война. И произвеждаха всякакъв вид изделия с извънредно изкусна изработка."},{"vNo":"28 ","txt":"И никога не е имало по-благословен народ от тях и по-преуспяващ чрез ръката Господна. И те бяха в земя, отбрана от всички земи, защото Господ го беше казал."},{"vNo":"29 ","txt":"И стана така, че Лив живя много години и му се народиха синове и дъщери; и му се роди също Артом."},{"vNo":"30 ","txt":"И стана така, че Артом зацарува на мястото на баща си. И след като Артом бе царувал в продължение на двадесет и четири години, ето, царството му бе отнето. И той служи много години в пленничество, да, чак всичките оставащи му дни."},{"vNo":"31 ","txt":"И му се роди Хет, и Хет изживя в пленничество всичките си дни. И на Хет се роди Аарон, и Аарон изживя всичките си дни в пленничество; роди му се и Амнигада, и Амнигада изживя всичките си дни в пленничество; и му се роди Кориантум, и Кориантум изживя всичките си дни в пленничество; и му се роди Ком."},{"vNo":"32 ","txt":"И стана така, че Ком увлече след себе си половината от царството. И той царуваше над половината от царството четиридесет и две години; и той отиде да се сражава срещу цар Амгид и те воюваха в продължение на много години, през което време Ком взе надмощие над Амгид и се сдоби с власт над останалата част от царството."},{"vNo":"33 ","txt":"И в дните на Ком започна да има разбойници в земята; и те възприеха древните тайни планове и предаваха клетви по начина на древните, и отново потърсиха да унищожат царството."},{"vNo":"34 ","txt":"Сега, Ком се борѝ много срещу тях, обаче не успя да ги надвие."}]}