{"heading":"Корабът е завършен. Споменават се ражданията на Яков и Иосиф. Цялата група се качва на кораба и потегля за обетованата земя. Синовете на Исмаил и техните жени участват в бурни веселия и бунт. Нефи е завързан и ужасна буря отнася кораба назад. Нефи е освободен и бурята спира благодарение на молитвата му. Хората пристигат в обетованата земя. Около 591–589 г. пр. Хр.","prevAbbr":"1-ne","prevNo":17,"nextAbbr":"1-ne","nextNo":19,"chapterTitle":"1 Нефи 18","verses":[{"vNo":"1 ","txt":"И стана така, че те се поклониха на Господа и дойдоха с мене; и ние изработихме дървени греди с изкусна изработка. И Господ ми показваше от време на време по какъв начин трябва да изработвам дървените греди за кораба."},{"vNo":"2 ","txt":"Сега аз, Нефи, не изработвах гредите по начина, който бях научил от човеците, нито пък построих кораба по начина на човеците; но го построих по начина, който Господ ми беше показал; ето защо, той не беше по начина на човеците."},{"vNo":"3 ","txt":"И аз, Нефи, често ходех в планината и се молех често на Господа; ето защо, Господ ми показа велики неща."},{"vNo":"4 ","txt":"И стана така, че след като бях завършил кораба според словото Господне, братята ми видяха, че той беше хубав и изработката му беше извънредно добра; затова те се смириха отново пред Господа."},{"vNo":"5 ","txt":"И стана така, че гласът Господен дойде към баща ми, че ние трябва да се вдигнем и да слезем в кораба."},{"vNo":"6 ","txt":"И стана така, че на другия ден, след като бяхме приготвили всички неща, много плодове и месо от пустошта, и мед в изобилие, и запаси според както Господ ни беше заповядал, ние слязохме в кораба с всичкия си товар и семената ни, и всичко това, което бяхме донесли с нас, всеки според своята възраст. И така ние всички слязохме в кораба — с жените си и децата си."},{"vNo":"7 ","txt":"И сега, на баща ми му се бяха родили двама синове в пустошта; по-възрастният се казваше Яков, а по-младият — Иосиф."},{"vNo":"8 ","txt":"И стана така, че след като всички бяхме слезли в кораба и бяхме взели със себе си нашите запаси и нещата, за които ни бе заповядано, ние се впуснахме в морето и бяхме понесени от вятъра към обетованата земя."},{"vNo":"9 ","txt":"И след като бяхме носени от вятъра в продължение на много дни, ето, братята ми и синовете на Исмаил, а също и жените им започнаха да се веселят, дотолкова, че започнаха да танцуват и пеят и да говорят с голяма грубост, да, че даже забравиха чрез коя сила бяха доведени дотук; да, те се издигнаха в извънредна грубост."},{"vNo":"10 ","txt":"И аз, Нефи, започнах да се страхувам извънредно много да не би Господ да ни се разгневи и ни порази поради беззаконието ни, така че да бъдем погълнати от дълбините на морето; ето защо, аз, Нефи, започнах да им говоря с голяма сериозност; но ето, те ми се разгневиха, казвайки: Ние не искаме по-малкият ни брат да бъде управител над нас."},{"vNo":"11 ","txt":"И стана така, че Ламан и Лемуил ме хванаха и ме вързаха с върви, и се отнесоха към мен с голяма жестокост; при все това Господ го позволи, че да им покаже силата Си в изпълнението на словото Си, което беше изрекъл относно нечестивите."},{"vNo":"12 ","txt":"И стана така, че след като те ме бяха вързали дотолкова, че не можех да мръдна, компасът, който бе приготвен от Господа, спря да работи."},{"vNo":"13 ","txt":"Ето защо, те не знаеха повече накъде да направляват кораба, дотолкова, че когато се надигна голяма буря, да, голям и ужасен ураган, ние бяхме носени назад по водите в продължение на три дена; и те започнаха да се страхуват извънредно да не би да бъдат удавени в морето; при все това те не ме развързаха."},{"vNo":"14 ","txt":"И на четвъртия ден, откакто бяхме носени назад, бурята започна да става извънредно силна."},{"vNo":"15 ","txt":"И стана така, че ние бяхме почти погълнати от дълбините на морето. И след като бяхме носени назад по водите в продължение на четири дена, братята ми започнаха да разбират, че възмездията Божии са върху тях и че те трябва да погинат, освен ако не се покаят за беззаконията си; ето защо, те дойдоха при мене и развързаха връзките, които бяха около китките ми, и ето, те бяха извънредно подути; а също и глезените ми бяха много подути и големи бяха болките ми."},{"vNo":"16 ","txt":"При все това аз обърнах очите си към моя Бог и Го славих през целия ден, и аз не роптаех срещу Господа поради злощастията си."},{"vNo":"17 ","txt":"Сега баща ми, Лехий, им беше казал много неща, също и на синовете на Исмаил, но ето, те изричаха много заплахи срещу всеки, който говореше за мене; а родителите ми, бидейки налегнати от годините и като изживяха голяма скръб заради децата си, бяха повалени, да, тъкмо върху болничните им ложета."},{"vNo":"18 ","txt":"Поради тяхната мъка и много скръб и поради беззаконието на братята ми, те бяха на път дори да бъдат изведени от това време, за да посрещнат Техния Бог; да, сивите им коси бяха на път да бъдат положени дълбоко в пръстта; да, те бяха близо до това да бъдат хвърлени със скръб в един воден гроб."},{"vNo":"19 ","txt":"А Яков и Иосиф, бидейки малки и имайки нужда от много храна, бяха измъчвани поради страданията на майка им; и нито жена ми със сълзите и молитвите си, нито децата ми не можаха да смекчат сърцата на братята ми, че да ме отвържат."},{"vNo":"20 ","txt":"И нямаше нищо, освен силата Божия, която ги заплаши с унищожение, което можеше да смекчи сърцата на братята ми; ето защо, когато видяха, че скоро ще бъдат погълнати от дълбините на морето, те дотолкова се покаяха за нещата, които бяха сторили, че ме отвързаха."},{"vNo":"21 ","txt":"И стана така, че след като ме бяха отвързали, ето, аз взех компаса и той заработи според моите желания. И стана така, че аз се помолих на Господа; и след като се бях помолил, ветровете стихнаха и бурята спря, и настана голямо спокойствие."},{"vNo":"22 ","txt":"И стана така, че аз, Нефи, поведох кораба така, че да заплуваме отново към обетованата земя."},{"vNo":"23 ","txt":"И стана така, че след като бяхме плували в продължение на много дни, ние пристигнахме в обетованата земя; и слязохме на земята и опънахме шатрите си; и ние я нарекохме Обетована земя."},{"vNo":"24 ","txt":"И стана така, че започнахме да обработваме земята и започнахме да засяваме семена; да, посадихме в земята всичките си семена, които бяхме донесли от земята на Ерусалим. И стана така, че те пораснаха изключително бързо; ето защо, ние бяхме благословени в изобилие."},{"vNo":"25 ","txt":"И стана така, че като пътувахме в пустошта, ние открихме в земята на обета зверове от всякакъв вид в горите, и крави, и волове, и магарета, и коне, и кози, и диви кози, и всякакъв вид диви животни, които бяха от полза за човека. И ние намерихме всякакъв вид руда — и златна, и сребърна, и медна."}]}