{"heading":"Израил ще бъде разпръснат по цялото лице на земята. Езичниците ще закърмят и подхранват Израил с Евангелието в последните дни. Израил ще бъде събран и спасен, а грешните ще изгорят като стърнище. Царството на дявола ще бъде разрушено, а Сатана ще бъде завързан. Около 588–570 г. пр. Хр.","prevAbbr":"1-ne","prevNo":21,"nextAbbr":"2-ne","nextNo":1,"chapterTitle":"1 Нефи 22","verses":[{"vNo":"1 ","txt":"И сега стана така, че след като аз, Нефи, бях прочел тези неща, които бяха издълбани на плочите от пиринч, братята ми дойдоха при мене и ми казаха: Какво означават тези неща, които прочете? Ето, трябва ли те да бъдат разбрани като духовни неща, които ще станат според духа, а не според плътта?"},{"vNo":"2 ","txt":"И аз, Нефи, им казах: Ето, те бяха проявени на пророка чрез гласа на Духа; защото чрез Духа стават знайни на пророците всички неща, които ще споходят чедата човешки според плътта."},{"vNo":"3 ","txt":"Ето защо, нещата, за които съм прочел, са неща, принадлежащи на нещата и тленни и духовни; защото изглежда, че домът Израилев рано или късно ще бъде разпръснат по цялото лице на земята и също сред всички народи."},{"vNo":"4 ","txt":"И ето, има мнозина, които са вече загубени за знанието на онези, които са в Ерусалим. Да, по-голямата част от всички племена са били откарани надалеч и пръснати насам-натам по островите в морето; и къде са, никой от нас не знае, освен че знаем, че те са били отведени надалеч."},{"vNo":"5 ","txt":"И откакто те са били отведени надалеч, тези неща са били пророкувани относно тях и също относно всички онези, които по-късно ще бъдат разпръснати и объркани заради Светия Израилев; защото срещу Него те ще вкоравят сърцата си; ето защо, те ще бъдат разпръснати сред всички народи и ще бъдат мразени от всички човеци."},{"vNo":"6 ","txt":"При все това, след като бъдат отгледани от езичниците и Господ простре ръката Си към езичниците, и ги издигне като знаме, и децата им бъдат носени на ръцете им, и дъщерите им носени на раменете им, ето, тези неща, за които се говори, ще станат; понеже такива са заветите Господни с бащите ни; и това се отнася за нас в идните дни, също и за всичките ни братя, които са от дома Израилев."},{"vNo":"7 ","txt":"И това означава, че идва времето, когато, след като домът Израилев е бил разпръснат и объркан, Господ Бог ще въздигне един могъщ народ сред езичниците, да, тъкмо по лицето на тази земя; и от тях потомството ни ще бъде разпръснато."},{"vNo":"8 ","txt":"И след като потомството ни бъде разпръснато, Господ Бог ще продължи да върши чудно дело сред езичниците, което ще бъде от голяма ценност за потомството ни; ето защо, това е оприличено с тяхното хранене от езичниците и носенето им на ръце и на рамене от тях."},{"vNo":"9 ","txt":"И това също ще бъде ценно за езичниците; и не само за езичниците, а и за целия дом Израилев за разкриването на заветите на Отца от небесата с Авраама, казвайки: В твоето потомство ще бъдат благословени всичките племена на земята."},{"vNo":"10 ","txt":"И аз бих желал, братя мои, да знаете, че всички племена на земята не могат да бъдат благословени, освен ако Той не запретне ръката Си пред очите на народите."},{"vNo":"11 ","txt":"Ето защо, Господ Бог ще продължи да запрята ръката Си пред очите на всички народи, осъществявайки Неговите завети и Евангелието Си за онези, които са от дома Израилев."},{"vNo":"12 ","txt":"Затова Той ще ги изведе отново от пленничество и те ще бъдат събрани заедно в земите на тяхното наследство; и те ще бъдат извадени от забвението и мрака; и те ще узнаят, че Господ е техният Спасител и техният Изкупител, Могъщият Израилев."},{"vNo":"13 ","txt":"И кръвта на онази огромна и мерзка църква, която е блудницата на цялата земя, ще се обърне върху собствените им глави; защото те ще воюват помежду си, и мечът от ръцете им ще падне върху собствените им глави и те ще се опият със собствената си кръв."},{"vNo":"14 ","txt":"И всички народи, които воюват срещу тебе, о, доме Израилев, ще се обърнат един срещу друг и те ще паднат в ямата, която изкопаха, за да хванат в клопка Господния народ. И всички онези, които се бият против Сион, ще бъдат унищожени, и онази велика блудница, която е извратила правите пътища Господни, да, онази огромна и мерзка църква ще рухне в праха и голямо ще бъде падението ѝ."},{"vNo":"15 ","txt":"Защото ето, казва пророкът, бързо идва времето, когато Сатана не ще има повече власт над сърцата на чедата човешки; защото денят идва скоро, когато всички горделиви и онези, които вършат нечестие, ще бъдат като стърнище; и идва денят, когато те трябва да бъдат изгорени."},{"vNo":"16 ","txt":"Защото скоро идва времето, когато пълнотата на Божия гняв ще се излее върху всичките чеда човешки; понеже Той не ще изтърпи нечестивите да унищожат праведните."},{"vNo":"17 ","txt":"Ето защо, Той ще запази праведните чрез силата Си, дори и ако е тъй, че трябва пълнотата на гнева Му да се излее и праведните да бъдат запазени, чак до унищожаване на враговете им с огън. Ето защо, праведните няма защо да се страхуват; защото така каза пророкът, те ще бъдат спасени, даже ако е тъй, че е чрез огън."},{"vNo":"18 ","txt":"Ето, братя мои, аз ви казвам, че тези неща ще станат скоро; да, тъкмо кръв и огън, и пáри от дим трябва дойдат; и нужно е това да стане по лицето на тази земя; и това ще стане с човеците според плътта, ако е тъй, че те вкоравят сърцата си против Светия Израилев."},{"vNo":"19 ","txt":"Защото ето, праведните няма да погинат, защото със сигурност трябва да дойде времето, когато всички онези, които се бият срещу Сион, ще бъдат отхвърлени."},{"vNo":"20 ","txt":"И Господ непременно ще подготви пътя за народа си в изпълнение на словата на Моисей, които той изрече, казвайки: Един пророк вашият Господ Бог ще въздигне за вас, такъв като мене; него ще слушате във всичко, каквото ви каже. И ще стане така, че всички онези, които не послушат този пророк, ще бъдат отхвърлени от средата на народа."},{"vNo":"21 ","txt":"И сега, аз, Нефи, ви заявявам, че този пророк, за когото говорѝ Моисей, беше Светият Израилев; затова Той ще раздава правосъдие в праведност."},{"vNo":"22 ","txt":"И праведните не е нужно да се страхуват, защото те са онези, които не ще бъдат объркани, а тъкмо царството на дявола, което ще бъде изградено сред чедата човешки, което царство е установено сред онези, които са в плътта;"},{"vNo":"23 ","txt":"защото бързо ще дойде времето, когато всички църкви, които са изградени за обогатяване, и всички онези, които са изградени за сдобиване с власт над плътта, и онези, които са изградени, за да станат известни в очите на света, и онези, които търсят плътските страсти и светските неща, и да вършат всякакъв вид беззаконие; да, накрая всички онези, които принадлежат към царството на дявола, те са тези, които трябва да се страхуват, да треперят и да се тресат; те са тези, които трябва да бъдат сведени ниско в праха; те са тези, които трябва да бъдат унищожени като стърнище; и това е според словата на пророка."},{"vNo":"24 ","txt":"И бързо идва времето, когато праведните трябва да бъдат изведени като телета от обора и когато Светият Израилев трябва да царува и господства с мощ, и със сила, и велика слава."},{"vNo":"25 ","txt":"И Той събира чедата си от четирите краища на земята; и Той преброява овцете Си, и те Го познават; и ще има едно стадо и един пастир; и Той ще храни овцете си и в Него те ще намерят паша."},{"vNo":"26 ","txt":"И поради праведността на Неговия народ Сатана няма власт; ето защо, той няма да може да бъде отвързан в продължение на много години; понеже той няма власт над сърцата на людете, защото те живеят в праведност и Светият Израилев царува."},{"vNo":"27 ","txt":"И сега, ето, аз, Нефи, ви казвам, че всички тези неща трябва да станат според плътта."},{"vNo":"28 ","txt":"Но ето, всички народи, племена, езици и люде, ще живеят в безопасност със Светия Израилев, ако бъде тъй, че те се покаят."},{"vNo":"29 ","txt":"И сега, аз, Нефи, привършвам, тъй като не смея да говоря повече относно тези неща."},{"vNo":"30 ","txt":"Затова, братя мои, аз бих желал да разберете, че нещата, които са написани на плочите от пиринч, са истинни; и те свидетелстват, че човек трябва да се подчинява на заповедите Божии."},{"vNo":"31 ","txt":"Ето защо, вие не трябва да мислите, че аз и баща ми сме единствените, които сме свидетелствали за тях и също поучавали за тях. Следователно, ако се подчините на заповедите и устоите до края, вие ще бъдете спасени в последния ден. И тъй е. Амин."}]}