{"heading":"Сария се оплаква от Лехий. И двамата се радват на завръщането на синовете им. Те принасят жертви. Плочите от пиринч съдържат писанията на Моисей и на пророците. Плочите определят Лехий като потомък на Иосиф. Лехий пророкува относно потомството си и запазването на плочите. Около 600–592 г. пр. Хр.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 Нефи 5","verses":[{"vNo":"1 ","txt":"И стана така, че след като бяхме слезли при баща ни в пустошта, ето, той бе изпълнен с радост, а също и майка ми Сария беше извънредно доволна, тъй като наистина беше скърбила по нас."},{"vNo":"2 ","txt":"Понеже тя беше предположила, че ние сме погинали в пустошта и се беше оплаквала също и срещу баща ми, наричайки го човек с видения, казвайки: Ето, ти ни изведе от земята на нашето наследство и синовете ми ги няма повече, и ние загиваме в пустошта."},{"vNo":"3 ","txt":"И с такъв език майка ми се била оплаквала срещу баща ми."},{"vNo":"4 ","txt":"И станало така, че баща ми ѝ отговорил, казвайки: Аз знам, че съм човек с видения, защото ако не бях видял Божиите неща във видение, аз не бих познал добрината Божия, а щях да остана в Ерусалим и щях да погина с братята си."},{"vNo":"5 ","txt":"Но ето, аз съм получил една земя на обета, поради което се радвам извънредно; да, и аз знам, че Господ ще избави синовете ми от ръцете на Лаван и ще ги върне отново при нас в пустошта."},{"vNo":"6 ","txt":"И с такъв език баща ми, Лехий, утешаваше майка ми Сария за нас, докато ние пътувахме в пустошта към земята на Ерусалим, за да се сдобием с летописа на юдеите."},{"vNo":"7 ","txt":"И след като се бяхме върнали в шатрата на баща ни, ето, радостта им беше пълна и майка ми се беше утешила."},{"vNo":"8 ","txt":"И тя проговори, казвайки: Сега знам със сигурност, че Господ бе заповядал на мъжа ми да избяга в пустошта, да, аз също знам със сигурност, че Господ е закрилял синовете ми и ги е избавил от ръцете на Лаван, и им е дал сила, чрез която да могат да изпълнят нещата, които Господ им е заповядал. И с такъв език говореше тя."},{"vNo":"9 ","txt":"И стана така, че те се радваха извънредно много, и принесоха жертва и всеизгаряния на Господа, и въздадоха благодарност на Бога Израилев."},{"vNo":"10 ","txt":"И след като бяха въздали благодарност на Бога Израилев, баща ми Лехий взе летописите, които бяха издълбани върху плочите от пиринч, и ги прегледа от самото им начало."},{"vNo":"11 ","txt":"И той видя, че те съдържаха петте книги на Моисей, които разказваха за сътворението на света, а също за Адам и Ева, които бяха нашите първи родители;"},{"vNo":"12 ","txt":"а също и летопис на юдеите от началото, чак до започването на царуването на Седекия, цар на Юда;"},{"vNo":"13 ","txt":"а също и пророчествата на светите пророци от началото чак до започването на царуването на Седекия; а също и много пророчества, които са били изречени чрез устата на Еремия."},{"vNo":"14 ","txt":"И стана така, че баща ми Лехий намери върху плочите от пиринч също и родословие на бащите си; и така той научи, че е потомък на Иосиф; да, точно този Иосиф, който беше син на Яков, който беше продаден в Египет и който беше запазен от ръката Господна, за да може да запази баща си Яков и цялото му домочадие да не погинат от глад."},{"vNo":"15 ","txt":"И те бяха също изведени от пленничество и вън от земята на Египет от същия този Бог, Който ги бе запазил."},{"vNo":"16 ","txt":"И така баща ми Лехий откри родословието на бащите си. И Лаван също бе потомък на Иосиф, ето защо, той и бащите му бяха водили летописите."},{"vNo":"17 ","txt":"И сега, когато баща ми видя всичките тези неща, той беше изпълнен с Духа и започна да пророкува относно неговото потомство."},{"vNo":"18 ","txt":"Че тези плочи от пиринч трябва да достигнат до всички народи, племена, езици и люде, които бяха от неговото потомство."},{"vNo":"19 ","txt":"Ето защо, той каза, че тези плочи от пиринч не ще се изгубят никога, нито пък ще се замъглят повече от времето. И той пророкуваше много неща относно неговото потомство."},{"vNo":"20 ","txt":"И стана така, че досега аз и баща ми бяхме спазвали заповедите, които Господ ни беше заповядал."},{"vNo":"21 ","txt":"И ние се бяхме сдобили с летописите, което Господ ни беше заповядал, и ги изследвахме и открихме, че бяха желателни; да, дори с голяма стойност за нас, дотолкова, че бихме могли да запазим заповедите Господни за децата си."},{"vNo":"22 ","txt":"Ето защо, беше мъдрост Господна, че трябваше да ги носим с нас, като пътувахме в пустошта към земята на обета."}]}