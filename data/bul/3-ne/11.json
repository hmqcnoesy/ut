{"heading":"Отец свидетелства за Своя възлюбен Син. Христос се появява и възвестява единението Си. Хората пипат белезите от раните по ръцете, краката и ребрата Му. Те викат Осанна. Той възвестява способа и начина на кръщение. Духът на раздора е от дявола. Според Христовото учение човеците трябва да повярват, да бъдат кръстени и да получат Светия Дух. Около 34 г. от Хр.","sectionHeading":"Исус Христос се яви пред народа на Нефи, докато множеството е събрано в земята Изобилие и му служи; и по този начин Той им се яви.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3 Нефи 11","verses":[{"vNo":"1 ","txt":"И сега стана така, че имаше едно голямо множество от народа на Нефи, събрано около храма, който беше в земята Изобилие; и те се учудваха, и изумяваха помежду си, и си показваха едни на други великата и чудна промяна, която беше станала."},{"vNo":"2 ","txt":"И те разговаряха също за този Исус Христос, относно смъртта на Когото е било дадено знамение."},{"vNo":"3 ","txt":"И стана така, че докато разговаряха помежду си по този начин, те чуха глас, който като че идваше от небето; и хвърлиха поглед наоколо, защото не разбраха гласа, който чуха; и той не беше рязък глас нито беше силен глас; въпреки това и макар че беше мек глас, той прониза до самата сърцевина онези, които го чуваха, тъй че нямаше част от снагата им, която да не бе сторено да се разтърси; да, гласът ги прониза в самата душа и накара сърцата им да горят."},{"vNo":"4 ","txt":"И стана така, че те чуха отново гласа и не го разбраха."},{"vNo":"5 ","txt":"И за трети път чуха те гласа и отвориха ушите си, за да го чуят; и очите им бяха отправени по посока на звука му; и те гледаха съсредоточено към небето, откъдето идваше звукът."},{"vNo":"6 ","txt":"И ето, третия път те разбраха гласа, който чуха; и той им каза:"},{"vNo":"7 ","txt":"Ето Моя Възлюбен Син, в Когото е Моето благоволение, в Когото прославих името Си — слушайте Него."},{"vNo":"8 ","txt":"И стана така, че когато разбраха, те вдигнаха отново очите си към небето; и ето, те видяха един Човек да се спуска от небесата; и Той беше облечен в бяла роба; и Той слезе и застана сред тях; и очите на цялото множество се обърнаха към Него и людете не смееха да отворят уста, даже за да си говорят едни на други, и не знаеха какво значи това, защото те мислеха, че е ангел, който им се беше явил."},{"vNo":"9 ","txt":"И стана така, че Той простря ръката Си и заговори на людете, казвайки:"},{"vNo":"10 ","txt":"Ето, Аз съм Исус Христос, за Когото пророците свидетелстваха, че ще дойде в света."},{"vNo":"11 ","txt":"И ето, Аз съм светлината и животът на света; и Аз пих от тази горчива чаша, която Отец Ми даде и прославих Отца, вземайки върху Си греховете на света, с което изстрадах волята на Отца във всички неща от началото."},{"vNo":"12 ","txt":"И стана така, че когато Исус изговори тези слова, цялото множество падна на земята; защото те си спомниха, че им беше пророкувано, че Христос ще им се покаже след възнесението Си на небето."},{"vNo":"13 ","txt":"И стана така, че Господ им говорѝ, казвайки:"},{"vNo":"14 ","txt":"Станете и елате при Мене, за да поставите ръце в ребрата Ми, също и за да почувствате белезите от гвоздеите на ръцете Ми и на нозете Ми, за да узнаете, че Аз съм Богът Израилев и Богът на цялата земя и че бях предаден на смърт заради греховете на света."},{"vNo":"15 ","txt":"И стана така, че множеството отиде и поставиха ръце в ребрата Му, и почувстваха белезите от гвоздеите на ръцете Му и нозете Му; и това те направиха, като пристъпваха напред един след друг, докато всичките не се извървяха и не видяха с очите си, и не почувстваха с ръцете си, и не узнаха със сигурност, и не засвидетелстваха, че това беше Този, за Когото пророците бяха писали, че ще дойде."},{"vNo":"16 ","txt":"И когато всичките бяха пристъпили напред и бяха станали сами свидетели, те извикаха в един глас, казвайки:"},{"vNo":"17 ","txt":"Осанна! Благословено да е името на Всевишния Бог! И паднаха в нозете на Исуса и Му се поклониха."},{"vNo":"18 ","txt":"И стана така, че Той говорѝ на Нефи (понеже Нефи беше сред множеството) и му заповяда да пристъпи напред."},{"vNo":"19 ","txt":"И Нефи стана, приближи се, поклони се пред Господа и целуна нозете Му."},{"vNo":"20 ","txt":"И Господ му заповяда да стане. И той стана и се изправи пред Него."},{"vNo":"21 ","txt":"И Господ му каза: Аз ти давам сила да кръщаваш този народ, когато Аз отново се възнеса на небето."},{"vNo":"22 ","txt":"И Господ призова за това други и им каза същото; и Той им даде сила да кръщават. И Той им каза: По този начин вие ще кръщавате и нека да няма никакви спорове между вас."},{"vNo":"23 ","txt":"Истина ви казвам, че всеки, който се покае за греховете си чрез вашите слова и пожелае да бъде кръстен в Моето име, вие ще го кръстите по този начин — ето, вие ще слезете и ще застанете във водата, и в Моето име ще ги кръстите."},{"vNo":"24 ","txt":"И сега, ето словата, които ще произнесете, назовавайки ги по име, казвайки:"},{"vNo":"25 ","txt":"Имайки власт, дадена ми от Исуса Христа, аз те кръщавам в името на Отца, и на Сина, и на Светия Дух. Амин."},{"vNo":"26 ","txt":"И тогава ще ги потопите във водата и ще излезете от водата."},{"vNo":"27 ","txt":"И по този начин ще кръщавате в Моето име, защото ето, истина ви казвам, че и Отец, и Синът, и Светият Дух са едно; и Аз съм в Отца, и Отец е в Мене, и Отец и Аз сме едно."},{"vNo":"28 ","txt":"И според както ви заповядах, тъй ще кръщавате. И няма да има повече никакви спорове между вас, както е имало досега; нито пък ще има повече спорове между вас относно точките на Моето учение, както е имало досега."},{"vNo":"29 ","txt":"Защото истина, истина ви казвам, този, който има духа на раздора, не е от Мене, но е от дявола, който е бащата на раздора и който подтиква сърцата на човеците да спорят гневно едни с други."},{"vNo":"30 ","txt":"Ето, това не е Моето учение — да се подтикват сърцата на човеците към гняв един срещу друг; а Моето учение е това, че такива неща трябва да бъдат премахнати."},{"vNo":"31 ","txt":"Ето, истина, истина ви казвам, Аз ще ви възвестя Моето учение."},{"vNo":"32 ","txt":"И това е Моето учение, и това е учението, което Отец Ми е дал; и Аз свидетелствам за Отца, и Отец свидетелства за Мене, и Светият Дух свидетелства за Отца и за Мене; и Аз свидетелствам, че Отец заповяда на всички човеци, навсякъде, да се покаят и да повярват в Мене."},{"vNo":"33 ","txt":"И който повярва в Мене и е кръстен, същият ще бъде спасен; и това са тези, които ще наследят царството Божие."},{"vNo":"34 ","txt":"А всеки, който не повярва в Мене и не е кръстен, ще бъде прокълнат."},{"vNo":"35 ","txt":"Истина, истина ви казвам, че това е Моето учение, и Аз свидетелствам за него от Отца; и който вярва в Мене, вярва също и в Отца; и на него Отец ще му засвидетелства за Мене, защото Той ще го посети с огън и със Светия Дух."},{"vNo":"36 ","txt":"И тъй Отец ще засвидетелства за Мене, и Светият Дух ще му засвидетелства за Отца и за Мене, защото и Отец, и Аз, и Светият Дух сме едно."},{"vNo":"37 ","txt":"И още ви казвам, че трябва да се покаете и да станете като малко дете, и да бъдете кръстени в Моето име, или вие няма да можете по никакъв начин да получите тези неща."},{"vNo":"38 ","txt":"И отново ви казвам, че трябва да се покаете и да бъдете кръстени в Моето име, и да станете като малко дете, или вие няма да можете по друг начин да наследите царството Божие."},{"vNo":"39 ","txt":"Истина, истина ви казвам, че това е Моето учение и всеки, който гради върху това, той гради върху Моята канара, и портите на пъкъла не ще надвият над него."},{"vNo":"40 ","txt":"И всеки, който извести повече или по-малко от това и го постанови за Мое учение, той самият идва от злото и не е съграден върху Моята канара, а гради на пясъчна основа и портите на пъкъла стоят отворени, за да приемат такива, когато дойдат наводненията и ветровете се стоварят върху тях."},{"vNo":"41 ","txt":"Затова идете при този народ и известете словата, които казах, по всичките краища на земята."}]}