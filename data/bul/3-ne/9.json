{"heading":"В тъмнината гласът на Христа обявява унищожаването на много народи и градове заради тяхното нечестие. Той възвестява също своята божественост, съобщава, че законът на Моисей е изпълнен и кани людете да дойдат при Него и да бъдат спасени. Около 34 г. от Хр.","prevAbbr":"3-ne","prevNo":8,"nextAbbr":"3-ne","nextNo":10,"chapterTitle":"3 Нефи 9","verses":[{"vNo":"1 ","txt":"И стана така, че се чу глас между всички жители на земята по цялото лице на тази земя, който викаше:"},{"vNo":"2 ","txt":"Горко, горко, горко на този народ; горко на жителите на цялата земя, освен ако не се покаят; защото дяволът се смее и ангелите му ликуват заради убитите красиви синове и дъщери на народа Ми; и тъкмо заради своите беззакония и мерзости те паднаха!"},{"vNo":"3 ","txt":"Ето, този велик град Зарахемла Аз го изгорих с огън заедно с жителите му."},{"vNo":"4 ","txt":"И ето, този велик град Мороний Аз сторих да бъде потопен в дълбините на морето и жителите му да бъдат издавени."},{"vNo":"5 ","txt":"И ето, този велик град Морония Аз покрих със земя заедно с жителите му, за да скрия беззаконията и мерзостите им от лицето Ми, за да не идва към Мене кръвта на пророците и светиите повече срещу тях."},{"vNo":"6 ","txt":"И ето, градът Галгал Аз сторих да потъне и жителите му да бъдат погребани в недрата на земята."},{"vNo":"7 ","txt":"Да, и градът Ония и жителите му, и градът Мокум, и жителите му, и градът Ерусалим, и жителите му; и направих водите да се издигнат на тяхно място, за да скрия тяхното нечестие и мерзости от лицето Ми, за да не идва към Мене кръвта на пророците и светиите повече срещу тях."},{"vNo":"8 ","txt":"И ето, градът Гадиандий и градът Гадиомна, и градът Яков, и градът Гимгимно — всички тези градове Аз сторих да потънат и направих хълмове и долини на мястото им; и жителите им погребах в недрата на земята, за да скрия тяхното нечестие и мерзости от лицето Ми, за да не идва към Мене кръвта на пророците и светиите повече срещу тях."},{"vNo":"9 ","txt":"И ето, този велик град Яковугат, който беше населен с людете на цар Яков, направих го да бъде изгорен с огън заради техните грехове и нечестието им, което беше над всичкото нечестие по цялата земя, заради техните тайни убийства и заговори; защото те бяха онези, които унищожиха мира на народа Ми и управата на страната; затова сторих те да бъдат изгорени, за да ги унищожа и ги махна от лицето Си, за да не идва към Мене кръвта на пророците и светиите повече срещу тях."},{"vNo":"10 ","txt":"И ето, градът Ламан и градът Иос, и градът Гад, и градът Кискумен Аз направих да бъдат изгорени с огън, те и жителите им, заради нечестието им в това, че прогонваха пророците и замеряха с камъни онези, които изпратих да им известяват за нечестието и мерзостите им."},{"vNo":"11 ","txt":"И защото те ги прогониха всичките и нямаше никой праведен измежду тях, Аз пратих огън и ги погубих, та тяхното нечестие и мерзостите им да могат да бъдат скрити от лицето Ми и кръвта на пророците и светиите, които изпратих сред тях, да не вика към Мене срещу тях от земята."},{"vNo":"12 ","txt":"И причиних много велики опустошения да сполетят тази земя и този народ заради тяхното нечестие и мерзостите им."},{"vNo":"13 ","txt":"О, всички вие, които сте пощадени, защото бяхте по-праведни от тях, не искате ли сега да се върнете към Мене и да се покаете за греховете си, и да се обърнете, за да може да ви изцеля?"},{"vNo":"14 ","txt":"Да, истина ви казвам, ако дойдете при Мене, ще имате живот вечен. Ето, Моята ръка на милост е протегната към вас и този, който дойде, него ще приема; и благословени са онези, които идват при Мене."},{"vNo":"15 ","txt":"Ето, Аз съм Исус Христос, Синът Божий. Аз сътворих небесата и земята, и всичките неща, които са в тях. Аз бях с Отца от началото. Аз съм в Отца и Отец е в Мене, и в Мене Отец прослави името Си."},{"vNo":"16 ","txt":"При своите Си дойдох, но своите Ми не Ме приеха. И писанията относно Моето пришествие са изпълнени."},{"vNo":"17 ","txt":"И онези, които Ме приеха, на тях дадох да станат синове Божии; и тъкмо тъй ще дам на онези, които повярват в Моето име, понеже ето, чрез Мене идва изкуплението и в Мене законът Моисеев е изпълнен."},{"vNo":"18 ","txt":"Аз съм светлината и животът на света. Аз съм Алфа и Омега, началото и краят."},{"vNo":"19 ","txt":"И вие не ще Ми принасяте повече кръвопролитие; да, вашите жертви и вашите всеизгаряния ще бъдат премахнати, защото Аз не ще приема никоя от вашите жертви и вашите всеизгаряния."},{"vNo":"20 ","txt":"И вие ще Ми принесете в жертва съкрушено сърце и разкаян дух. И който дойде при Мен със съкрушено сърце и разкаян дух, него ще кръстя с огън и със Светия Дух, тъкмо както ламанитите поради вярата им в Мене по времето на тяхното обръщане, когато бяха кръстени с огън и със Светия Дух, но не го знаеха."},{"vNo":"21 ","txt":"Ето, Аз съм дошъл в света, за да донеса изкупление на света, за да спася света от греха."},{"vNo":"22 ","txt":"Затова, който се покае и дойде при Мене като малко дете, него ще приема, защото на такъв е царството Божие. Ето, за такива отдадох живота Си и Си го възвърнах отново; затова покайте се и елате при Мене, вие, краища на земята, и бъдете спасени."}]}