{"heading":"Исус ще навести и други от изгубените овце на Израил. В последните дни Евангелието ще отиде при езичниците, а след това и в дома Израилев. Господният народ ще види ясно с очите си, когато Той възвърне Сион. Около 34 г. от Хр.","prevAbbr":"3-ne","prevNo":15,"nextAbbr":"3-ne","nextNo":17,"chapterTitle":"3 Нефи 16","verses":[{"vNo":"1 ","txt":"И истина, истина ви казвам, че имам други овце, които не са от тази земя, нито от земята на Ерусалим, нито от никоя друга земя наоколо, където Аз бях да служа."},{"vNo":"2 ","txt":"Защото онези, за които говоря, са тези, които все още не са чули гласа Ми; нито пък Аз някога съм се показвал пред тях."},{"vNo":"3 ","txt":"Но Аз получих заповед от Отца да отида при тях и те да чуят Моя глас, и да бъдат причислени към овцете Ми, за да има едно стадо и един пастир; и затова Аз отивам, за да им се явя."},{"vNo":"4 ","txt":"И ви заповядвам да запишете тези слова, след като си отида, тъй че ако бъде тъй, че Моят народ в Ерусалим, тези, които Ме видяха и бяха с Мене в служението Ми, не поискат от Отца в Моето име да получат знание чрез Светия Дух за вас, а също и за други племена, които са им непознати, то тези слова, които вие ще запишете, да бъдат запазени и да бъдат разкрити на езичниците, тъй че чрез пълнотата на езичниците остатъкът от тяхното потомство, който ще бъде разпръснат по цялата земя заради неверието му, да може да бъде докаран или доведен до знанието за Мене, техния Изкупител."},{"vNo":"5 ","txt":"И тогава Аз ще ги събера от четирите краища на земята; и тогава Аз ще изпълня завета, който Отец сключи с целия народ от дома Израилев."},{"vNo":"6 ","txt":"И благословени са езичниците поради вярата им в Мене и в Светия Дух, Който им свидетелства за Мене и за Отца."},{"vNo":"7 ","txt":"Ето, поради тяхната вяра в Мене, казва Отец, и поради твоето неверие, о, доме Израилев, в последния ден истината ще дойде до езичниците, тъй че тези неща ще им бъдат открити в пълнотата си."},{"vNo":"8 ","txt":"Но горко на невярващите от езичниците, казва Отец, защото при все че са се появили на лицето на тази земя и са разпръснали Моя народ, който е от дома Израилев; и Моят народ, който е от дома Израилев, беше прогонен от средата си и бе потъпкан под нозете им;"},{"vNo":"9 ","txt":"и поради милостите на Отца спрямо езичниците, и поради възмездията на Отца към Моя народ, който е от дома Израилев, истина, истина ви казвам, че всичко това, което сторих, тъй че Моят народ, който е от дома Израилев, да бъде поразяван и наскърбяван, и избиван, и отхвърлян от средата им, и да стане мразен от тях, и да стане за смях и подигравка сред тях,"},{"vNo":"10 ","txt":"и тъй, Отец Ми заповяда да ви кажа: В този ден, когато езичниците съгрешат срещу Моето Евангелие, отхвърлят пълнотата на Моето Евангелие и се издигнат в гордостта на сърцата си над всички народи и люде из цялата земя, и бъдат изпълнени с всякакъв вид лъжи и измами, и злини, и всякакъв вид лицемерие, и убийства, и свещенически лукавства, и блудства, и тайни мерзости; и ако те вършат всички тези неща и отхвърлят пълнотата на Моето Евангелие, ето, казва Отец: Аз ще отнема пълнотата на Моето Евангелие от тях."},{"vNo":"11 ","txt":"И тогава ще си спомня Моя завет, който сключих с Моя народ, о, доме Израилев, и ще му донеса Моето Евангелие."},{"vNo":"12 ","txt":"И Аз ще ти покажа, о, доме Израилев, че езичниците не ще имат сила над тебе; но Аз ще си спомня за завета Ми с тебе, о, доме Израилев, и ти ще стигнеш до знанието за пълнотата на Моето Евангелие."},{"vNo":"13 ","txt":"Но ако езичниците се покаят и се върнат при Мене, казва Отец, ето, те ще бъдат причислени към Моя народ, о, доме Израилев."},{"vNo":"14 ","txt":"И Аз не ще позволя на народа Ми, който е от дома Израилев, да мине сред тях и да ги потъпче, казва Отец."},{"vNo":"15 ","txt":"Но ако те не се обърнат към Мене и не се вслушат в гласа Ми, Аз ще им позволя, да, ще позволя на Моя народ, о, доме Израилев, да мине сред тях и да ги потъпче както сол, която е изгубила вкуса си и която оттогава насетне не я бива за нищо, освен да бъде изхвърлена и стъпкана под краката на Моя народ, о, доме Израилев."},{"vNo":"16 ","txt":"Истина, истина ви казвам, тъй Ми заповяда Отец — да дам на този народ тази земя за тяхно наследство."},{"vNo":"17 ","txt":"И тогава ще бъдат изпълнени словата на пророка Исаия, които казват:"},{"vNo":"18 ","txt":"Стражите ти ще издигнат глас; в един глас те ще запеят, защото ще видят ясно с очите си, когато Господ ще възвърне Сион."},{"vNo":"19 ","txt":"Възкликнете в радост, запейте заедно, вие, запустели Ерусалимски места, защото Господ е утешил народа Си, Той е изкупил Ерусалим."},{"vNo":"20 ","txt":"Господ запретна святата Си ръка пред очите на всички народи; и всичките краища на земята ще видят спасението Божие."}]}