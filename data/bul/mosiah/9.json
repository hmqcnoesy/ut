{"heading":"Заниф води група от Зарахемла да завладее земята Лехий-Нефи. Царят на ламанитите им позволява да наследят земята. Между ламанитите и народа на Заниф се води война. Около 200–187 г. пр. Хр.","sectionHeading":"Летописът на Заниф. Разказ за неговия народ от времето, когато те напускат земята Зарахемла, до времето на избавлението им от ръцете на ламанитите.","prevAbbr":"mosiah","prevNo":8,"nextAbbr":"mosiah","nextNo":10,"chapterTitle":"Мосия 9","verses":[{"vNo":"1 ","txt":"Аз, Заниф, бях обучен цялостно в езика на нефитите и като познавах земята Нефи, сиреч земята на първото ни бащино наследство, бях изпратен като съгледвач сред ламанитите, за да разкрия силите им, та войската ни да може да ги връхлети и унищожи, но когато видях доброто сред тях, аз пожелах те да не бъдат унищожени."},{"vNo":"2 ","txt":"Ето защо, аз спорех с братята си в пустошта, защото исках нашият управител да сключи договор с тях; но бидейки стръвен и кръвожаден човек, той заповяда да бъда убит; но аз бях спасен чрез проливането на много кръв; и баща се биеше с бащата, и брат с брата, докато по-голямата част от войските ни не беше унищожена в пустошта; и тези от нас, чийто живот беше пощаден, се върнахме в земята Зарахемла да разкажем тази история на техните жени и техните деца."},{"vNo":"3 ","txt":"Въпреки това аз, желаейки прекомерно да наследя земята на нашите бащи, събрах всички тези, които желаеха да възлязат и завладеят земята, и тръгнахме отново на път в пустошта, за да възлезем в земята; но бяхме поразени от глад и тежки страдания, защото ние бяхме бавни да си спомним за Господа, нашия Бог."},{"vNo":"4 ","txt":"При все това, след дългодневно странстване в пустошта, ние разпънахме шатрите си на мястото, където бяха убити братята ни, което беше близо до земята на бащите ни."},{"vNo":"5 ","txt":"И стана така, че аз отново отидох в града при царя с четирима от моите люде, за да разбера предразположението на царя и за да разбера дали не бих могъл да вляза с моя народ и да завладея земята мирно."},{"vNo":"6 ","txt":"И аз отидох при царя и той сключи договор с мене, че аз мога да завладея земята Лехий-Нефи и земята Силом."},{"vNo":"7 ","txt":"И той заповяда също на народа си да напуснат земята и аз и народът ми влязохме в земята, за да я завладеем."},{"vNo":"8 ","txt":"И започнахме да строим сгради и да поправяме стените на града, да, тъкмо стените на града Лехий-Нефи и града Силом."},{"vNo":"9 ","txt":"И започнахме да обработваме земята, да, дори с всякакъв вид семена, със семена от царевица, и от пшеница, и от ечемик, и с неас, и с шеум, и със семена на всякакъв вид плодове; и започнахме да се умножаваме и да преуспяваме в земята."},{"vNo":"10 ","txt":"Сега хитростта и лукавството на цар Ламан, за да доведе моя народ в робство, беше, че той отстъпи земята, за да я завладеем."},{"vNo":"11 ","txt":"Ето защо, стана така, че след като бяхме живели в страната в продължение на дванадесет години, цар Ламан започна да се безпокои да не би някак си моят народ да стане толкова силен в страната, че да не могат да го надвият и доведат в робство."},{"vNo":"12 ","txt":"И сега, те бяха ленив и идолопоклоннически народ; ето защо, те желаеха да ни доведат в робство, за да богатеят от труда на ръцете ни; да, за да се угощават със стадата по нашите полета."},{"vNo":"13 ","txt":"Ето защо, стана така, че цар Ламан започна да подтиква своя народ да се кара с моя народ; и тъй настанаха войни и раздори в страната."},{"vNo":"14 ","txt":"И на тринадесетата година от моето царуване в земята Нефи, далече на юг от земята Силом, докато моят народ пояха и пасяха стадата си и обработваха земите си, многобройно войнство от ламанити ги връхлетя и започна да ги избива и да си присвоява стадата и царевицата по полята им."},{"vNo":"15 ","txt":"Да, и стана така, че те избягаха и не бяха настигнати чак до град Нефи, и ме помолиха за защита."},{"vNo":"16 ","txt":"И стана така, че аз ги въоръжих с лъкове и със стрели, с мечове и криви ножове, и с боздугани, и с прашки, и с всякакъв вид оръжия, които можахме да изобретим, и аз и народът ми излязохме да се сражаваме срещу ламанитите."},{"vNo":"17 ","txt":"Да, в силата Господна излязохме да се сражаваме срещу ламанитите; защото аз и народът ми се молихме горещо на Господа да ни избави от ръцете на враговете ни, защото у нас се пробуди споменът за избавлението на бащите ни."},{"vNo":"18 ","txt":"И Бог чу молбите ни и отговори на молитвите ни; и тръгнахме напред с Неговата сила; и излязохме срещу ламанитите и за един ден и една нощ избихме три хиляди четиридесет и трима; и ги избивахме чак докато не ги изгонихме от земята ни."},{"vNo":"19 ","txt":"И аз със собствените си ръце помогнах да погребем мъртвите им. И ето, за наша голяма скръб и оплакване, двеста седемдесет и девет от братята ни бяха убити."}]}