{"heading":"Амлиситите са се белязали, съгласно пророческото слово. Ламанитите са били прокълнати заради бунта си. Човеците навличат върху си своите собствени проклятия. Нефитите разгромяват още една ламанитска войска. Около 87–86 г. пр. Хр.","prevAbbr":"alma","prevNo":2,"nextAbbr":"alma","nextNo":4,"chapterTitle":"Алма 3","verses":[{"vNo":"1 ","txt":"И стана така, че нефитите, които не бяха избити от оръжията за война, след като погребаха онези, които бяха убити, и сега броят на убитите не беше изброен поради огромния им брой, и след като свършиха с погребването на мъртвите си, те всички се завърнаха по земите си и по домовете си, при жените си и при децата си."},{"vNo":"2 ","txt":"Сега, много жени и деца бяха загинали от меч, а също и много от стадата и чердите им; а също и много от техните ниви със зърно бяха унищожени, защото бяха стъпкани от човешките множества."},{"vNo":"3 ","txt":"И сега, всичките ламанити и амлисити, които бяха избити по бреговете на река Сидон, бяха хвърлени във водите на Сидон; и ето, костите им са в дълбините на морето и те са много."},{"vNo":"4 ","txt":"И амлиситите бяха различавани от ламанитите, защото те се бяха белязали с червено по челата по начина на ламанитите, но не бяха избръснали главите си като ламанитите."},{"vNo":"5 ","txt":"Сега, главите на ламанитите бяха обръснати; и те бяха голи, освен кожата, която беше препасана около слабините им, а също и броните им, с които се бяха препасали, и лъковете им, и стрелите им, и камъните им, и прашките им, и тъй нататък."},{"vNo":"6 ","txt":"И кожата на ламанитите беше тъмна според белега, поставен на бащите им, което беше проклятие върху тях, поради тяхното прегрешение и бунта им срещу техните братя, които бяха Нефи, Яков и Иосиф, и Сам, които бяха праведни и свети мъже."},{"vNo":"7 ","txt":"А братята им се опитаха да ги унищожат, ето защо, бяха прокълнати. И Господ Бог им постави белег, да, на Ламан и Лемуил, а също и на синовете на Исмаил и на исмаилитските жени."},{"vNo":"8 ","txt":"И това беше направено, за да може да се различава потомството им от потомството на техните братя, та тъй Господ Бог да запази Своя народ, за да не могат те да се смесят и да повярват в неправилни предания, което би довело до унищожението им."},{"vNo":"9 ","txt":"И стана така, че всеки, който смесваше семето си с това на ламанитите, докарваше същото проклятие върху потомството си."},{"vNo":"10 ","txt":"Ето защо, който се оставеше да бъде подведен от ламанитите, биваше наречен по тяхното име и имаше белег върху му."},{"vNo":"11 ","txt":"И стана така, че всички, които не вярваха в преданието на ламанитите, но вярваха на онези летописи, донесени от земята на Ерусалим, а също и на преданието на бащите си, което беше правилно, и които вярваха в заповедите Божии и ги спазваха, оттогава насетне бяха наречени нефити или народа на Нефи."},{"vNo":"12 ","txt":"И те са тези, които са водили летописите, които са истинни, за техния народ, а също и за народа на ламанитите."},{"vNo":"13 ","txt":"Сега, ние ще се върнем отново към амлиситите, защото на тях също бе поставен белег; да, те сами си сложиха белега, да, тъкмо червен белег върху челата си."},{"vNo":"14 ","txt":"Тъй словото Божие е изпълнено, защото тези са словата, които Той изрече на Нефи: Ето, Аз проклех ламанитите и ще сложа белег върху тях, за да могат те и потомството им да бъдат отделени от теб и от твоето потомство отсега нататък и навеки, освен ако те не се покаят за нечестието си и се обърнат към Мене, за да може да се смиля над тях."},{"vNo":"15 ","txt":"И още: Аз ще сложа белег на оногова, който смесва семето си с братята ти, за да бъдат прокълнати и те."},{"vNo":"16 ","txt":"И още: Аз ще сложа белег на оногова, който се бие срещу тебе и потомството ти."},{"vNo":"17 ","txt":"И още казвам, че онзи, който се отдели от тебе, не ще бъде повече наричан твое потомство; и Аз ще благословя тебе и всички тези, които отсега нататък и навеки ще бъдат наричани твое потомство; и тези бяха обещанията Господни на Нефи и на потомството му."},{"vNo":"18 ","txt":"Сега, амлиситите не знаеха, че изпълняват словата Божии, когато започнаха да се белязват по челата; въпреки това, те се разбунтуваха открито против Бога; ето защо, нужно бе проклятието да падне върху им."},{"vNo":"19 ","txt":"Сега, аз бих желал да разберете, че те сами си навлякоха проклятието; и тъкмо тъй всеки човек, който е прокълнат, навлича върху си своето собствено осъждане."},{"vNo":"20 ","txt":"Сега стана така, че не много дни след битката, водена от ламанитите и амлиситите в земята Зарахемла, друга войска на ламанитите връхлетя народа на Нефи на същото място, където преди войската срещна амлиситите."},{"vNo":"21 ","txt":"И стана така, че беше изпратена войска да ги изгони извън тяхната земя."},{"vNo":"22 ","txt":"Сега, самият Алма, страдайки от рана, не отиде да се сражава срещу ламанитите,"},{"vNo":"23 ","txt":"но изпрати многобройна войска срещу тях; и те възлязоха и избиха много от ламанитите, а останалата им част изгониха вън от пределите на земята си."},{"vNo":"24 ","txt":"И след това те се завърнаха отново, и започнаха да установяват мир в страната, като за известно време не бяха обезпокоявани от враговете си."},{"vNo":"25 ","txt":"Сега, всичко това стана, да, всички тези войни и раздори започнаха и свършиха в петата година от управлението на съдиите."},{"vNo":"26 ","txt":"И за една година хиляди и десетки хиляди души бяха изпратени във вечния свят, за да пожънат наградата си според своите дела, били те добри или били те зли, да пожънат вечно щастие или вечна окаяност според духа, комуто са избрали да се подчиняват, бил той добър дух или зъл."},{"vNo":"27 ","txt":"Защото всеки човек получава заплата от онзи, на когото е избрал да се подчинява, и това е според словата на духа на пророчеството; ето защо, нека бъде според истината. И тъй завършва петата година от управлението на съдиите."}]}