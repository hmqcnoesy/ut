{"heading":"Плочите от пиринч и други писания са запазени, за да водят душите към спасение. Яредитите са унищожени поради нечестието си. Техните тайни клетви и завети трябва да се запазят скрити от людете. Съветвайте се с Господа за всички ваши дела. Както Лиахоната е водела нефитите, така словото на Христа води човеците към вечен живот. Около 74 г. пр. Хр.","prevAbbr":"alma","prevNo":36,"nextAbbr":"alma","nextNo":38,"chapterTitle":"Алма 37","verses":[{"vNo":"1 ","txt":"И сега, сине мой Еламане, аз ти заповядвам да вземеш летописите, които ми бяха поверени."},{"vNo":"2 ","txt":"И ти заповядвам също да водиш летопис на този народ, според както аз сторих върху плочите на Нефи и да запазиш свети всички тези неща, които аз пазих, тъкмо както аз ги пазих; защото те се пазят свети с мъдра цел."},{"vNo":"3 ","txt":"И тези плочи от пиринч, които съдържат тези издълбавания, върху които са записани светите писания и родословието на праотците ни тъкмо от началото,"},{"vNo":"4 ","txt":"ето, беше пророкувано от бащите ни, че те трябва да бъдат пазени и предавани от едно поколение на друго, и че ще бъдат съхранени и запазени чрез ръката Господна, докато достигнат до всеки народ, племе, език и люде, за да познаят те тайнствата, които се съдържат в тях."},{"vNo":"5 ","txt":"И сега, ето, ако се съхраняват, те трябва да запазят блясъка си; да, и те ще запазят блясъка си, също както и всички други плочи, които съдържат това, което е свято писание."},{"vNo":"6 ","txt":"Сега, ти може да предположиш, че това е безумие от моя страна; но ето, аз ти казвам, че великите дела се осъщестяват чрез малки и прости средства; и в много случаи малки неща объркват мъдрите."},{"vNo":"7 ","txt":"И Господ Бог действа чрез средства, за да осъществи великите Си и вечни цели; и чрез дребни средства Господ обърква мъдрите и осъществява спасението на много души."},{"vNo":"8 ","txt":"И сега, досега по мъдростта Божия тези неща са били запазени; защото ето, те увеличиха паметта на този народ и убедиха мнозина в заблудата на техните пътища, и ги доведоха до знанието за техния Бог, за спасението на душите им."},{"vNo":"9 ","txt":"Да, и аз ти казвам, че ако тези неща, които тези летописи върху тези плочи съдържат, ги нямаше, Амон и братята му нямаше да успеят да убедят толкова много хиляди от ламанитите в неправилността на преданието на бащите им; да, тези летописи и техните слова ги доведоха до покаяние; сиреч, те ги доведоха до знанието за Господа техния Бог и до това да се радват в Исуса Христа, техния Изкупител."},{"vNo":"10 ","txt":"И кой знае дали те няма да бъдат средството за довеждането на много хиляди от тях, да, и също много хиляди от техните коравовратни братя, нефитите, които сега вкоравяват сърцата си в грях и беззакония, до знанието за техния Изкупител."},{"vNo":"11 ","txt":"Сега обаче, тези тайнства не са ми още открити напълно; ето защо, аз ще се въздържа."},{"vNo":"12 ","txt":"И ще е достатъчно само да кажа, че те са запазени с мъдра цел, която цел е позната на Бога; защото Той обмисля всичките Си дела с мъдрост и пътеките Му са прави, а ходът Му е един вечен кръг."},{"vNo":"13 ","txt":"О, помни, помни, сине мой Еламане, колко строги са заповедите Божии. И Той каза: Ако пазите Моите заповеди, ще преуспявате в страната; но ако вие не пазите Неговите заповеди, ще бъдете отхвърлени от присъствието Му."},{"vNo":"14 ","txt":"И сега, помни сине мой, че Бог ти се довери за тези неща, които са свещени, и които Той е запазил свещени, и които Той ще съхрани и запази за Негова мъдра цел, та да може да покаже силата Си на бъдещите поколения."},{"vNo":"15 ","txt":"И сега, ето, аз ти казвам чрез духа на пророчеството, че ако прегрешиш заповедите Божии, ето, тези неща, които са свещени, ще ти бъдат отнети чрез силата Божия и ти ще бъдеш предаден на Сатана, за да те разнесе той като плява на вятър."},{"vNo":"16 ","txt":"Но ако спазваш заповедите Божии и постъпваш с тези неща, които са свещени, според както Господ ти заповяда (защото ти трябва да се обръщаш към Господа за всяко нещо, което трябва да направиш с тях), ето, никаква сила, нито на земята, нито в пъкъла, не може да ти ги отнеме, защото Господ е силен да изпълнява всички Свои слова."},{"vNo":"17 ","txt":"И Той ще изпълни всички Свои обещания, които ще ти даде, защото Той изпълни обещанията Си, които даде на бащите ни."},{"vNo":"18 ","txt":"Защото Той им обеща да съхрани тези неща за Своя мъдра цел, за да може да покаже силата Си на бъдещите поколения."},{"vNo":"19 ","txt":"И сега, ето, една Своя цел Той изпълни, тъкмо като възстанови много хиляди ламанити в знанието за истината; и в тях Той показа силата Си; и Той все още ще показва силата Си в тях на бъдещите поколения; ето защо, те ще бъдат запазени."},{"vNo":"20 ","txt":"Ето защо, аз ти заповядвам, сине мой Еламане, да бъдеш усърден в изпълнението на всичките ми слова и да бъдеш прилежен в спазването на заповедите Божии, тъй както са записани."},{"vNo":"21 ","txt":"И сега, ще ти говоря относно онези двадесет и четири плочи; пази ги, тъй че мистериите, делата на мрака и тайните им дела или тайните дела на онзи народ, който е бил унищожен, да не бъдат изявени на този народ; да, всички техни убийства и грабежите им, и плячкосванията, и всичките им нечестия и мерзости да не бъдат изявени на този народ; да, запази също и тези тълкуватели."},{"vNo":"22 ","txt":"Защото ето, Господ видя, че Неговият народ започна да върши тъмни дела, да, тайни убийства и мерзости; ето защо, Господ каза, че ако не се покаят, те ще бъдат унищожени от лицето на земята."},{"vNo":"23 ","txt":"И Господ каза: Ще приготвя на Моя служител Газалем камък, който ще излъчва светлина в тъмнината, за да разкрия на Моя народ, който Ми служи, за да мога да им разкрия делата на братята им, да, тайните им дела, техните дела на мрака, и нечестието и мерзостите им."},{"vNo":"24 ","txt":"И сега, сине мой, тези тълкуватели бяха приготвени, за да може да се изпълни словото Божие, което Той изрече, казвайки:"},{"vNo":"25 ","txt":"Ще изкарам наяве, от тъмнината на светло, всичките им тайни дела и мерзости; и ако те не се покаят, ще ги изтребя от лицето на земята; и ще изкарам наяве и на светло всички техни тайни и мерзости на всеки народ, който ще притежава от сега нататък тази страна."},{"vNo":"26 ","txt":"И сега, сине мой, ние виждаме, че те не се покаяха; ето защо, бяха унищожени и тъй се изпълни словото Божие; да, тайните им мерзости излязоха наяве от тъмнината и ни бяха разкрити."},{"vNo":"27 ","txt":"И сега, сине мой, аз ти заповядвам да запазиш скрити всички техни клетви и заветите им, и съглашенията им в тайни мерзости; да, и всичките им знаци, и изумленията им ти ще запазиш скрити от този народ, тъй че да не ги знаят, за да не би случайно също да изпаднат в мрак и да бъдат унищожени."},{"vNo":"28 ","txt":"Защото ето, има проклятие върху цялата тази земя, че съгласно силата Божия, унищожение ще сполети всички онези, които вършат тъмни дела, когато узреят напълно; затова аз желая този народ да не бъде унищожен."},{"vNo":"29 ","txt":"Ето защо, ти ще пазиш скрити тези тайни планове на клетвите им и заветите им от този народ и ще им сториш знайни само тяхното нечестие и убийствата им, и мерзостите им; и ти ще ги учиш да се отвращават от такова нечестие, мерзости и убийства; и ще ги учиш също, че тези люде са били унищожени заради тяхното нечестие, мерзости и убийства."},{"vNo":"30 ","txt":"Защото ето, те убиха всички пророци Господни, които дойдоха сред тях да им изявяват относно техните беззакония; и кръвта на тези, които те убиха, зовеше към Господа Техния Бог за отмъщение върху техните убийци; и тъй, възмездията Божии сполетяха тези, които вършеха тъмнина и тайни заговори."},{"vNo":"31 ","txt":"Да, и проклета да бъде земята во веки веков заради онези, които вършат тъмнина и тайни заговори, чак до унищожение, освен ако не се покаят, преди да бъдат напълно узрели."},{"vNo":"32 ","txt":"И сега, сине мой, помни словата, които ти казах; не доверявай тези тайни планове на този народ, но го учи на вечна омраза към греха и беззаконието."},{"vNo":"33 ","txt":"Проповядвай им покаяние и вяра в Господа Исуса Христа; учи ги да се смиряват и да бъдат кротки и смирени по сърце; учи ги да устояват на всички изкушения на дявола с вярата си в Господа Исуса Христа."},{"vNo":"34 ","txt":"Учи ги никога да не се уморяват от добри дела, но да бъдат кротки и смирени по сърце; защото такива ще намерят покой на душите си."},{"vNo":"35 ","txt":"О, помни, сине мой, и учи се на мъдрост в твоята младост; да, учи се в младостта си да пазиш заповедите Божии."},{"vNo":"36 ","txt":"Да, и призовавай Бога за всичко, от което имаш нужда; да, нека делата ти бъдат за Господа и където и да отидеш, отивай с Господа; да, отправяй всички твои мисли към Господа; да, нека любовта на сърцето ти бъде в Господа навеки."},{"vNo":"37 ","txt":"Съветвай се с Господа във всичките си дела и Той ще те упътва за добро; да, когато си лягаш вечер, лягай си в Господа, за да бди Той над тебе в съня ти; и когато ставаш сутрин, нека сърцето ти бъде изпълнено с благодарности към Бога; и ако правиш това, ти ще бъдеш вдигнат в последния ден."},{"vNo":"38 ","txt":"И сега, сине мой, имам да ти кажа нещо за предмета, който бащите ни наричаха топка или пътеводител; бащите ни го наричаха също Лиахона, което изтълкувано означава компас; и Господ го приготви."},{"vNo":"39 ","txt":"И ето, никой човек не може да изработи изделие с такава изкусна изработка. И ето, то беше приготвено, за да покаже на бащите ни пътя, по който трябва да пътуват в пустошта."},{"vNo":"40 ","txt":"И то работеше за тях според вярата им в Бога; ето защо, когато те имаха вяра, че Бог може да накара онези вретена да посочват пътя, по който трябва да вървят, ето, това биваше сторено; ето защо, те имаха това чудо, както и много други чудеса, извършени чрез силата Божия ден след ден."},{"vNo":"41 ","txt":"При все това, понеже тези чудеса се извършваха с дребни средства, то им показа чудни дела. Те бяха лениви и забравиха да упражняват вяра и усърдие, и тогава тези чудни дела секваха, и те не напредваха в пътуването си."},{"vNo":"42 ","txt":"Ето защо, те се забавиха в пустошта и не пътуваха по правия път, и бяха тормозени от глад и жажда заради прегрешенията си."},{"vNo":"43 ","txt":"И сега, сине мой, аз бих желал да разбереш, че тези неща не остават без сянка; понеже бащите ни бяха лениви да се вслушват в този компас (сега тези неща бяха материални), те не преуспяваха; и тъкмо тъй става и с духовните неща."},{"vNo":"44 ","txt":"Защото ето, така лесно е да се вслушваш в словото на Христа, което ще ти посочи прав път към вечното блаженство, както беше лесно за бащите ни да се вслушат в този компас, който им посочваше прав път към обетованата земя."},{"vNo":"45 ","txt":"И сега, казвам аз, няма ли символ в това нещо? Защото както този пътеводител заведе бащите ни, които следваха неговото направление, в обетованата земя, така сигурно и словата на Христа, ако ние следваме тяхното направление, ще ни заведат отвъд тази долина на скърби в една по-добра земя на обет."},{"vNo":"46 ","txt":"О, сине мой, нека да не бъдем лениви поради това, че пътят е лесен; защото тъй се случи с бащите ни; защото тъй им беше приготвено, че ако пожелаят да погледнат, да могат да живеят; тъй е и с нас. Пътят е приготвен и ако погледнем, може да живеем навеки."},{"vNo":"47 ","txt":"И сега, сине мой, гледай да се грижиш за тези свещени неща, да, гледай да следваш Бога и бъди жив. Иди при този народ, провъзгласи словото и бъди благоразумен. Сине мой, сбогом!"}]}