{"heading":"Нашествениците ламанити не могат да превземат укрепените градове Амония и Ной. Амаликия проклина Бога и се зарича, че ще пие от кръвта на Мороний. Еламан и братята му продължават да укрепват църквата. Около 72 г. пр. Хр.","prevAbbr":"alma","prevNo":48,"nextAbbr":"alma","nextNo":50,"chapterTitle":"Алма 49","verses":[{"vNo":"1 ","txt":"И сега стана така, че през единадесетия месец на деветнадесетата година, на десетия ден от месеца, войските на ламанитите бяха забелязани да се приближават към земята Амония."},{"vNo":"2 ","txt":"И ето, градът беше преустроен и Мороний беше разположил войска до пределите на града, и те бяха натрупали пръст наоколо, за да ги предпазва от стрелите и камъните на ламанитите; защото ето, те се сражаваха с камъни и стрели."},{"vNo":"3 ","txt":"Ето, аз казах, че град Амония е бил преустроен. И аз ви казвам, че той беше преустроен отчасти; и понеже ламанитите го бяха разрушили веднаж поради беззаконието на людете, те смятаха, че той отново ще стане лесна плячка за тях."},{"vNo":"4 ","txt":"Но ето, колко голямо беше разочарованието им; защото ето, нефитите бяха издигнали насип около тях, който беше толкова висок, че ламанитите не можеха да хвърлят камъните си и стрелите си по тях резултатно, нито пък можеха да ги връхлетят, освен ако не минеха през мястото за влизане."},{"vNo":"5 ","txt":"Сега, върховните военачалници на ламанитите се учудиха извънредно на мъдростта на нефитите в подготовката на техните защитени места."},{"vNo":"6 ","txt":"Сега, водачите на ламанитите предположиха, че поради големия си брой, да, те предположиха, че ще имат преимущество, ако ги връхлетят тъй, както бяха правили дотогава; да, и те също се бяха подготвили, въоръжени с щитове и с нагръдници; и се бяха подготвили също с дрехи от кожа, да, много плътни дрехи, които покриваха голотата им."},{"vNo":"7 ","txt":"И бидейки тъй подготвени, те смятаха, че ще могат лесно да надвият и подчинят братята си на ярема на робството или да ги избият и изколят според прищявките си."},{"vNo":"8 ","txt":"Но ето, за тяхно най-голямо учудване, те се бяха подготвили да ги посрещнат по начин, непознат дотогава сред чедата на Лехий. Сега те бяха готови да воюват срещу ламанитите според наставленията на Мороний."},{"vNo":"9 ","txt":"И стана така, че ламанитите и амаликитите бяха извънредно учудени от начина на подготовката им за война."},{"vNo":"10 ","txt":"Сега, ако цар Амаликия беше слязъл от земята Нефи начело на войските си, може би той щеше да заповяда на ламанитите да нападнат нефитите в град Амония; защото ето, той не ценеше кръвта на людете си."},{"vNo":"11 ","txt":"Но ето, сам Амаликия не слезе да се сражава. И ето, неговите върховни военачалници не посмяха да нападнат нефитите в града Амония, понеже Мороний беше изменил военното устройство сред нефитите, тъй че ламанитите бяха объркани в прибежищата си и не можеха да ги връхлетят."},{"vNo":"12 ","txt":"Тогава те се оттеглиха в пустошта, вдигнаха стана си и напреднаха към земята Ной, предполагайки, че това ще е другото добро място да нападнат нефитите."},{"vNo":"13 ","txt":"Защото те не знаеха, че Мороний беше укрепил и беше съградил защитни укрепления около всеки град из цялата земя наоколо; ето защо, те напредваха към земята Ной с непоколебима решителност; да, върховните им военачалници излязоха напред и дадоха клетва, че ще унищожат людете в града."},{"vNo":"14 ","txt":"Но ето, за тяхно учудване, град Ной, който дотогава беше слабо място, с помощта на Мороний се укрепи, да, дотолкова, че дори надминаваше силата на град Амония."},{"vNo":"15 ","txt":"И сега, ето, това беше мъдро от страна на Мороний; понеже той предположи, че те ще се изплашат от град Амония; и тъй като град Ной беше дотогава най-слабата част на страната, затова той очакваше, че те ще отидат да се сражават там; и това беше според желанието му."},{"vNo":"16 ","txt":"И ето, Мороний беше назначил Лехий за върховен военачалник на воините в този град; и това беше същият този Лехий, който се би с ламанитите в долината на изток от реката Сидон."},{"vNo":"17 ","txt":"И сега, ето, стана така, че когато ламанитите откриха, че Лехий командва града, те бяха отново разочаровани, защото се бояха извънредно от Лехий; обаче техните върховни военачалници се бяха заклели с клетва да нападнат града; ето защо, те придвижиха войските си."},{"vNo":"18 ","txt":"Сега ето, ламанитите не можеха да влязат в техните защитни укрепления освен през входа, поради височината на насипа, който беше издигнат и дълбочината на рова, изкопан навсякъде наоколо, освен пред входа."},{"vNo":"19 ","txt":"И тъй нефитите бяха подготвени да унищожат всички онези, които се опитат да се покатерят и да влязат в укреплението през какъвто и да е друг път, като ги замерят отгоре с камъни и стрели."},{"vNo":"20 ","txt":"И те се бяха подготвили, една група от най-силните им мъже, за да поразят с мечовете си и с прашките си всички, които се опитат да влязат в укреплението им през мястото за влизане; и тъй те се бяха приготвили да се защитават срещу ламанитите."},{"vNo":"21 ","txt":"И стана така, че военачалниците на ламанитите докараха войските си пред входа и започнаха да се бият с нефитите, за да влязат в тяхното укрепление; но ето, те бяха отблъсквани всеки път дотолкова, че бяха избити в ужасно клане."},{"vNo":"22 ","txt":"Сега, като видяха, че не могат да надвият нефитите със сила през прохода, те започнаха да подкопават техните насипи от пръст, за да направят проход към техните войски и да могат да се бият при равни условия; но ето, при тези си опити те биваха помитани от камъни и стрели, хвърляни по тях; и наместо да запълнят рововете им като съборят земните насипи, те ги изпълниха отчасти със своите мъртви и ранени тела."},{"vNo":"23 ","txt":"Тъй нефитите имаха пълно надмощие над враговете си; и тъй ламанитите се опитваха да унищожат нефитите, докато всичките им върховни военачалници не бяха избити; да, и повече от хиляда души от ламанитите бяха убити; докато от страна на нефитите нямаше нито един убит."},{"vNo":"24 ","txt":"И имаше около петдесет ранени, които бяха изложени на стрелите на ламанитите в прохода, но те бяха защитени от щитовете си, нагръдниците си и шлемовете си, тъй че раните бяха по краката им, много от които бяха много тежки."},{"vNo":"25 ","txt":"И стана така, че когато ламанитите видяха, че всичките им върховни военачалници са избити, те избягаха в пустошта. И стана така, че те се върнаха в земята Нефи, за да съобщят на своя цар Амаликия, който беше нефит по рождение, за големите си загуби."},{"vNo":"26 ","txt":"И стана така, че той се разгневи извънредно много на людете си, защото не беше постигнал желанието си относно нефитите и не беше ги подчинил на ярема на робството."},{"vNo":"27 ","txt":"Да, той беше извънредно разгневен и прокле Бога и Мороний, като се закле с клетва да пие от кръвта му; и това защото Мороний беше спазил заповедите Божии с приготовленията за безопасността на своя народ."},{"vNo":"28 ","txt":"И стана така, че от другата страна, народът на Нефи благодари на Господа техния Бог заради Неговата несравнима сила в избавлението от ръцете на враговете им."},{"vNo":"29 ","txt":"И тъй свърши деветнадесетата година от управлението на съдиите над народа на Нефи."},{"vNo":"30 ","txt":"Да, и имаше непрестанен мир сред тях, и извънредно голямо преуспяване в църквата, поради тяхното усърдие и вниманието, което обръщаха на словото Божие, което им беше известявано от Еламан и Сивелон, и Кориантон, и Амон и неговите братя, да, и от всички онези, които бяха поставени в светия ред Божий, като бяха кръстени в знак на покаяние и изпратени да проповядват сред людете."}]}