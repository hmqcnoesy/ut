{"heading":"Лехий произлиза от Манасия. Амулик разказва за ангелската заповед да се грижи за Алма. Молитвите на праведните са причина людете да бъдат пощадени. Неправедни законници и съдии полагат основата на унищожението на народа. Около 82 г. пр. Хр.","prevAbbr":"alma","prevNo":9,"nextAbbr":"alma","nextNo":11,"chapterTitle":"Алма 10","verses":[{"vNo":"1 ","txt":"Сега, това са словата, които Амулик проповядваше на людете в земята Амония, казвайки:"},{"vNo":"2 ","txt":"Аз съм Амулик, син на Гедона, който беше син на Исмаил, който беше потомък на Аминадий; и това беше същият този Аминадий, който изтълкува писанието върху стената на храма, написано от пръста Божий."},{"vNo":"3 ","txt":"И Аминадий беше потомък на Нефи, който беше синът на Лехий, който излезе от земята на Ерусалим и който бе потомък на Манасия, синът на Иосиф, който беше продаден в Египет от ръцете на братята си."},{"vNo":"4 ","txt":"И ето, аз съм човек, ползващ се с немалко уважение сред ония, които ме познават; да, и ето, имам много роднини и приятели и съм натрупал също много богатства чрез собственото си трудолюбие."},{"vNo":"5 ","txt":"При все това, аз никога не съм знаел много за пътищата Господни, нито за Неговите тайнства и чудна сила. Аз казах, че никога не съм знаел много за тези неща; но ето, аз греша, защото съм видял много от тайнствата Му и чудната Му сила; да, тъкмо в съхраняването на живота на тези люде."},{"vNo":"6 ","txt":"При все това, аз обаче вкоравих сърцето си, защото бях призоваван много пъти, но не исках да чуя; ето защо, аз знаех относно тези неща, въпреки че не исках да знам; и затова продължих да се бунтувам против Бога в нечестието на сърцето си тъкмо до четвъртия ден на седмия месец, което бе през десетата година от управлението на съдиите."},{"vNo":"7 ","txt":"Докато пътувах да посетя един много близък роднина, ангел Господен ми се яви и ми каза: Амулик, върни се в къщата си, защото ще трябва да нахраниш един пророк Господен; да, един свят човек, избраник на Бога, който е постил в продължение на много дни заради греховете на тези люде, и той е огладнял, и ти ще го приемеш в къщата си, и ще го нахраниш, и той ще благослови тебе и къщата ти; и благословията Господна ще почива върху теб и върху дома ти."},{"vNo":"8 ","txt":"И стана така, че аз се подчиних на гласа на ангела и тръгнах обратно към къщата си. И докато отивах натам, аз намерих човека, за когото ангелът ми каза: Ще го приемеш у дома си — и ето, той беше същият този човек, който ви говорѝ относно Божиите неща."},{"vNo":"9 ","txt":"И ангелът ми каза, че той е свят човек; и тъй, аз знам, че той е свят човек, защото ангел от Бога го каза."},{"vNo":"10 ","txt":"И още аз знам също, че нещата, за които той свидетелства, са истинни; защото ето, казвам ви, тъй както жив е Господ, тъкмо тъй Той изпрати ангела Си да ми изяви тези неща; и Той направи това, докато този Алма пребиваваше в къщата ми."},{"vNo":"11 ","txt":"Понеже ето, той благослови дома ми, благослови и мене, и жените ми, и децата ми, и баща ми, и роднините ми; да, даже целия ми род е благословил той и благословията Господна почиваше върху нас според словата му."},{"vNo":"12 ","txt":"И сега, когато Амулик изрече тези слова, людете започнаха да се учудват, виждайки, че има повече от един свидетел, който да свидетелства за нещата, в които бяха обвинени; също и за нещата, които трябва да дойдат, според духа на пророчеството, който беше в тях."},{"vNo":"13 ","txt":"При все това, имаше неколцина сред тях, които мислеха да ги разпитат, та да могат чрез лукавите си помисли да ги изобличат в собствените им слова, и да могат да намерят свидетелство против тях, и да могат да ги предадат на съдиите си, за да могат да бъдат осъдени според закона, и за да могат да бъдат убити или хвърлени в тъмница, според престъплението, което те можеха да изнамерят или засвидетелстват против тях."},{"vNo":"14 ","txt":"Сега, това бяха точно онези люде, които се опитваха да ги погубят, и те бяха законници, наети или назначени от народа да служат на закона по време на техните съдебни процеси, или съдебните процеси за престъпленията на людете пред съдиите."},{"vNo":"15 ","txt":"Сега, тези законници бяха научени на всичките човешки лукавства и хитрости; и това беше, за да бъдат те изкусни в занаята си."},{"vNo":"16 ","txt":"И стана така, че те започнаха да разпитват Амулик, та тъй да могат да го накарат да се оплете в словата си, сиреч да си противоречи в словата, които щеше да изрече."},{"vNo":"17 ","txt":"Сега, те не знаеха, че Амулик може да разбере за намеренията им. И стана така, че когато започнаха да го разпитват, той усети мислите им и им каза: О, вие, нечестиво и извратено поколение, вие, законници и лицемери, защото вие полагате основите на дявола; защото поставяте клопки и примки да хванете светите на Бога."},{"vNo":"18 ","txt":"Кроите планове да извратите пътищата на праведните и да докарате гнева Божий върху главата си, чак до пълното унищожение на този народ."},{"vNo":"19 ","txt":"Да, добре каза Мосия, нашият последен цар, когато беше готов да предаде царството и нямаше никой, на когото да го предаде, като нареди, че този народ трябва да бъде управляван чрез собствените им гласове, да, добре каза той, че ако дойде време, когато гласът на този народ избере беззаконие, сиреч, ако дойде време, когато този народ изпадне в прегрешение, той ще бъде узрял за унищожение."},{"vNo":"20 ","txt":"И сега, аз ви казвам, че Господ право съди беззаконията ви; право зове Той този народ чрез гласа на ангелите Си: Покайте се, покайте се, защото царството небесно наближава."},{"vNo":"21 ","txt":"Да, право зове Той чрез гласа на ангелите: Аз ще сляза сред народа Си с правота и правосъдие в ръцете Си."},{"vNo":"22 ","txt":"Да, аз ви казвам, че ако не бяха молитвите на праведните, които са сега в страната, вие още сега щяхте да бъдете посетени с пълно унищожение. Все пак това няма да стане с потоп, както беше в дните на Ной, но ще стане чрез глад и чрез чума, и чрез меч."},{"vNo":"23 ","txt":"Но това, че сте пощадени, е поради молитвите на праведните; и затова, ако вие прогоните праведните от средата си, тогава Господ няма да спре ръката Си; но в яростния Си гняв Той ще излезе срещу вас; тогава ще бъдете поразени с глад и с чума, и с меч; и времето скоро наближава, освен ако не се покаете."},{"vNo":"24 ","txt":"И сега стана така, че людете се разгневиха още повече на Амулик и се провикнаха, казвайки: Този човек хули нашите закони, които са справедливи, и нашите мъдри законници, които ние сме избрали."},{"vNo":"25 ","txt":"Но Амулик простря ръката си и им извика с всичка сила, казвайки: О, вие, нечестиво и извратено поколение, защо Сатана има такава голяма власт над сърцата ви? Защо искате да му се предадете, та да има той власт над вас, да заслепява очите ви, за да не разбирате словата, казани според истината им?"},{"vNo":"26 ","txt":"Защото ето, свидетелствах ли аз срещу вашия закон? Вие не разбирате; казвате, че съм говорил срещу закона ви, но аз не съм, а говорих в полза на закона ви, за ваше осъждане."},{"vNo":"27 ","txt":"И сега, ето, казвам ви, че основата за унищожаването на тези люде започва да се полага от неправедността на вашите законници и вашите съдии."},{"vNo":"28 ","txt":"И сега стана така, че когато Амулик беше изрекъл тези неща, людете се развикаха срещу него, казвайки: Сега знаем, че този човек е чедо на дявола, защото той ни излъга; защото той говорѝ срещу нашия закон. А сега казва, че не е говорил срещу него."},{"vNo":"29 ","txt":"И още, той хулеше законниците ни и съдиите ни."},{"vNo":"30 ","txt":"И стана така, че законниците внушиха на людете, че трябва да запомнят тези неща като свидетелство срещу него."},{"vNo":"31 ","txt":"И имаше един между тях, чието име беше Зиезрам. Сега, той беше първият, който обвини Амулик и Алма, като беше един от най-опитните сред тях и имаше много дела с людете."},{"vNo":"32 ","txt":"Сега, целта на тези законници беше да се обогатяват; и те бяха заплатени според службата си."}]}