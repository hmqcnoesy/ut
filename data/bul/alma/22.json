{"heading":"Аарон поучава бащата на Ламоний относно Сътворението, падението на Адам и плана за изкупление чрез Христа. Царят и цялото му домочадие са обърнати. Обяснява се разделението на земята между нефитите и ламанитите. Около 90–77 г. пр. Хр.","prevAbbr":"alma","prevNo":21,"nextAbbr":"alma","nextNo":23,"chapterTitle":"Алма 22","verses":[{"vNo":"1 ","txt":"Сега, докато Амон поучава непрестанно народа на Ламоний по този начин, ние ще се върнем към разказа за Аарон и братята му; защото след като напусна земята Мидоний, той беше заведен от Духа до земята Нефи, чак у дома на царя, който управляваше цялата страна с изключение на земята Исмаил; и той беше бащата на Ламоний."},{"vNo":"2 ","txt":"И стана така, че той влезе в царските палати при него заедно с братята си, поклони се пред царя и му каза: О, царю, ние сме братята на Амон, които ти избави от тъмница."},{"vNo":"3 ","txt":"И сега, о, царю, ако пощадиш живота ни, ще бъдем твои слуги. А царят им каза: Станете, защото аз ще ви подаря живота и няма да допусна да ми бъдете слуги; но аз ще настоявам да ме поучавате, защото съм нещо смутен в мислите си от благородството и величието на словата на брат ви Амон; и искам да науча причината, поради която той не дойде от Мидоний с вас."},{"vNo":"4 ","txt":"И Аарон каза на царя: Ето, Духът Господен го призова по друг път; той отиде в земята Исмаил да поучава народа на Ламоний."},{"vNo":"5 ","txt":"Сега, царят им каза: Какво е това, което казахте относно Духа Господен? Ето това е, което ме смущава."},{"vNo":"6 ","txt":"И също какво е това, което Амон каза: Ако се покаете, ще бъдете спасени, но ако не се покаете, ще бъдете отхвърлени в последния ден?"},{"vNo":"7 ","txt":"И Аарон му отговори, като каза: Вярваш ли, че има Бог? И царят каза: Знам, че амаликитите казват, че има Бог и аз им позволих да построят светилища, та да могат да се събират заедно да Му се покланят. И ако ти казваш сега, че има Бог, ето, аз ще повярвам."},{"vNo":"8 ","txt":"И сега, когато Аарон чу това, сърцето му се възрадва и той каза: Ето, както ти си жив, царю, тъй наистина има Бог."},{"vNo":"9 ","txt":"И царят каза: Бог ли е този Велик Дух, Който изведе бащите ни от земята на Ерусалим?"},{"vNo":"10 ","txt":"И Аарон му каза: Да, Той е този Велик Дух и Той сътвори всички неща и на небето, и на земята. Вярваш ли в това?"},{"vNo":"11 ","txt":"И той каза: Да, вярвам, че Великият Дух сътвори всичко, и искам да ми кажеш относно всички тези неща, и ще повярвам в словата ти."},{"vNo":"12 ","txt":"И стана така, че когато Аарон видя, че царят ще повярва на словата му, той започна от сътворението на Адам, като четеше на царя светите писания — как Бог сътворил човека по свое подобие и че Бог му е дал заповеди, и че поради прегрешение човекът е паднал."},{"vNo":"13 ","txt":"И Аарон му разясни светите писания от сътворението на Адам, излагайки пред него падението на човека и неговото плътско състояние, а също и плана за изкуплението, приготвен чрез Христа още от основаването на света за всички онези, които повярват в Неговото име."},{"vNo":"14 ","txt":"И тъй като човекът беше паднал, той не можеше да заслужи нищо чрез самия себе си; но страданията и смъртта на Христа извършват единение за техните грехове чрез вяра и покаяние, и така нататък; и че Той скъсва връзките на смъртта, та гробът да не победи, и жилото на смъртта да бъде погълнато в надеждите за слава; да, и Аарон разясни всички тези неща на царя."},{"vNo":"15 ","txt":"И стана така, че след като Аарон разясни всичко това, царят каза: Какво трябва да направя, за да може да получа този вечен живот, за който ти говорѝ? Да, какво трябва да направя, за да може да бъда роден от Бога и да изкореня този нечестив дух от гърдите си, и да приема Неговия Дух, та да мога да бъда изпълнен с радост и да не бъда отхвърлен в последния ден? Ето, каза той, ще се откажа от всичко, което притежавам, да, ще изоставя царството си, за да получа тази велика радост."},{"vNo":"16 ","txt":"Но Аарон му каза: Ако ти желаеш това, ако се преклониш пред Бога, да, ако се покаеш за всичките си грехове и се преклониш пред Бога, и призовеш името Му с вяра, вярвайки че ще получиш, тогава ти ще получиш надеждата, която желаеш."},{"vNo":"17 ","txt":"И стана така, че когато Аарон изрече тези слова, царят се поклони на колене пред Господа; да, дори падна ничком на земята и извика със силен глас, казвайки:"},{"vNo":"18 ","txt":"О, Боже, Аарон ми каза, че има Бог; и ако има Бог, и ако ти си Бог, ще поискаш ли да ми се покажеш и аз ще Ти изкажа всичките си грехове, та да мога да бъда вдигнат от мъртвите и спасен в последния ден. И сега, щом като царят изрече тези слова, той бе поразен, като че ли бе мъртъв."},{"vNo":"19 ","txt":"И стана така, че слугите му изтичаха и казаха на царицата това, което се беше случило с царя. И тя дойде при царя, и като го видя да лежи като умрял, и Аарон и братята му да стоят до него, като че ли те са били причината за падането му, тя им се разгневи и заповяда на слугите си или на слугите на царя да ги хванат и да ги убият."},{"vNo":"20 ","txt":"Сега, слугите бяха видели причината за падането на царя, ето защо, не смееха да сложат ръка на Аарон и братята му; и те започнаха да умоляват царицата, казвайки: Защо ни заповядваш да убием тези човеци, когато ето, само един от тях е по-силен от всички ни? Ето защо, ние ще бъдем повалени от тях."},{"vNo":"21 ","txt":"Сега, когато царицата видя страха на слугите си, тя също започна да се страхува извънредно да не би да я сполети някое зло. И тя заповяда на слугите си да отидат и повикат всички люде, та да могат да убият Аарон и братята му."},{"vNo":"22 ","txt":"Сега, когато Аарон видя намерението на царицата, и като познаваше коравосърдечието на людете, изплаши се да не би да се събере множество и да настанат големи раздори и смутове сред тях; ето защо, той простря ръката си, вдигна царя от земята, и му каза: Стани! И той стана на крака, възвръщайки силата си."},{"vNo":"23 ","txt":"Сега, това беше сторено в присъствието на царицата и на много от слугите. И когато видяха това, те се учудиха извънредно и започнаха да се страхуват. И царят се приближи до тях и започна да им проповядва. И той им проповядваше дотолкова, че цялото му домочадие се обърна към Господа."},{"vNo":"24 ","txt":"Сега, голямо множество се беше събрало наедно по заповед на царицата и настанаха големи роптания сред тях относно Аарон и братята му."},{"vNo":"25 ","txt":"Но царят застана сред тях и започна да се грижи за тях. И те бяха усмирени спрямо Аарон и онези, които бяха с него."},{"vNo":"26 ","txt":"И стана така, че когато царят видя, че народът се усмири, той накара Аарон и братята му да застанат посред множеството и да им проповядват словото."},{"vNo":"27 ","txt":"И стана така, че царят изпрати възвание из цялата страна, сред целия му народ по цялата му земя и във всички области наоколо, която граничеше чак с морето на изток и на запад, и която беше отделена от земята Зарахемла с една тясна ивица пустош, която се простираше от морето на изток чак до морето на запад и наоколо по пределите на морския бряг, и пределите на пустошта, която беше на север от земята Зарахемла, през пределите на Манти, край извора на реката Сидон, която течеше от изток към запад — и тъй бяха разделени нефитите и ламанитите."},{"vNo":"28 ","txt":"Сега, най-ленивата част от ламанитите живееше в пустошта в шатри и те бяха пръснати из пустошта на запад в земята Нефи; да, също и на запад от земята Зарахемла, в пределите край морския бряг, също и на запад, в земята Нефи, на мястото на първото ни бащино наследство, което граничеше с морския бряг."},{"vNo":"29 ","txt":"И имаше много ламанити на изток край морския бряг, където нефитите ги бяха изгонили. И така нефитите бяха почти заобиколени от ламанитите; при все това нефитите бяха влезли във владение на всички северни части на страната, граничещи с пустошта при извора на река Сидон, от изток на запад и наоколо от страната на пустошта; на север, чак до земята, която те наричаха Изобилие."},{"vNo":"30 ","txt":"И тя граничеше със земята, която те наричаха Опустошение, която беше толкова далече на север, че стигаше до земята, която в миналото била населена и по-късно унищожена, за костите на която ние говорихме, които бяха открити от народа на Зарахемла, като това беше мястото, където те стъпиха най-напред."},{"vNo":"31 ","txt":"И оттам те дойдоха в южната пустош. Тъй земята на север се наричаше Опустошение, а земята на юг се наричаше Изобилие, като тя беше пустош, изпълнена с всякакъв вид различни диви животни, част от които бяха дошли от земята на север за храна."},{"vNo":"32 ","txt":"И сега, беше само ден и половина път за един нефит да прекоси линията между земята Изобилие и земята Опустошение, за да отиде от източното до западното море; и тъй земята Нефи и земята Зарахемла бяха почти заобиколени от вода, като имаше само един тесен провлак земя между земята на север и земята на юг."},{"vNo":"33 ","txt":"И стана така, че нефитите бяха населили земята Изобилие, чак от източното до западното море, и тъй нефитите в своята мъдрост, със стражите си и с войските си спираха ламанитите от юг, та по този начин да нямат повече владение на север, та да не могат да нахлуват в земята на север."},{"vNo":"34 ","txt":"Ето защо, ламанитите не можеха да се сдобият с повече владения, освен в земята Нефи и в пустошта наоколо. И това беше мъдростта на нефитите: тъй като ламанитите им бяха врагове, те не искаха да търпят атаките им от всички страни, а също и за да имат земя, където да могат да избягат според желанията си."},{"vNo":"35 ","txt":"А сега, след като казах това, връщам се отново към разказа за Амон и Аарон, Омнер и Химний, и техните братя."}]}