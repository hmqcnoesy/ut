{"heading":"Алма кръщава хиляди обърнати във вярата. Беззаконието навлиза в Църквата и напредъкът ѝ е затруднен. Нефия е назначен за върховен съдия. Като висш свещеник, Алма се посвещава на служението. Около 86–83 г. пр. Хр.","prevAbbr":"alma","prevNo":3,"nextAbbr":"alma","nextNo":5,"chapterTitle":"Алма 4","verses":[{"vNo":"1 ","txt":"Сега стана така, че в шестата година от управлението на съдиите над народа на Нефи, в земята Зарахемла нямаше нито раздори, нито войни."},{"vNo":"2 ","txt":"Но народът беше опечален, да, дълбоко опечален от загубата на братята им, а също и от загубата на стадата и чердите им, а също и от загубата на нивите им със зърно, стъпкани под краката на ламанитите и унищожени."},{"vNo":"3 ","txt":"И толкова големи бяха техните огорчения, че всяка душа имаше причина да жали; и те вярваха, че това бяха възмездията Божии, изпратени върху им заради тяхното нечестие и мерзостите им; ето защо, у тях се събуди спомена за дълга им."},{"vNo":"4 ","txt":"И започнаха по-пълно да установяват църквата; да, и мнозина бяха кръстени във водите на Сидон, и бяха присъединени към църквата Божия; да, те бяха кръстени от ръката на Алма, който беше посветен за висш свещеник на хората на църквата от ръката на баща си, Алма."},{"vNo":"5 ","txt":"И стана така, че през седмата година от управлението на съдиите, около три хиляди и петстотин души се бяха присъединили към църквата Божия и бяха кръстени. И тъй привърши седмата година от управлението на съдиите над народа на Нефи; и имаше непрестанен мир през цялото това време."},{"vNo":"6 ","txt":"И стана така, че през осмата година от управлението на съдиите, хората на църквата започнаха да стават горделиви поради извънредните си богатства и тънките си коприни, и препредения си висон, и поради многобройните си стада и черди, и златото си, и среброто си, всякакъв вид скъпоценности, добити чрез тяхното трудолюбие; и с всичко това те се издигнаха в гордостта на очите си, защото започнаха да носят много скъпо облекло."},{"vNo":"7 ","txt":"Сега, това беше причината за голямото огорчение на Алма, да, и на много от хората, които Алма беше посветил да бъдат учители, свещеници и старейшини на църквата; да, много от тях бяха силно огорчени от нечестието, което виждаха, че е започнало да се появява сред людете им."},{"vNo":"8 ","txt":"Защото те гледаха и виждаха с голяма скръб, че хората на църквата започват да се издигат в гордостта на очите си и да отдават сърцата си на богатствата и на празните светски неща, че започват да бъдат високомерни един към друг и започват да преследват онези, които не следват волята и желанието им."},{"vNo":"9 ","txt":"И тъй, през осмата година от управлението на съдиите, настанаха големи раздори сред хората на църквата, да, имаше зависти и спор, и злоба, и преследвания, и гордост, която дори надминаваше гордостта на онези, които не принадлежаха към църквата Божия."},{"vNo":"10 ","txt":"И тъй привърши осмата година от управлението на съдиите; и нечестието на църквата беше голяма препънка за онези, които не принадлежаха към църквата; и тъй църквата започна да губи напредъка си."},{"vNo":"11 ","txt":"И стана така, че в началото на деветата година Алма видя нечестието на църквата; и той видя също, че примерът на църквата започва да води онези, които бяха невярващи, от едно беззаконие към друго, като тъй причиняваше унищожението на народа."},{"vNo":"12 ","txt":"Да, и той забеляза голямо неравенство между людете, като едни се издигаха в гордостта си и презираха другите, обръщайки гръб на нуждаещите се и на голите, и на онези, които бяха гладни, и на онези, които бяха жадни, и на онези, които бяха болни и наскърбени."},{"vNo":"13 ","txt":"Сега, това беше голяма причина за ридание сред людете, докато други се смиряваха, и подпомагаха онези, които имаха нужда от тяхното подпомагане, като раздаваха имуществото си на бедните и на нуждаещите се, като хранеха гладните и понасяха всякакъв вид страдания заради Христос, Който трябваше да дойде според духа на пророчеството;"},{"vNo":"14 ","txt":"очаквайки с нетърпение този ден, тъй те запазваха опрощение за греховете си, бидейки изпълнени с велика радост поради възкресението на мъртвите, съгласно волята и силата, и избавлението на Исуса Христа от връзките на смъртта."},{"vNo":"15 ","txt":"И сега стана така, че Алма, когато видя страданията на смирените Божии последователи и преследванията, които се струпаха срещу тях от останалата част от народа му, и като виждаше цялото им неравенство, започна много да се наскърбява; при все това, Духът Господен не го напусна."},{"vNo":"16 ","txt":"И той избра един мъдър човек, който беше сред старейшините на църквата, и му даде власт съгласно гласа на народа, да има власт да издава закони според законите, които бяха дадени, и да ги привежда в сила съобразно нечестието и престъпленията на людете."},{"vNo":"17 ","txt":"Сега, този човек се наричаше Нефия и той беше назначен за върховен съдия; и той седна на съдийския престол, за да съди и управлява народа."},{"vNo":"18 ","txt":"Но Алма не го удостои със сана на висш свещеник на църквата, а запази сана на висшия свещеник за себе си, обаче предаде съдийския престол на Нефия."},{"vNo":"19 ","txt":"И той направи това, за да може да тръгне сам сред народа си, или сред народа на Нефи, та да може да им проповядва словото Божие и да ги подтиква да си спомнят за дълга си, за да може чрез словото Божие да премахне цялата гордост, и лукавство, и всичките раздори, които съществуваха сред народа му, като не виждаше друг начин да ги възвърне, освен да им изложи ясно свидетелство срещу тях."},{"vNo":"20 ","txt":"И тъй, в началото на деветата година от управлението на съдиите над народа на Нефи, Алма предаде съдийския престол на Нефия и се ограничи изцяло с висшето свещеничество на светия ред Божий, със свидетелството за словото, съгласно духа на откровението и пророчеството."}]}