{"heading":"Мороний се оплаква на Пахоран от пренебрежението на управата към войските. Господ допуска праведните да бъдат избити. Нефитите трябва да използуват цялата си сила и всички средства, за да се избавят от враговете си. Мороний заплашва, че ще се бори срещу управата, ако войските му не получат помощ. Около 62 г. пр. Хр.","prevAbbr":"alma","prevNo":59,"nextAbbr":"alma","nextNo":61,"chapterTitle":"Алма 60","verses":[{"vNo":"1 ","txt":"И стана така, че той писа отново до управителя на страната Пахоран и ето словата, които той написа, казвайки: Ето, аз отправям посланието си към Пахоран в град Зарахемла, който е върховния съдия и управител на страната, също и до всички тези, които са избрани от народа да управляват и ръководят делата на тази война."},{"vNo":"2 ","txt":"Защото ето, аз имам да им кажа нещо осъдително; защото вие самите знаете, че бяхте назначени да събирате хора и да ги въоръжавате с мечове, криви ножове и всякакъв вид различни оръжия за война и да ги изпращате срещу ламанитите, в която и част на земята ни те да дойдат."},{"vNo":"3 ","txt":"И сега, ето, аз ви казвам, че аз самият и воините ми, и Еламан и неговите воини, претърпяхме извънредно големи страдания; да, даже глад, жажда и умора, и всякакъв вид различни лишения."},{"vNo":"4 ","txt":"Но ето, ако това беше всичко, което претърпяхме, ние не бихме роптали, нито бихме се оплаквали."},{"vNo":"5 ","txt":"Но ето, голямо беше клането сред народа ни; да, хиляди паднаха от меч, докато можеше да бъде другояче, ако бяхте отделили за войските ни достатъчно сили и помощ за тях. Да, голямо беше вашето пренебрежение към нас."},{"vNo":"6 ","txt":"И сега, ето, ние искаме да узнаем причината за това извънредно голямо пренебрежение; да, желаем да узнаем причината за това ваше нехайство."},{"vNo":"7 ","txt":"Нима мислите да си седите на престолите в състояние на нехайно вцепенение, докато враговете ви разгръщат смъртоносното си дело около вас? Да, докато те избиват хиляди от вашите братя?"},{"vNo":"8 ","txt":"Да, точно тези, които очакваха от вас защита, да, те ви поставиха в положение, в което можехте да им окажете помощ, да, можехте да им изпратите войски, за да ги подкрепите и тъй щяхте да спасите хиляди от тях да не загинат от меч."},{"vNo":"9 ","txt":"Но ето, това не е всичко — вие не им изпратихте запаси, тъй че мнозина се сражаваха и проляха кръвта си до смърт заради голямото им желание за благополучието на този народ; да, и това те правеха, докато бяха на път да погинат от глад поради извънредно голямото ви пренебрежение към тях."},{"vNo":"10 ","txt":"И сега, възлюбени мои братя, защото би трябвало да бъдете възлюбени, вие трябваше по-усърдно да се трудите за благополучието и свободата на този народ; но ето, вие ги пренебрегнахте и кръвта на хиляди ще дойде на главите ви за отмъщение, да, защото на Бога са известни всичките им вопли и всичките им страдания."},{"vNo":"11 ","txt":"Ето, нима можете да си помислите, че ще си седите на престолите и Бог поради извънредната Си добрина ще ви избави, без вие да направите нищо? Ето, ако това сте си мислили, напразно сте го мислили."},{"vNo":"12 ","txt":"Нима си мислите, че толкова много от вашите братя са избити поради тяхното нечестие? Казвам ви, ако сте си мислили това, напразно сте го мислили; защото, казвам ви, мнозина паднаха от меч; и ето, това е за вашето осъждане."},{"vNo":"13 ","txt":"Защото Господ допуска праведните да бъдат убити, за да може Неговото правосъдие и възмездия да връхлетят нечестивите; ето защо, не трябва да си мислите, че праведните са изгубени, понеже са убити; но ето, те влизат в покоя на Господа техния Бог."},{"vNo":"14 ","txt":"И сега, ето, аз ви казвам, че извънредно много се страхувам да не би възмездията Божии да постигнат тези люде поради тяхната извънредна мудност, да, тъкмо мудността на управата ни и тяхното извънредно голямо пренебрежение към братята им, да, към онези, които са избити."},{"vNo":"15 ","txt":"Защото, ако не беше нечестието, което най-напред започна от главата ни, ние щяхме да устоим на враговете си, тъй че те нямаше да придобият никаква власт над нас."},{"vNo":"16 ","txt":"Да, ако не беше войната, която избухна между нас самите; да, ако не беше заради тези царски поддържници, които причиниха толкова много кръвопролития между нас; да, и ако по време на нашите междуособици ние бяхме обединили силите си, както правехме преди; да, и ако не беше заради желанието за сила и власт, които тези царски поддържници искаха да имат над нас; и ако те бяха предани на делото на свободата ни, и ако се бяха обединили с нас и бяха тръгнали срещу враговете ни, наместо да вдигнат мечовете си срещу нас, което беше причината за такова голямо кръвопролитие между нас самите; да, ако бяхме тръгнали срещу тях в силата Господна, ние щяхме да разпръснем враговете си, защото това щеше да бъде сторено в изпълнение на словото Му."},{"vNo":"17 ","txt":"Но ето, сега ламанитите ни нападат, завладявайки земите ни; и те избиват народа ни с меч, да, жените ни и децата ни и ги откарват също в плен, като ги карат да изстрадват всякакъв вид страдания; и всичко това заради голямото нечестие на онези, които търсят власт и сила, да, тъкмо онези царски поддържници."},{"vNo":"18 ","txt":"Но защо трябва да говоря повече по този въпрос? Защото ние не знаем дали и вие самите не търсите власт. Ние не знаем дали вие също не сте предатели на своята страна."},{"vNo":"19 ","txt":"Или пък, да не би да ни пренебрегнахте, защото сте в сърцето на страната ни и сте заобиколени с безопасност, та не накарахте да ни се изпрати храна, а също и мъже, за да подкрепят войските ни?"},{"vNo":"20 ","txt":"Забравихте ли заповедите на Господа, вашия Бог? Да, забравихте ли пленничеството на бащите ни? Забравихте ли многото пъти, когато сме били избавяни от ръцете на нашите врагове?"},{"vNo":"21 ","txt":"Или пък, да не би да мислите, че Господ все още ще ни избавя, докато седите на престолите си и не употребявате средствата, които Господ ни е дал?"},{"vNo":"22 ","txt":"Да, ще седите ли в бездействие, заобиколени от хиляди други, да, десетки хиляди, които също седят в бездействие, докато има хиляди в пределите на страната, които падат от меч, да, ранени и окървавени?"},{"vNo":"23 ","txt":"Мислите ли, че Бог ще гледа на вас като на невинни, докато вие седите спокойно и наблюдавате всичко това? Ето, аз ви казвам, Не! Сега аз бих желал да си спомните, че Бог е казал, че първо вътрешността на съда ще бъде очистена и тогава ще бъде очистена външността на съда."},{"vNo":"24 ","txt":"И сега, освен ако не се покаете за това, което сте сторили, и не започнете да действате и не ни изпратите храна и воини, а също и на Еламан, за да може да защитава онези части на страната ни, които той възвърна, за да можем да си върнем и останалата част от нашите владения по тези места, ето, ще трябва да не се бием повече с ламанитите, докато не сме очистили вътрешността на съда си, да, тъкмо върховния глава на нашата управа."},{"vNo":"25 ","txt":"И ако вие не удовлетворите посланието ми и не излезете, и не ми покажете истински свободолюбив дух и старание за подсилване и укрепване на войските ни, и не дадете храна за издръжката им, ето, аз ще оставя част от моите свободолюбци да задържат тази част на страната ни и ще оставя върху им силата и благословиите Божии, та никаква друга сила да не може да действа срещу тях;"},{"vNo":"26 ","txt":"(и това заради извънредната им вяра и търпение в тяхната горест);"},{"vNo":"27 ","txt":"и аз ще дойда при вас, и ако има някой сред вас, който има желание за свобода, да, ако има останала дори и една искра от свободата, ето, аз ще подтикна въстание сред вас, чак докато онези, които имат желание да си присвоят силата и властта, изчезнат."},{"vNo":"28 ","txt":"Да, ето, аз не се страхувам нито от силата ви, нито от властта ви, но моят Бог е Този, от Когото се боя; и е според Неговите заповеди аз да взема меча си да защитавам делото на моята страна; а това, че претърпяхме такива големи загуби, е заради вашето беззаконие."},{"vNo":"29 ","txt":"Ето, време е, да, близко е вече времето, когато ако не се заемете със защитата на страната си и децата си, мечът на правосъдието надвисва над вас; да, и той ще се стовари върху вас, и ще ви накаже чак до пълното ви унищожение."},{"vNo":"30 ","txt":"Ето, очакам съдействие от вас; и ако вие не ни дадете нужната помощ, ето, аз ще дойда при вас, тъкмо в земята Зарахемла и ще ви поразя с меч, тъй че да нямате повече власт да забавяте напредъка на този народ в делото на нашата свобода."},{"vNo":"31 ","txt":"Защото ето, Господ няма да допусне вие да живеете и станете силни в беззаконията си, за да унищожите Неговия праведен народ."},{"vNo":"32 ","txt":"Ето, можете ли да предположите, че Господ ще ви пощади и ще отиде да осъди ламанитите, когато тъкмо преданието на бащите им е причинило тяхната омраза, да, и тя е удвоена от онези, които се отцепиха от нас, докато вашето беззаконие е по причина на любовта ви към славата и празните светски неща?"},{"vNo":"33 ","txt":"Вие сами знаете, че прегрешавате Божиите закони и знаете, че ги потъпквате под нозете си. Ето, Господ ми казва: Ако тези, които сте назначили за ваши управители, не се покаят за греховете и беззаконията си, вие ще възлезете да се сражавате срещу тях."},{"vNo":"34 ","txt":"И сега, ето, аз, Мороний, съм заставен според завета, който съм сключил, да спазвам заповедите на моя Бог; ето защо, аз бих желал да се придържате към словото Божие и да ми изпратите бързо от вашите запаси и от вашите воини, а също и на Еламан."},{"vNo":"35 ","txt":"И ако вие не изпълните това, аз бързо ще дойда при вас; защото ето, Бог не ще допусне да погинем от глад; защото Той ще ни даде от вашата храна, дори ако трябва да стане чрез меч. Затова гледайте да изпълните словото Божие."},{"vNo":"36 ","txt":"Ето, аз съм Мороний, вашият върховен военачалник. Аз не търся власт, но искам да я съборя. Аз не търся светска слава, а славата на моя Бог, свободата и благополучието на моята страна. И с това приключвам посланието си."}]}