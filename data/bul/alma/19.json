{"heading":"Ламоний получава светлината на вечния живот и вижда Изкупителя. Неговото домочадие изпада в транс и мнозина виждат ангели. Амон е запазен като по чудо. Той покръства мнозина и установява сред тях църква. Около 90 г. пр. Хр.","prevAbbr":"alma","prevNo":18,"nextAbbr":"alma","nextNo":20,"chapterTitle":"Алма 19","verses":[{"vNo":"1 ","txt":"И стана така, че след два дена и две нощи те бяха вече готови да вземат тялото му и го положат в гробница, която бяха приготвили за погребване на техните мъртви."},{"vNo":"2 ","txt":"Сега, царицата, като беше чула за славата на Амон, изпрати да му кажат, че желае той да дойде при нея."},{"vNo":"3 ","txt":"И стана така, че Амон направи според както му бе заповядано, и влезе при царицата, и пожела да узнае какво тя иска той да направи."},{"vNo":"4 ","txt":"И тя му каза: Слугите на мъжа ми ме уведомиха, че ти си пророк на един Свят Бог и че имаш сила да вършиш много могъщи дела в Негово име."},{"vNo":"5 ","txt":"Затова, ако това е тъй, аз бих желала да влезеш вътре и да видиш моя съпруг, защото той лежи на леглото си в продължение на два дена и две нощи; и едни казват, че не е мъртъв, а други казват, че е умрял и че се е вмирисал, и че трябва да бъде погребан в гробницата; но колкото до мен, на мене той не ми мирише."},{"vNo":"6 ","txt":"Сега, точно това беше, което Амон желаеше, защото знаеше, че цар Ламоний бе под силата Божия; той знаеше, че тъмната завеса на неверието се премахваше от съзнанието му, и светлината, която осветяваше съзнанието му, която беше светлината на славата Божия, която беше чудната светлина на Неговата добрина, да, тази именно светлина беше вляла такава радост в душата му, че облакът от мрак бе разсеян и светлината на вечния живот бе запалена в душата му, да, той знаеше, че това е надвило естествената му снага и той бе отнесен в Бога;"},{"vNo":"7 ","txt":"ето защо, това, което царицата желаеше от него, беше и неговото единствено желание. Затова той влезе да види царя, според както царицата желаеше от него; и той видя царя и разбра, че не е мъртъв."},{"vNo":"8 ","txt":"И Амон каза на царицата: Той не е мъртъв, но е заспал в Бога и утре ще стане отново; ето защо, не го погребвайте."},{"vNo":"9 ","txt":"И Амон ѝ каза: Вярваш ли в това? И тя му каза: Аз нямам друго доказателство, освен словото ти и словата на слугите ми; при все това аз вярвам, че ще бъде според както ти каза."},{"vNo":"10 ","txt":"И Амон ѝ каза: Благословена си ти поради извънредната ти вяра; и аз ти казвам, жено, че не е имало толкова голяма вяра сред целия народ на нефитите."},{"vNo":"11 ","txt":"И стана така, че тя започна да бди над леглото на съпруга си от този час чак до сутринта, когато Амон беше определил, че той трябва да стане."},{"vNo":"12 ","txt":"И стана така, че той се надигна според словата на Амон; и като ставаше, простря ръка към жената и каза: Благословено да бъде името Божие и благословена да си ти."},{"vNo":"13 ","txt":"Защото тъй както ти си жива сега, ето, аз видях моя Изкупител; и Той ще се яви, и ще бъде роден от жена, и Той ще изкупи цялото човечество, което вярва в Неговото име. След като изрече тези слова, сърцето му бе преизпълнено и той припадна отново от радост; и царицата, надвита от Духа, също припадна на земята."},{"vNo":"14 ","txt":"Сега Амон, виждайки че Духът Господен се е излял според молитвите му върху ламанитите, неговите братя, които са били причината за толкова много скръб сред нефитите или сред целия народ Божий поради беззаконията им и преданията им, падна на колене и започна да излива душата си в молитва и благодарности към Бога за това, което Той беше направил за братята му; и той също беше надвит от радост; и тъй и тримата припаднаха на земята."},{"vNo":"15 ","txt":"Сега, щом слугите на царя видяха, че те са паднали на земята, те също започнаха да призовават Бога, защото страхът от Господа беше връхлетял и тях също; защото това бяха онези, които бяха застанали пред царя да му свидетелстват за великата сила на Амон."},{"vNo":"16 ","txt":"И стана така, че те призоваваха името Господне с всички сили, чак докато припаднаха на земята, с изключение на една ламанитска жена, чието име беше Авис, която беше обърната към Господа преди много години, благодарение на едно чудно видение на баща ѝ."},{"vNo":"17 ","txt":"Тъй, бидейки обърната към Господа, без да го казва на никого, когато тя видя, че всички слуги на Ламоний са паднали на земята, също и господарката ѝ, царицата, и царят, и Амон, и че всички лежат прострени на земята, тя разбра, че това е силата Божия; и тя сметна, че това е възможност да разкрие на людете случилото се сред тях, та като видят тази гледка, тя да ги накара да повярват в силата Божия. И тя се затича от къща на къща, като го разправяше на людете."},{"vNo":"18 ","txt":"И те започнаха да се събират наедно в къщата на царя. И ето, събра се множество и за тяхно учудване те видяха царя и царицата, и слугите им, прострени на земята, като че ли бяха мъртви; и те видяха и Амон, който беше нефит."},{"vNo":"19 ","txt":"И сега, людете започнаха да роптаят помежду си; едни казваха, че голямо зло ги е върхлетяло, върху царя и дома му, защото той беше позволил на нефит да остане в страната."},{"vNo":"20 ","txt":"Други обаче ги укоряваха, казвайки: Царят докара това зло върху дома си, защото уби слугите си, които оставиха стадата им да бъдат разпръснати при водите на Севус."},{"vNo":"21 ","txt":"И те също бяха укорявани от людете, които бяха стояли при водите на Севус и бяха разпръсквали стадата, които принадлежаха на царя, защото те бяха разгневени на Амон заради многото техни братя, които той беше избил при водите на Севус, докато защитаваше стадата на царя."},{"vNo":"22 ","txt":"Сега, един от тях, чийто брат беше убит с меч от Амон, беше извънредно разгневен на Амон, изтегли меча си и се приближи, за да го стовари върху Амон. И докато вдигаше меча си, за да го удари, ето, падна мъртъв."},{"vNo":"23 ","txt":"Сега, ние виждаме, че Амон не можеше да бъде убит, защото Господ беше казал на Мосия, неговия баща: Аз ще го пощадя и ще му бъде въздадено според вярата ти; затова Мосия го повери на Господа."},{"vNo":"24 ","txt":"И стана така, че когато множеството видя, че човекът, който вдигна меча си, за да убие Амон, падна мъртъв на земята, страх връхлетя всички и никой не посмя да протегне ръка и да пипне някой от онези, които бяха паднали на земята; и людете се чудеха помежду си каква ли е причината за тази велика сила и какво означават всички тези неща."},{"vNo":"25 ","txt":"Стана така, че много от тях казваха, че Амон е Великият Дух, а други казваха, че той е изпратен от Великия Дух."},{"vNo":"26 ","txt":"Но други ги смъмряха, казвайки, че той е чудовище, изпратено от нефитите, за да ги измъчва."},{"vNo":"27 ","txt":"И имаше някои, които казваха, че Амон бил изпратен от Великия Дух, за да ги тормози поради беззаконията им; и че тъкмо Великият Дух винаги посещавал нефитите и ги избавял винаги от техните ръце; и те казваха, че тъкмо този Велик Дух е погубил толкова много от техните братя, ламанитите."},{"vNo":"28 ","txt":"И тъй, раздорът между тях започна да става извънредно остър. И докато те спореха тъй, дойде слугинята, която беше сторила множеството да се събере, и когато видя раздора, който става сред множеството, тя се наскърби извънредно много, чак до сълзи."},{"vNo":"29 ","txt":"И стана така, че тя отиде и хвана царицата за ръката, с надежда да може да я вдигне от земята; и щом докосна ръката ѝ, царицата се изправи, застана на нозете си и се провикна с висок глас, казвайки: О, благословен Исусе, Който ме спаси от един ужасен пъкъл! О, благословени Боже, помилуй този народ!"},{"vNo":"30 ","txt":"И когато каза това, тя сключи ръцете си, бидейки изпълнена с радост, и изрече много слова, които не бяха разбрани; и след като направи това, тя хвана цар Ламоний за ръката и ето, той се изправи и застана на нозете си."},{"vNo":"31 ","txt":"И той, като видя раздора между народа си, излезе напред и започна да ги мъмри, и да ги поучава със словата, които беше чул от устата на Амон; и всички, които го чуха, повярваха и бяха обърнати към Господа."},{"vNo":"32 ","txt":"Но имаше мнозина сред тях, които не поискаха да чуят словата му; ето защо, си тръгнаха по пътя."},{"vNo":"33 ","txt":"И стана така, че когато Амон се изправи, той също започна да им помага, тъй сториха и всичките слуги на Ламоний; и те всички провъзгласяваха на народа същите тези неща — че сърцата им са променени и че нямат повече желание да вършат зло."},{"vNo":"34 ","txt":"И ето, мнозина провъзгласиха на народа, че са видели ангели и че са разговаряли с тях; и тъй, те им казваха неща за Бога и за правдата Му."},{"vNo":"35 ","txt":"И стана така, че имаше мнозина, които повярваха в словата им; и всички тези, които повярваха, бяха кръстени; и те станаха един праведен народ и основаха църквата сред тях."},{"vNo":"36 ","txt":"И тъй делото Господне започна сред ламанитите; тъй Господ започна да излива Духа Си върху тях; и ние виждаме, че ръката Му е протегната към всички люде, които се покаят и повярват в Неговото име."}]}