{"heading":"Алма спори със Зиезрам. Тайнствата Божии могат да бъдат дадени само на верните. Човеците ще бъдат съдени според техните мисли, вярвания, слова и дела. Нечестивите ще изстрадат духовна смърт. Този смъртен живот е състояние на изпитание. Планът за изкупление осъществява Възкресението, а чрез вяра — и опрощаването на греховете. Покаялите се имат право на милост чрез Единородния Син. Около 82 г. пр. Хр.","prevAbbr":"alma","prevNo":11,"nextAbbr":"alma","nextNo":13,"chapterTitle":"Алма 12","verses":[{"vNo":"1 ","txt":"Сега, Алма, като видя, че словата на Амулик накараха Зиезрам да замълчи, защото видя, че Амулик го хвана в лъжата му и измамата му, целящи да го погубят, и виждайки, че той започна да трепери поради съзнанието за вината си, Алма отвори уста и започна да му говори, и да потвърждава словата на Амулик, да обяснява нещата и разкрива светите писания извън това, което Амулик беше направил."},{"vNo":"2 ","txt":"Сега, словата, които Алма изрече на Зиезрам, бяха чути от людете наоколо, защото множеството беше голямо; и той говорѝ по този начин:"},{"vNo":"3 ","txt":"Сега, Зиезраме, ти виждаш, че си хванат в лъжите и измамите си, защото ти излъга не само човеците, но ти излъга и Бога; защото ето, Той знае всички твои мисли, и ти виждаш, че мислите ти са ни сторени знайни чрез Неговия Дух."},{"vNo":"4 ","txt":"И виждаш, че знаем, че планът ти беше много лукав, според лукавството на дявола, да излъжеш и измамиш тези люде, за да можеш да ги насъскаш срещу нас, за да ни хулят и да ни прогонват."},{"vNo":"5 ","txt":"Сега, това беше план на противника ти и той е упражнил силата си в тебе. Сега, аз бих желал да запомниш, че това, което казвам на тебе, го казвам на всички."},{"vNo":"6 ","txt":"И ето, аз казвам на всички вас, че това бе примка на противника, поставена от него, за да улови тези люде, за да може да ви доведе в негово подчинение, за да може да ви върже с веригите си, за да може да ви прикове за вечно унищожение, според властта на неговото пленничество."},{"vNo":"7 ","txt":"Сега, когато Алма беше изрекъл тези слова, Зиезрам започна да трепери още повече, защото се убеждаваше все повече и повече в силата Божия; и той също беше убеден, че Алма и Амулик знаеха за него, защото той се убеди, че те познават мислите и намеренията на сърцето му; защото им беше дадена сила да могат да познават тези неща според духа на пророчеството."},{"vNo":"8 ","txt":"И Зиезрам започна усърдно да ги разпитва, та да научи повече за царството Божие. И той каза на Алма: Какво означава това, което Амулик е казал относно възкресението на мъртвите, че всички ще се вдигнат от мъртвите, и праведните и неправедните, и че ще бъдат доведени да застанат пред Бога, за да бъдат съдени според делата им?"},{"vNo":"9 ","txt":"И сега, Алма започна да му разяснява тези неща, казвайки: На мнозина е дадено да познават тайнствата Божии; при все това те са поставени под строга заповед да не ги споделят, освен тази част от Неговото слово, с която Той дарява чедата човешки, според вниманието и усърдието, които те Му отдават."},{"vNo":"10 ","txt":"И затова този, който вкорави сърцето си, същият получава по-малката част от словото; а онзи, който не вкорави сърцето си, на него е дадена по-голямата част от словото дотам, че му е дадено да узнае тайнствата Божии, докато ги узнае напълно."},{"vNo":"11 ","txt":"И на онези, които ще вкоравят сърцата си, на тях е дадена по-малката част от словото дотам, че те не знаят нищо за тайнствата Му; и тогава те са пленени от дявола и отведени от него според волята му надолу към погибел. Сега това е, което се разбира под веригите на пъкъла."},{"vNo":"12 ","txt":"И Амулик е говорил ясно относно смъртта и вдигането от тази смъртност към състояние на безсмъртност и довеждането пред съда Божий, за да бъдем съдени според делата ни."},{"vNo":"13 ","txt":"Тогава, ако нашите сърца са били вкоравявани, да, ако ние сме вкоравявали сърцата си против словото дотолкова, че то въобще да не е намерило място в нас, тогава нашето състояние ще бъде ужасно, защото ще бъдем осъдени."},{"vNo":"14 ","txt":"Защото нашите слова ще ни осъдят, да, всички наши дела ще ни осъдят; ние не ще бъдем намерени неопетнени; и мислите ни също ще ни осъдят; и в това ужасно състояние ние не ще посмеем да погледнем към нашия Бог; и ние бихме били много щастливи, ако можехме да заповядаме на канарите и планините да паднат върху ни, за да ни скрият от Неговото присъствие."},{"vNo":"15 ","txt":"Но това не може да бъде; ние трябва да излезем и да застанем пред Него в славата Му, и в силата Му, и в могъществото Му, величието и господството Му, и да признаем за наш вечен срам, че всички Негови възмездия са справедливи; че Той е справедлив във всичките Си дела и че Той е милостив към чедата човешки, и че Той има цялата сила да спаси всеки човек, който вярва в Неговото име и принася плод, съответствен на покаянието."},{"vNo":"16 ","txt":"И сега, ето, аз ви казвам, че тогава идва смърт, тъкмо втора смърт, която е духовна смърт; тогава е времето, когато всеки, който умира в греховете си според телесната смърт, ще умре също и с духовна смърт; да, той ще умре според нещата, принадлежащи на праведността."},{"vNo":"17 ","txt":"Тогава е времето, когато мъченията им ще бъдат като езеро от огън и жупел, чийто пламък се възнася во веки веков; и тогава е времето, когато ще бъдат приковани към вечно унищожение, според силата и пленничеството на Сатана, който ги е подчинил на волята си."},{"vNo":"18 ","txt":"Тогава, аз ви казвам, че за тях ще бъде все едно, че не е било направено никакво изкупление; защото те не могат да бъдат изкупени според Божието правосъдие; и не могат да умрат, тъй като няма повече тление."},{"vNo":"19 ","txt":"Сега стана така, че когато Алма свърши да говори, людете започнаха да се учудват още повече."},{"vNo":"20 ","txt":"Но имаше един човек на име Антиона, който им беше върховен управител, и той излезе напред, и му каза: Какво е това, което каза, че човек ще се вдигне от мъртвите и ще бъде променен от смъртното си в безсмъртно състояние, та душата да не може да умре никога?"},{"vNo":"21 ","txt":"Какво означава светото писание, което казва, че Бог поставил херувими и пламтящ меч на изток от Едемската градина, да не би първите ни родители да влязат и вземат от плода на дървото на живота и да живеят навеки? И с това ние виждаме, че за тях нямаше никаква възможност да живеят навеки."},{"vNo":"22 ","txt":"Сега, Алма му каза: Това е нещото, което щях да обясня. Сега, ние виждаме, че Адам падна, като взе от забранения плод, според словото Божие; и тъй виждаме, че чрез неговото падение цялото човечество стана изгубен и паднал народ."},{"vNo":"23 ","txt":"И сега, ето, аз ти казвам, че ако тогава би било възможно Адам да вземе от плода на дървото на живота по онова време, нямаше да има смърт, и словото щеше да бъде напразно, като щеше да изкара Бога лъжец, защото Той каза: Ако ядеш от него, със сигурност ще умреш."},{"vNo":"24 ","txt":"И ние виждаме, че смъртта идва за цялото човечество, да, смъртта, за която Амулик говорѝ, която е телесната смърт; при все това на човека бе дадено време, през което той да може да се покае; ето защо, този живот стана състояние на изпитание; време да се подготвим да срещнем Бога; да се подготвим за онова безкрайно състояние, за което ние говорихме, което е след възкресението на мъртвите."},{"vNo":"25 ","txt":"Сега, ако не беше заради плана на изкуплението, който беше приготвен от основаването на света, нямаше да има възкресение на мъртвите; но имаше приготвен план за спасение, който ще осъществи възкресението на мъртвите, за което беше говорено."},{"vNo":"26 ","txt":"И сега, ето, ако беше възможно нашите първи родители да могат да отидат и да вземат от дървото на живота, те щяха да бъдат окаяни навеки, без да имат подготвително състояние; и тъй планът за изкуплението щеше да бъде осуетен и словото Божие щеше да бъде празно и да не влезе в сила."},{"vNo":"27 ","txt":"Но ето, не беше тъй; а на людете бе определено, че трябва да умрат; и след смъртта те трябва да дойдат на съд, тъкмо на същия този съд, за който ние говорихме, който е краят."},{"vNo":"28 ","txt":"И след като Бог определи всичко това да сполети човека, ето, Той видя, че бе необходимо човеците да знаят относно нещата, които Той им беше определил."},{"vNo":"29 ","txt":"Ето защо, Той изпрати ангели да разговарят с тях, които накараха човеците да съзрат от Неговата слава."},{"vNo":"30 ","txt":"И от това време насетне те започнаха да призовават името Му; затова Бог говорѝ с човеците и им стори знаен плана за изкуплението, приготвен от основаването на света; и това Той им стори знайно според вярата им, и покаянието им, и светите им дела."},{"vNo":"31 ","txt":"Затова той даде заповеди на човеците, слзд като те първо прегрешиха първите заповеди според нещата, които са тленни, станаха като богове, различаващи доброто от злото, като се поставиха в състояние да действат, или бяха поставени в състояние да действат според волята си и желанията си, вършейки зло или вършейки добро."},{"vNo":"32 ","txt":"Ето защо, Бог им даде заповеди, след като им откри плана за изкуплението, за да не вършат зло, наказанието за което е втора смърт, която е вечната смърт според нещата, принадлежащи на праведността; защото върху такива човеци планът за изкупление няма сила, защото делата на правосъдието не могат да бъдат унищожени, съгласно върховната Божия добрина."},{"vNo":"33 ","txt":"Но Бог призова всички човеци в името за Сина Си (и това беше планът на изкуплението, който беше заложен), казвайки: Ако вие се покаете и не вкоравите сърцата си, ще имам милост към вас чрез Моя Единороден Син."},{"vNo":"34 ","txt":"Затова, който се покае и не вкорави сърцето си, ще има право на милост чрез Моя Единороден Син, за опрощаване на греховете му; и тези ще влязат в Моя покой."},{"vNo":"35 ","txt":"А който вкорави сърцето си и върши беззаконие, ето, заклевам се в гнева Си, че той няма да влезе в Моя покой."},{"vNo":"36 ","txt":"И сега, братя мои, ето, аз ви казвам, че ако вкоравите сърцата си, няма да влезете в покоя Господен; ето защо, вашето беззаконие Го предизвиква да изпрати гнева Си върху вас, както при първото предизвикване, да, според словото Му при последното предизвикване, както и при първото, за вечното унищожение на душите ви; ето защо, според словото Си, ще ви обрече на последната смърт, както и на първата."},{"vNo":"37 ","txt":"И сега, братя мои, познавайки тези неща и знаейки, че те са истинни, нека се покаем и да не вкоравяваме сърцата си, за да не предизвикаме Господа нашия Бог да стовари върху ни Своя гняв в тези Негови втори заповеди, които ни е дал; но нека да влезем в покоя Божий, който е приготвен съгласно словото Му."}]}