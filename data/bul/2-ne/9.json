{"heading":"Юдеите ще бъдат събрани във всички техни земи на обета. Единението откупува човека от падението. Телата на умрелите ще излязат от гроба, а техните духове — от пъкъла и от рая. Те ще бъдат съдени. Единението спасява от смъртта, от пъкъла, от дявола и от безкрайно мъчение. Праведните ще бъдат спасени в царството Божие. Посочени са наказания за греховете. Светият Израилев е пазачът на портата. Около 559–545 г. пр. Хр.","prevAbbr":"2-ne","prevNo":8,"nextAbbr":"2-ne","nextNo":10,"chapterTitle":"2 Нефи 9","verses":[{"vNo":"1 ","txt":"И сега, мои възлюбени братя, аз съм ви прочел тези неща, за да знаете относно заветите Господни, които Той е сключил с целия дом Израилев;"},{"vNo":"2 ","txt":"че Той е говорил на юдеите чрез устата на светите Си пророци, тъкмо от началото на времената, от поколение на поколение, докато дойде времето, когато те ще бъдат възстановени в истинската църква и в стадото Божие; когато ще бъдат събрани и отведени в земите на тяхното наследство и ще бъдат установени във всичките техни земи на обета."},{"vNo":"3 ","txt":"Ето, мои възлюбени братя, аз ви казвам тези неща, за да може да се радвате и да вдигнете главите си навеки поради благословиите, които Господ Бог ще въздаде на децата ви."},{"vNo":"4 ","txt":"Защото аз знам, че мнозина от вас са се стремили много да узнаят за идните дела; затова аз мисля, че вие знаете, че нашата плът ще трябва да изчезне и да умре; въпреки това, ние в телата си ще видим Бога."},{"vNo":"5 ","txt":"Да, аз знам, че вие знаете, че в тяло ще се покаже Той на онези, които са в Ерусалим, откъдето ние дойдохме, защото е по-добре да бъде сред тях; защото подобава на Великия Творец да допусне самият Той да стане подвластен на човека в плътта и да умре за всички човеци, за да могат всички човеци да станат Негови подвластни."},{"vNo":"6 ","txt":"Защото, както смъртта е дошла за всички човеци, за да изпълни милостивия план на Великия Творец, така трябва да има сила за възкресение; и възкресението трябва да дойде за човека по причина на падението; и падението дойде по причина на прегрешение; и понеже човекът падна, те бяха отхвърлени от присъствието Господне."},{"vNo":"7 ","txt":"Затова нужно е да има безпределно единение и ако единението не бъде безпределно, това тление не ще може да се облече в нетление. Затова първото възмездие, което сполетя човека, би трябвало да продължи безкрайно. И ако бе тъй, тази плът би трябвало да се върне в майката земя, за да изгние и се разпадне, за да не се вдигне повече."},{"vNo":"8 ","txt":"О, мъдрост Божия, о, милост и благодат Божии! Защото ето, ако плътта не трябваше повече да се вдигне, нашите духове трябваше да станат подвластни на онзи ангел, който отпадна от присъствието на Вечния Бог и стана дявол, за да не се вдигнат повече."},{"vNo":"9 ","txt":"И духовете ни щяха да станат като него, а ние — дяволи, ангели на един дявол, за да бъдем отделени от присъствието на Бога си и за да останем с бащата на лъжите, в окаяност като самия него; да, като онова същество, което измами първите ни родители, което се преобразява едва ли не в ангел на светлината и което подтиква чедата човешки към тайни заговори за убийства и всякакъв вид тайни дела на мрака."},{"vNo":"10 ","txt":"О, колко велика е добрината на нашия Бог, Който приготвя път за бягството ни от хватката на това ужасно чудовище; да, това чудовище смъртта и пъкълът, както аз наричам смъртта на тялото, а също и смъртта на духа."},{"vNo":"11 ","txt":"И поради начина на избавлението на Бога наш, Светия Израилев, тази смърт, за която съм говорил, която е телесната, ще предаде нейните мъртви; която смърт е гробът."},{"vNo":"12 ","txt":"И тази смърт, за която съм говорил, която е духовната смърт, ще предаде нейните мъртви, която духовна смърт е пъкълът; защото смъртта и пъкълът трябва да предадат техните мъртви и пъкълът трябва да предаде пленените си духове и гробът трябва да предаде неговите пленени тела и телата и духовете на човеците ще бъдат възстановени един на друг, и това е чрез силата на въкресението на Светия Израилев."},{"vNo":"13 ","txt":"О, колко велик е планът на нашия Бог! Защото, от друга страна, раят Божий трябва да предаде духовете на праведните и гробът да предаде телата на праведните; и духът, и тялото са си възстановени отново, и всички човеци ще станат нетленни и безсмъртни, и те са живи души, имащи съвършено знание като нас в плътта, с изключение на това, че знанието ни ще бъде съвършено."},{"vNo":"14 ","txt":"Затова ние ще имаме съвършено знание за цялата си вина, и нечистотата ни, и голотата ни; и праведните ще имат съвършено знание за тяхната радост и тяхната праведност, бидейки облечени в чистота, да, тъкмо с робата на праведността."},{"vNo":"15 ","txt":"И ще стане така, че когато всички човеци ще са преминали от тази първа смърт в живот дотолкова, че ще са станали безсмъртни, те ще трябва да се явят пред съдийския престол на Светия Израилев; и тогава идва съдът, и те ще бъдат съдени според светия съд Божий."},{"vNo":"16 ","txt":"И това е сигурно, тъй както жив е Господ, защото Господ Бог го е казал и това е Неговото вечно слово, което не може да премине, че онези, които са праведни, ще бъдат все още праведни и тези, които са нечисти, ще бъдат все още нечисти; защото онези, които са нечисти, са дяволът и ангелите му; и те ще отидат във вечния огън, приготвен за тях; и тяхното мъчение е като езеро от огън и жупел, чийто пламък се възнася во веки веков и няма край."},{"vNo":"17 ","txt":"О, величие и правосъдие на Бога наш! Защото Той изпълнява всичките Си слова; и те са излезли от устата Му, и законът Му трябва да бъде изпълнен."},{"vNo":"18 ","txt":"Но ето, праведните, светиите на Светия Израилев, тези, които са повярвали в Светия Израилев, тези, които са устояли на кръстовете на света и са презрели неговия срам, те ще наследят царството Божие, което беше приготвено за тях от основаването на света, и тяхната радост ще бъде пълна навеки."},{"vNo":"19 ","txt":"О, величие на милостта на Бога наш, Светия Израилев! Защото Той избави светиите си от онова ужасно чудовище дявола, и от смъртта и пъкъла, и от онова езеро от огън и жупел, което е безкрайно мъчение."},{"vNo":"20 ","txt":"О, колко велика е светостта на Бога Наш! Защото Той знае всички неща, и няма нищо, което Той да не знае."},{"vNo":"21 ","txt":"И Той идва в света, за да спаси всички човеци, ако те се вслушат в гласа Му; защото ето, Той изстрадва болките на всички човеци, да, болките на всяко живо създание, и мъже, и жени, и деца, които принадлежат към семейството на Адам."},{"vNo":"22 ","txt":"И Той изстрадва това, за да може възкресението да споходи всички човеци, че всички да могат да застанат пред Него във великия и съден ден."},{"vNo":"23 ","txt":"И Той заповядва на всички човеци да се покаят и да бъдат кръстени в Негово име, имащи съвършена вяра в Светия Израилев, или те не могат да бъдат спасени в царството Божие."},{"vNo":"24 ","txt":"И ако не се покаят и не повярват в Неговото име, и не се кръстят в Негово име, и не устоят до края, те ще бъдат осъдени; защото Господ Бог, Светият Израилев го е казал."},{"vNo":"25 ","txt":"Затова Той е дал закон; и там, където няма даден закон, няма наказание; и там, където няма наказание, няма осъждане; и там, където няма осъждане, милостите на Светия Израилев имат право над тях заради единението; защото те са избавени чрез Неговата сила."},{"vNo":"26 ","txt":"Защото единението задоволява изискванията на правосъдието Му за всички онези, на които законът не е даден, така че те са избавени от онова ужасно чудовище смъртта, и пъкъла, и дявола, и езерото от огън и жупел, което е безкрайно мъчение; и те са възстановени на този Бог, Който им даде дихание и Който е Светият Израилев."},{"vNo":"27 ","txt":"Но горко на оногова, на когото законът е даден, да, който има всичките заповеди Божии като нас и който ги прегрешава, и който прахосва дните на своето изпитание, защото ужасно е неговото положение."},{"vNo":"28 ","txt":"О, този хитър план на лукавия! О, суетност, слабост и безумие човешки! Когато са учени, те мислят, че са мъдри, и не се вслушват в съвета Божий, защото го оставят настрана, въобразявайки си, че знаят от самите себе си; затова тяхната мъдрост е безумие и не им служи за нищо. И те ще погинат."},{"vNo":"29 ","txt":"Но да си учен е добре, ако те се вслушват в съветите Божии."},{"vNo":"30 ","txt":"Но горко на богатите, които са богати със светски неща. Понеже са богати, те презират бедните и преследват кротките, и техните сърца са в съкровищата им; затова тяхното съкровище е техният бог. И ето, тяхното съкровище също ще погине с тях."},{"vNo":"31 ","txt":"И горко на глухите, които не искат да чуят, защото те ще погинат."},{"vNo":"32 ","txt":"Горко на слепите, които не искат да видят, защото те също ще погинат."},{"vNo":"33 ","txt":"Горко на необрязаните по сърце, защото познанието за беззаконията им ще ги порази в последния ден."},{"vNo":"34 ","txt":"Горко на лъжеца, защото той ще бъде хвърлен в пъкъла."},{"vNo":"35 ","txt":"Горко на убиеца, който съзнателно убива, защото той ще умре."},{"vNo":"36 ","txt":"Горко на онези, които вършат блудства, защото те ще бъдат хвърлени в пъкъла."},{"vNo":"37 ","txt":"Да, горко на онези, които се покланят на идоли, защото дяволът на всички дяволи им се наслаждава."},{"vNo":"38 ","txt":"И накрая, горко на всички онези, които умират в греховете си, защото те ще се върнат при Бога, ще видят лицето Му и ще останат в греховете си."},{"vNo":"39 ","txt":"О, мои възлюбени братя, помнете ужаса на прегрешаването срещу този Свят Бог и също ужаса на отдаването на изкушенията на лукавия. Помнете, да бъдете с плътски помисли е смърт, а да бъдете с духовни помисли е живот вечен."},{"vNo":"40 ","txt":"О, мои възлюбени братя, дайте ухо на словата ми. Помнете величието на Светия Израилев. Не казвайте, че съм говорил тежки неща срещу вас; защото ако го сторите, ще похулите истината; защото аз съм говорил словата на вашия Създател. Аз знам, че словата на истината са тежки срещу всичко нечисто; но праведните не се боят от тях, защото те обичат истината и са непоклатими."},{"vNo":"41 ","txt":"О, тогава, мои възлюбени братя, елате при Господа, Светия. Спомнете си, че Неговите пътеки са праведни. Ето, пътят за човека е тесен, но той върви право пред него и пазачът на портата е Светият Израилев; и Той не държи никакъв слуга там; и няма никакъв друг път, освен този през портата; защото Той не може да бъде измамен, защото Господ Бог е Неговото име."},{"vNo":"42 ","txt":"И който чука, на него Той ще отвори; и мъдрите, и учените, и тези, които са богати и са се възгордели поради учеността си, и мъдростта си, и богатствата си, да, това са тези, които Той ненавижда; и ако те не отхвърлят тези неща и не се сметнат за безумци пред Бога, и не слязат в дълбините на смирението, Той не ще им отвори."},{"vNo":"43 ","txt":"Но нещата на мъдрия и разумния ще бъдат скрити навеки от тях, да, това щастие, което е приготвено за светиите."},{"vNo":"44 ","txt":"О, мои възлюбени братя, помнете словата ми. Ето, аз свалям дрехите си и ги изтърсвам пред вас; аз моля Бога на моето спасение, та да ме погледне Той с всевиждащото Си око; защото вие ще знаете в последния ден, когато всички човеци ще бъдат съдени за делата си, че Богът Израилев засвидетелства, че аз оттърсих вашите беззакония от моята душа и че стоя сияещ пред Него и съм пречистен от вашата кръв."},{"vNo":"45 ","txt":"О, мои възлюбени братя, отвърнете се от греховете си; оттърсете се от веригите на онзи, който ви върза здраво; елате при този Бог, Който е канарата на спасението ви."},{"vNo":"46 ","txt":"Пригответе душите си за онзи славен ден, когато ще бъде раздадено правосъдие на праведните, тъкмо на съдния ден, че да не се свивате в ужасен страх; че да не можете да си спомните вашата ужасна вина в подробности и не бъдете заставени да възкликнете: Свети, свети са Твоите възмездия, о, Господи, Боже Всемогъщи, но аз знам своята вина; аз прегреших закона Ти и прегрешенията ми са мои; и дяволът ме придоби, и аз съм плячка на неговата ужасна окаяност."},{"vNo":"47 ","txt":"Но ето, братя мои, нужно ли е да ви събудя за ужасната действителност на тези неща? Щях ли да терзая душите ви, ако помислите ви бяха чисти? Щях ли да бъда ясен за вас според яснотата на истината, ако вие бяхте освободени от грях?"},{"vNo":"48 ","txt":"Ето, ако вие бяхте свети, аз щях да ви говоря за святост; но тъй като вие не сте свети и гледате на мене като на учител, нужно е, дори е необходимо, да ви науча за последствията от греха."},{"vNo":"49 ","txt":"Ето, душата ми се отвращава от греха и сърцето ми се наслаждава на праведността; и аз ще славя светото име на моя Бог."},{"vNo":"50 ","txt":"Елате, братя мои, всеки един, който жадува, елате при водите; и този, който няма пари, нека дойде и яде; да, елате да купите вино и мляко без пари и без цена."},{"vNo":"51 ","txt":"Затова не харчете пари за онова, което няма стойност, нито труда си за онова, което не може да удовлетвори. Вслушайте се в мене внимателно и помнете словата, които съм казал; и елате при Светия Израилев и угощавайте се с онова, което не погива, нито пък може да бъде тленно и нека душата ви се наслаждава на изобилие."},{"vNo":"52 ","txt":"Ето, мои възлюбени братя, помнете словата на вашия Бог, молете Му се непрестанно през деня и въздавайте благодарност на святото Му име през нощта. Нека сърцата ви да ликуват."},{"vNo":"53 ","txt":"И ето, колко велики са заветите Господни, и колко велики са Неговите благоволения към чедата човешки; и заради Неговото величие и Неговата благодат и милост Той ни е обещал, че нашето потомство не ще бъде напълно унищожено според плътта, но че Той ще ги запази; и в бъдещи поколения те ще станат праведен клон от дома Израилев."},{"vNo":"54 ","txt":"И сега, братя мои, бих ви говорил още; но утре ще ви изявя останалата част от словата ми. Амин."}]}