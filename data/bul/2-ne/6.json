{"heading":"Яков разказва юдейската история: Вавилонското пленничество и завръщането; служението и разпъването на Светия Израилев; помощта, получена от езичниците; юдейското възстановяване в последните дни, когато те са повярвали в Месията. Около 559–545 г. пр. Хр.","prevAbbr":"2-ne","prevNo":5,"nextAbbr":"2-ne","nextNo":7,"chapterTitle":"2 Нефи 6","verses":[{"vNo":"1 ","txt":"Словата на Яков, брата на Нефи, които той изрече на народа на Нефи."},{"vNo":"2 ","txt":"Ето, възлюбени мои братя, аз, Яков, бидейки призован от Бога и поставен според изискванията на светия Му ред и бидейки посветен от брат ми, Нефи, на когото вие гледате като на цар или закрилник, и от когото зависите за безопасността ви, ето, вие знаете, че аз съм ви казвал извънредно много неща."},{"vNo":"3 ","txt":"При все това аз ви говоря отново, понеже желая благосъстоянието на душите ви. Да, моята загриженост за вас е голяма; и вие самите знаете, че тя винаги е била такава. Понеже аз съм ви увещавал с цялото си усърдие; и съм ви учил на словата на баща ми; и съм ви говорил за всички неща, които са написани от сътворението на света."},{"vNo":"4 ","txt":"И сега, ето, аз бих желал да ви говоря за неща, които са и които ще дойдат; ето защо, ще ви прочета словата на Исаия. И това са словата, които брат ми е искал да ви кажа. И аз ви говоря за ваше добро, че да можете да се научите да познавате и славите името на Бога си."},{"vNo":"5 ","txt":"И сега, словата, които ще прочета, са тези, които Исаия произнесе относно целия дом Израилев; затова те могат да бъдат оприличени на вас, защото вие сте от дома Израилев. И има много неща, които са били изречени от Исаия, които могат да бъдат оприличени на вас, защото вие сте от дома Израилев."},{"vNo":"6 ","txt":"И сега, това са словата: Така казва Господ Бог: Ето, Аз ще простра ръката Си към езичниците и ще издигна знамето Си пред людете; и те ще донесат синовете ти на ръцете си, и дъщерите ти ще бъдат носени на раменете им."},{"vNo":"7 ","txt":"И царе ще бъдат твои бащи-хранители и техните царици твои майки-кърмачки; ще ти се поклонят с лице до земята и ще лижат праха от нозете ти; и ти ще узнаеш, че Аз съм Господ, защото не ще се посрамят тези, които Ме чакат."},{"vNo":"8 ","txt":"И сега, аз, Яков, искам да поговоря нещо относно тези слова. Защото ето, Господ ми е показал, че онези, които бяха в Ерусалим, откъдето ние дойдохме, са били избити и отведени в плен."},{"vNo":"9 ","txt":"При все това Господ ми е показал, че те отново ще се върнат. И Той ми е показал също, че Господ Бог, Светият Израилев, ще им се покаже в плътта; и след като им се покаже, те ще Го бичуват и ще Го разпънат, според словата на ангела, който ми го каза."},{"vNo":"10 ","txt":"И след като са вкоравили сърцата и вратовете си срещу Светия Израилев, ето, възмездията на Светия Израилев ще ги сполетят. И денят идва, когато те ще бъдат поразени и опечалени."},{"vNo":"11 ","txt":"Затова след като бъдат разкарвани насам-натам, понеже тъй казва ангелът, много ще пострадат в плътта, но не ще бъде допуснато да погинат поради молитвите на верните; те ще бъдат разпръснати и поразени, и мразени; въпреки всичко, Господ ще бъде милостив към тях, така че когато стигнат до знанието за Изкупителя си, те ще бъдат отново събрани заедно в земите на тяхното наследство."},{"vNo":"12 ","txt":"И благословени са езичниците, тези, за които пророкът е писал; защото ето, ако бъде тъй, че те се покаят и не се борят против Сион, и не се съюзят с онази голяма и мерзка църква, те ще бъдат спасени; защото Господ Бог ще изпълни заветите Си, които е сключил с чедата Си; и по тази причина пророкът е написал тези неща."},{"vNo":"13 ","txt":"Затова тези, които се борят против Сион и заветния народ Господен, ще лижат праха от нозете им; и народът Господен не ще бъде посрамен. Понеже народът Господен са тези, които Го чакат; защото те още чакат пришествието на Месията."},{"vNo":"14 ","txt":"И ето, според словата на пророка Месията ще дойде повторно, за да ги възстанови; затова Той ще им се яви в сила и голяма слава, до унищожението на враговете им, когато дойде денят, когато те ще повярват в Него; и нито един не ще унищожи Той от вярващите в Него."},{"vNo":"15 ","txt":"И тези, които не вярват в Него, ще бъдат унищожени от огън и от буря, и от земетресения, и от кръвопролития, и от мор, и от глад. И те ще узнаят, че Господ е Бог, Светият Израилев."},{"vNo":"16 ","txt":"Защото може ли да се отнеме плячката от могъщия или законните пленници избавени?"},{"vNo":"17 ","txt":"Но тъй казва Господ: Дори пленените от могъщия ще бъдат отнети и плячката на страшния ще бъде избавена; защото Могъщият Бог ще избави заветния Си народ. Защото така казва Господ: Аз ще се възпротивя на тези, които се противят на теб;"},{"vNo":"18 ","txt":"и Аз ще нахраня тези, които те притесняват, със собствената им плът; и те ще бъдат опити със собствената им кръв като от сладко вино; и всяка плът ще узнае, че Аз, Господ, съм твой Спасител и твой Изкупител, Могъщият Яковов."}]}