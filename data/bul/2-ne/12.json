{"heading":"Исаия вижда храма от последните дни, събирането на Израил и хилядолетния съд и мир. Горделивите и нечестивите ще бъдат унизени при Второто пришествие. Сравни с Исаия, гл. 2. Около 559–545 г. пр. Хр.","prevAbbr":"2-ne","prevNo":11,"nextAbbr":"2-ne","nextNo":13,"chapterTitle":"2 Нефи 12","verses":[{"vNo":"1 ","txt":"Словото, което Исаия, синът на Амос, видя относно Юда и Ерусалим."},{"vNo":"2 ","txt":"И това ще стане в последните дни, когато планината на дома Господен ще бъде установена на върха на планините, и ще се възвиси над хълмовете и всички народи ще се стекат там."},{"vNo":"3 ","txt":"И много люде ще отидат и кажат: Елате, нека възлезем на планината Господна, в дома на Якововия Бог; и Той ще ни научи на пътищата Си, и ние ще ходим в пътеките Му; защото от Сион ще произлезе законът и от Ерусалим словото Господне."},{"vNo":"4 ","txt":"И Той ще съди между народите и ще укори много люде: и те ще изковат от мечовете си палешници на рала, и от копията си — сърпове; народ против народа не ще вдигне меч, нито ще се учат вече на война."},{"vNo":"5 ","txt":"О, доме Яковов, ела и нека ходим в Господната светлина; да, елате, защото всички вие се отклонихте, всеки един по своите нечестиви пътища."},{"vNo":"6 ","txt":"Понеже, о, Господи, Ти си изоставил Своя народ, дома Яковов, защото те се напълниха с обичаи от изтока, и се вслушват в предвещатели като филистимците, и се забавляват с чедата на чужденци."},{"vNo":"7 ","txt":"Земята им също е пълна със сребро и злато и съкровищата им нямат край; земята им е също пълна с коне и колесниците им са безброй."},{"vNo":"8 ","txt":"Земята им е също пълна с идоли; те се покланят на делото на собствените си ръце, това, което собствените им пръсти са направили."},{"vNo":"9 ","txt":"И подлият човек не се покланя, а големецът не се смирява, затова не му прощавай."},{"vNo":"10 ","txt":"О, вие нечестивци, влезте в канарата и скрийте се в праха, защото страхът от Господа и славата на Неговото величие ще ви поразят."},{"vNo":"11 ","txt":"И ще стане така, че надменните погледи човешки ще бъдат унизени, и високомерието на човеците ще бъде снишено, и единствен Господ ще се възвиси в онзи ден."},{"vNo":"12 ","txt":"Защото денят на Господа на Силите идва скоро за всички народи, да, за всеки един; да, за горделиви и надменни и за всеки, който е високомерен, и той ще бъде унизен."},{"vNo":"13 ","txt":"Да, денят Господен ще дойде за всички ливански кедри, защото те са високи и издигнати; и за всички васански дъбове."},{"vNo":"14 ","txt":"И за всички високи планини, и за всички хълмове, и за всички народи, които са издигнати, и за всяко племе."},{"vNo":"15 ","txt":"И за всяка висока кула, и за всяка укрепена стена."},{"vNo":"16 ","txt":"И за всички кораби в морето, и за всички тарсийски кораби, и за всички приятни картини."},{"vNo":"17 ","txt":"И надменността човешка ще се сниши и високомерието на човеците ще бъде унизено; и само Господ единствен ще се възвиси в оня ден."},{"vNo":"18 ","txt":"И идолите ще унищожи Той напълно."},{"vNo":"19 ","txt":"И те ще влязат в дупките на канарите и в пещерите на земята, защото ще ги сполети страхът от Господа и славата на величието Му ще ги порази, когато Той се вдигне да разтърси земята страхотно."},{"vNo":"20 ","txt":"В оня ден човек ще хвърли на къртиците и на прилепите идолите си от сребро и идолите си от злато, които е изработил за себе си, та да им се покланя."},{"vNo":"21 ","txt":"За да отидат в пукнатините на канарите и по върховете на назъбени канари, защото ще ги споходи страхът от Господа и величието на славата Му ще ги порази, когато Той се вдигне да разтърси земята страхотно."},{"vNo":"22 ","txt":"Оставете се от човека, чието дихание е в ноздрите му, защото в какво трябва да се зачита той?"}]}