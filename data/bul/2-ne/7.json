{"heading":"Исаия говори за Месията. Месията ще има езика на учените. Той ще подложи гърба си на удрящите Го. Той няма да бъде объркан. Сравни с Исаия, гл. 50. Около 559–545 г. пр. Хр.","prevAbbr":"2-ne","prevNo":6,"nextAbbr":"2-ne","nextNo":8,"chapterTitle":"2 Нефи 7","verses":[{"vNo":"1 ","txt":"Да, защото така казва Господ: Изоставил ли съм те или отхвърлил ли съм те навеки? Защото така казва Господ: Къде е разводното писмо на майка ти? На кого съм те изоставил, или на кои от моите заемодавци съм те продал? Да, на кого съм те продал? Ето, поради вашите беззакония сте се продали вие и заради вашите прегрешения е изоставена майка ви."},{"vNo":"2 ","txt":"Затова, когато дойдох, нямаше никой; когато повиках, да, нямаше кой да отговори. О, доме Израилев, скъсила ли се е изобщо ръката Ми, та да не може да изкупва повече, или Аз нямам сила да избавям? Ето, със смъмрянето си пресушавам морето, техните реки превръщам в пустош и рибата им правя да се вмирисва, понеже водите са пресъхнали, и те умират от жажда."},{"vNo":"3 ","txt":"Аз обличам небесата с мрак и слагам вретище за тяхно покривало."},{"vNo":"4 ","txt":"Господ Бог ми е дал езика на учените, за да знам как да ти кажа слово на време, о, доме Израилев. Когато си уморен, Той бди от зори до зори. Той събужда ухото ми, за да чувам като учен."},{"vNo":"5 ","txt":"Господ Бог е отворил ухото ми и аз не се разбунтувах, нито се отвърнах назад."},{"vNo":"6 ","txt":"Гърба си предложих на удрящия и бузите си на тези, които скубеха космите ми. Лицето си не скрих от срам и заплювания."},{"vNo":"7 ","txt":"Понеже Господ Бог ще ми помогне, ето защо, аз не ще бъда объркан. Затова съм втвърдил лицето си като кремък и знам, че не ще бъда посрамен."},{"vNo":"8 ","txt":"И Господ е близо, и Той ме оправдава. Кой ще спори с мене? Нека застанем заедно. Кой е мой противник? Нека се приближи до мене и аз ще го поразя със силата на устата си."},{"vNo":"9 ","txt":"Защото Господ Бог ще ми помогне. И всички онези, които ще ме осъждат, ето, всички те ще овехтеят като дреха и молец ще ги изяде."},{"vNo":"10 ","txt":"Кой е измежду вас, който се бои от Господа, който се подчинява на гласа на Неговия слуга, който ходи в мрак и няма светлина?"},{"vNo":"11 ","txt":"Ето, всички вие, които разпалвате огън, които заобикаляте себе си с главни, ходете в светлината на огъня си и сред главните, които сте разпалили. Това е, което ще имате от ръката ми — в скръб ще легнете."}]}