{"heading":"UOriha ulawula ngobulungisa—Phakathi kokuphangwa kwegunya neengxabano, izikumkani ezikhuphisanayo zikaShule noKohore ziyamiselwa—Abaprofeti bayayigxeka inkohlakalo nokukhonza izithixo kwabantu, abathi ke baguquka.","prevAbbr":"ether","prevNo":6,"nextAbbr":"ether","nextNo":8,"chapterTitle":"Etere 7","verses":[{"vNo":"1 ","txt":"Kwaye kwenzekile okokuba uOriha waye wawisa isigwebo phezu kwelizwe ngobulungisa yonke imihla yakhe, omihla yakhe yaba mininzi ngokugqithisileyo."},{"vNo":"2 ","txt":"Waza wazala oonyana neentombi; ewe, wazala amashumi amathathu ananye, phakathi kwazo kwakukho oonyana abangamashumi amabini anesithathu."},{"vNo":"3 ","txt":"Kwaye kwenzekile okokuba wazala kanjalo uKib ebudaleni bakhe. Kwaye kwenzekile okokuba uKib walawula esikhundleni sakhe; waza uKib wazala uKoriho."},{"vNo":"4 ","txt":"Waza uKoriho akuba neminyaka engamashumi amathathu anesibini ubudala wavukela ngokuchasene noyise, waza wawelela ngaphesheya waza wahlala kulo ilizwe likaNehore; waza wazala oonyana neentombi, baza bababahle ngokugqithisileyo; ngako oko uKoriho watsalela kude abantu abaninzi bamlandela."},{"vNo":"5 ","txt":"Waza akuba ehlanganise kunye umkhosi wanyukela kulo ilizwe likaMoron apho ukumkani wayehlala khona, waza wamthabathela ekuthinjweni, into leyo eyenza kwenzeka intetha yomntakwabo Yerede yokokuba baya kuziswa ekuthinjweni."},{"vNo":"6 ","txt":"Ngoku ilizwe likaMoron, apho ukumkani wayehlala khona, lalikufuphi nelizwe elibizwa ngokuba yiNkangala ngamaNifayithi."},{"vNo":"7 ","txt":"Kwaye kwenzekile okokuba uKib wahlala ekuthinjweni, baza abantu bakhe baba phantsi koKoriho unyana wakhe, wada waba mdala ngokugqithisileyo; nangona kunjalo uKib wazala uShule ebudaleni bakhe, ngeli lixa waye sesekuthinjweni."},{"vNo":"8 ","txt":"Kwaye kwenzekile okokuba uShule waba nomsindo ngakumntakwabo; waza uShule waba nokomelela, waza waba namandlakazi njengokomelela komntu; kananjalo waba namandlakazi ekwenzeni isigqibo esilungileyo."},{"vNo":"9 ","txt":"Ngako oko, weza kuyo induli iEfrayim, kwaye waye wanyibilikisa intsimbi ekrwada ephuma kuyo induli, waza webenzela amakrele ngentsimbi eyomeleleyo esenzela abo waye ebatsalele kude kunye naye; waza emva kokuba ebaxhobisile ngamakrele wabuyela kuso isixeko iNehore, waza waya kulwa idabi nomntakwabo uKoriho, ngalo ndlela wabuzuza ubukumkani waza wabubuyisela kuyise uKib."},{"vNo":"10 ","txt":"Kwaye ngoku ngenxa yento leyo awathi uShule wayenza, uyise wabunikela kuye ubukumkani; ke ngoko waqalisa ukulawula esikhundleni sikayise."},{"vNo":"11 ","txt":"Kwaye kwenzekile okokuba waye wawisa isigwebo ngobulungisa; kwaye waye wabandisa ubukumkani bakhe phezu kwabo bonke ubuso belizwe, kuba abantu basuka baba baninzi ngokugqithisileyo."},{"vNo":"12 ","txt":"Kwaye kwenzekile okokuba uShule kanjalo wazala oonyana abaninzi neentombi."},{"vNo":"13 ","txt":"Waza uKoriho wazohlwaya ngobubi obuninzi awathi wabenza; ngako oko uShule wamnika ukongama ebukumkanini bakhe."},{"vNo":"14 ","txt":"Kwaye kwenzekile okokuba uKoriho waba noonyana abaninzi neentombi. Kwaye phakathi koonyana bakaKoriho kwakukho omnye ogama lakhe lalinguNowa."},{"vNo":"15 ","txt":"Kwaye kwenzekile okokuba uNowa wavukela ngokuchasene noShule, ukumkani, kananjalo noyise uKoriho, waza watsalela kuye uKohore umntakwabo, kananjalo nabo bonke abazalwana bakhe nesininzi sabantu."},{"vNo":"16 ","txt":"Waza walwa idabi noShule, ukumkani, awathi kulo walizuza ilizwe lelifa labo lokuqala; waza waba ngukumkani phezu kwaloo mmandla welizwe."},{"vNo":"17 ","txt":"Kwaye kwenzekile okokuba walwa idabi kwakhona noShule, ukumkani, waza wamthabatha uShule, ukumkani, waza wamthwalela kude njengomthinjwa wangena eMoron."},{"vNo":"18 ","txt":"Kwaye kwenzekile njengokuba wayesele eza kumbulala, oonyana bakaShule bachwechwa bangena endlwini kaNowa ngobusuku baza bambulala, baza baluqhekeza ucango lwentolongo baza bamkhuphela ngaphandle uyise wabo, baza bambeka etroneni yakhe kobakhe ubukumkani."},{"vNo":"19 ","txt":"Ngako oko, unyana kaNowa waye wabakha ubukumkani bakhe esikhundleni sakhe; nangona kunjalo abazange baphinde bazuze mandla ngaphezu koShule ukumkani, kwaye abantu ababephantsi kolawulo lukaShule ukumkani baye baphumelela ngokugqithisileyo baza baba namandla."},{"vNo":"20 ","txt":"Kwaye ilizwe lohlukana; kwaza kwabakho izikumkani ezimbini, ubukumkani bukaShule, nobukumkani bukaKohore, unyana kaNowa."},{"vNo":"21 ","txt":"Waza uKohore, unyana kaNowa, wababangela abantu bakhe ukuba balwe idabi ngokuchasene noShule, awathi uShule kulo waboyisa waza wambulala uKohore."},{"vNo":"22 ","txt":"Kwaye ngoku uKohore waye enonyana owayebizwa ngokuba nguNimrodi; waza uNimrodi wabunikezela ubukumkani bukaKohore kuye uShule, kwaye waye wazuza ubabalo emehlweni kaShule; ngako oko uShule waye wanikela izenzo ezinkulu zesisa phezu kwakhe, kwaye waye wenza kubukumkani bukaShule ngokweminqweno yakhe."},{"vNo":"23 ","txt":"Kananjalo kulawulo lukaShule kwafika abaprofeti phakathi kwabantu, abaye bethunyelwe bevela eNkosini, beprofetha okokuba inkohlakalo nonqulo lwezithixo lwabantu lwaluzisa isiqalekiso phezu kwelizwe, kwaye kumele batshatyalaliswe ukuba babengaguquki."},{"vNo":"24 ","txt":"Kwaye kwenzekile okokuba abantu baye benyelisa ngokuchasene nabaprofeti, kwaye baye babahleka. Kwaye kwenzekile okokuba ukumkani uShule waye wawisa isigwebo ngokuchasene nabo bonke abaye benyelisa ngokuchasene nabaprofeti."},{"vNo":"25 ","txt":"Kwaye waye wawisa umthetho kulo lonke ilizwe, owawunika amandla kubo abaprofeti okokuba bangaya naphina apho bafuna khona; kwaye ngenxa yoku abantu baziswa enguqukweni."},{"vNo":"26 ","txt":"Kwaye ngenxa yokuba abantu baye baguquka kubugwenxa babo nonqulo lwezithixo iNkosi yaye yabasindisa, baza baqalisa ukuphumelela kwakhona elizweni. Kwaye kwenzekile okokuba uShule wazala oonyana neentombi ebudaleni bakhe."},{"vNo":"27 ","txt":"Kwaye kwakungasekho zimfazwe ngemihla kaShule; kwaye wazikhumbula izinto ezinkulu eyathi iNkosi yabenzela zona ooyise ngokubazisa ngaphesheya kwenzonzobila enkulu bangena kulo ilizwe lesithembiso; ngako oko waye wawisa isigwebo ngobulungisa ngayo yonke imihla yakhe."}]}