{"heading":"UKumkani uLamonayi ucinga ukuba uAmon unguye uMoya onaMandla—UAmon ufundisa ukumkani ngeNdalo, nenkqubo kaThixo ngabantu, nangayo inkululeko eza ngoKrestu—ULamonayi uyakholelwa aze awe emhlabeni ngokungathi ufile. Malunga 90 P.K.","prevAbbr":"alma","prevNo":17,"nextAbbr":"alma","nextNo":19,"chapterTitle":"Alma 18","verses":[{"vNo":"1 ","txt":"Kwaye kwenzekile oku ukumkani uLamonayi wenza izicaka zakhe ukuba zime ngaphambili baze kwaye zibangqine ngazo zonke izinto abathe bazibona malunga nalo mba."},{"vNo":"2 ","txt":"Baza bakuba bonke bengqinile ngezinto ezo babe zibonile, kwaye wafumanisa ngokuthembeka kuka-Amon ekulondolozeni imihlambi yakhe, kananjalo nangamandla akhe amakhulu ekulweni nabo babezama ukumbulala, waye wakhwankqiswa ngokugqithisileyo, waza wathi: Ngokwenene, lo ungaphezulu kunomntu. Qaphelani, ingaba asinguye na lo uMoya onaMandla othumela isohlwayo esikhulu kangaka phezu kwaba bantu, ngenxa yokubulala kwabo?"},{"vNo":"3 ","txt":"Baza bamphendula ukumkani, baza bathi: Nokokuba unguMoya onaMandla okanye ungumntu, asazi; kodwa sazi kangaka, ukuba akanako ukubulawa ziintshaba zikakumkani; bengenako nokuyichithachitha imihlambi kakumkani xa enathi, ngenxa yobungcali bakhe nokomelela okukhulu; ke ngoko, siyazi okokuba ungumhlobo kuye ukumkani. Kwaye ngoku, Owu kumkani, asikholelwa ukuba umntu nje unamandla amakhulu kangaka, kuba siyazi ukuba akanako ukubulawa."},{"vNo":"4 ","txt":"Kwaye ngoku, akuweva la mazwi, ukumkani wathi kubo: Ngoku ndiyazi ukuba nguMoya onaMandla; kwaye wehlele ezantsi ngelilixa ukuze abulondoloze ubomi benu, ukuze ndingabi nakunibulala njengoko ndenzayo kubazalwana benu. Ngoku lo nguMoya onaMandla abathi bathetha ngaye oobawo bethu."},{"vNo":"5 ","txt":"Ngoku esi yayisisithethe sikaLamonayi, awayesizuze kuyise, sokokuba kwakukho uMoya onaMandla. Nangona babekholelwa kuwo uMoya onaMandla, babecinga ukuba nantoni na ababeyenza yayilungile; nangona kunjalo, uLamonayi waqalisa ukoyika ngokugqithisileyo, ngoloyiko lokuba hleze abe wenze okungalunganga ngokubulala izicaka zakhe;"},{"vNo":"6 ","txt":"Kuba wayebulele abaninzi babo ngenxa yokuba abazalwana babo babechithachithe imihlambi yabo endaweni yamanzi; baza njalo, ngenxa yokuba bayeka imihlambi yabo ichithachithwe baye babulawa."},{"vNo":"7 ","txt":"Ngoku kwakusisiqhelo sala maLeymenayithi ukuba beme ngasemanzini aseSebhasi ukuze ayichithachithe imihlambi yabantu, ukuze ngaloo ndlela abenokuyiqhubela kude emininzi echithachithiweyo kwilizwe labo, leyo ke isisiqhelo sabo sokurhwaphiliza phakathi kwabo."},{"vNo":"8 ","txt":"Kwaye kwenzekile okokuba ukumkani uLamonayi wabuza kwizicaka zakhe, esithi: Iphi le ndoda inamandla amakhulu kangaka?"},{"vNo":"9 ","txt":"Baza bathi kuye: Qaphela, udlisa amahashe akho. Ngoku ukumkani wayeyalele izicaka zakhe, ngaphambi kweli lixa lokuseza imihlambi yabo, ukuba bamele balungise amahashe akhe neenqwelo zakhe zokulwa, baze bamqhubele ukuya kwilizwe likaNifayi; kuba apho kwakukho isidlo esikhulu esasimiselwe kwilizwe likaNifayi, nguyise kaLamonayi, owayengukumkani phezu kwalo lonke ilizwe."},{"vNo":"10 ","txt":"Ngoku akuva ukumkani uLamonayi okokuba uAmon wayelungisa amahashe akhe neenqwelo zokulwa zakhe wakhwankqiswa ngakumbi, ngenxa yentembeko ka-Amon, esithi: Ngokwenene akuzange kubekho nasinye isicaka phakathi kwezicaka zam zonke ebesithembeke njengale ndoda; kuba ude ayikhumbule yonke imiyalelo yam ukuba ayenze."},{"vNo":"11 ","txt":"Ngoku ndiyazi okokuba lo nguye uMoya onaMandla, kwaye ndinganqwenela ukuba aze angene ngaphakathi kum, kodwa andingekhe ndilinge."},{"vNo":"12 ","txt":"Kwaye kwenzekile okokuba akuba uAmon elungiselele ukumkani nezicaka zakhe amahashe neenqwelo zokulwa, wangena ngaphakathi kuye ukumkani, waza wabona ukuba imbonakalo yobuso bukakumkani yayiguqukile; ke ngoko wayesele eza kubuyela ngaphandle emke kubukho bakhe."},{"vNo":"13 ","txt":"Waza omnye wezicaka zikakumkani wathi kuye: Rabhana, ethi, ukutolikwa, kumkani onamandla okanye kumkani omkhulu, becinga ukuba ookumkani babo banamandla; waza njalo ke wathi kuye: Rabhana, ukumkani unqwenela ukuba uhlale."},{"vNo":"14 ","txt":"Ke ngoko uAmon waguqukela kuye ukumkani, waza wathi kuye: Ingaba yintoni onqwenela ukuba ndikwenzele yona, Owu kumkani? Waza ukumkani akamphendula kangangethuba leyure, ngokwexesha labo, kuba wayengayazi into amakayithethe kuye."},{"vNo":"15 ","txt":"Kwaye kwenzekile okokuba uAmon wathi kuye kwakhona: Ingaba unqwenela ntoni kum? Kodwa ukumkani akamphendulanga."},{"vNo":"16 ","txt":"Kwaye kwenzekile okokuba uAmon, ezaliswe nguMoya kaThixo, ke ngoko waziqonda iingcinga zikakumkani. Waza wathi kuye: Kungenxa yokuba uvile ukuba ndikhusele izicaka zakho nemihlambi yakho, ndaza ndabulala isixhenxe sabazalwana babo ngesilingi nangekrele, ndaza ndanqumla iingalo zabanye, ukuze ndikhusele iimihlambi yakho nezicaka zakho; qaphela, ingaba kuko oku okukubangele ukumangaliswa?"},{"vNo":"17 ","txt":"Ndithi kuwe, ingaba yintoni, ukuba umangaliswe kakhulu kangaka? Qaphela, ndingumntu, kwaye ndisisicaka sakho; ke ngoko, nantoni na oyinqwenelayo elungileyo, loo nto ndiya kuyenza."},{"vNo":"18 ","txt":"Ngoku akuba ukumkani ewavile la mazwi, wamangaliswa kwakhona, kuba waqaphela ukuba uAmon wayekwazi ukuziqonda iingcinga zakhe; kodwa nangona kunjalo, ukumkani uLamonayi waye wawuvula umlomo wakhe, waza wathi kuye: Ungubani? Unguye laa Moya unaMandla, owazi zonke izinto?"},{"vNo":"19 ","txt":"UAmon waphendula kwaye wathi kuye: Andinguwo."},{"vNo":"20 ","txt":"Waza ukumkani wathi: Uzazi njani iingcinga zentliziyo yam? Ungathetha ngenkalipho, kwaye undixelele malunga nezi zinto; kananjalo undixelele ukuba kungamandla mani obulele waza wanqumla iingalo zabazalwana bam abebechithachitha imihlambi yam—"},{"vNo":"21 ","txt":"Kwaye ngoku, ukuba ungandixelela malunga nezi zinto, nantoni na oyinqwenelayo ndiya kukunika; kwaye ukuba bekuyimfuneko, bendiya kukukhusela ngemikhosi yam yonke; kodwa ndiyazi ukuba unamandla kakhulu ngaphezu kwayo yonke; nangona kunjalo, nantoni na oyinqwenelayo kum ndiya kuyinikezela kuwe."},{"vNo":"22 ","txt":"Ngoku uAmon elumkile, kanti ke engenabungozi, wathi kuye uLamonayi: Ingaba uza kuwaphula-phula amazwi am, ukuba ndiya kuxelela ukuba kungamandla mani endizenza ngawo ezi zinto? Kwaye le yinto endiyinqwenelayo kuwe."},{"vNo":"23 ","txt":"Waza ukumkani wamphendula, kwaye wathi: Ewe, ndiya kuwakholelwa onke amazwi akho. Kwaye njalo wabambiseka ngenkohliso."},{"vNo":"24 ","txt":"Waza uAmon waqalisa ukuthetha ngenkalipho, kwaye wathi kuye: Uyakholelwa na ukuba kukho uThixo?"},{"vNo":"25 ","txt":"Waza waphendulu, kwaye wathi kuye: Andiyazi ukuba ithetha ntoni na loo nto."},{"vNo":"26 ","txt":"Waza ke uAmon wathi: Uyakholelwa na ukuba kukho uMoya onoMandla?"},{"vNo":"27 ","txt":"Waza wathi, Ewe."},{"vNo":"28 ","txt":"Waza wathi uAmon: Lo ke nguThixo. Waza uAmon wathi kuye kwakhona: Uyakholelwa ukuba lo Moya unaMandla, onguThixo, wadala zonke izinto ezisezulwini kwaye nasemhlabeni?"},{"vNo":"29 ","txt":"Waza wathi: Ewe, ndiyakholelwa ukuba wadala zonke izinto ezikuwo umhlaba; kodwa andiwazi amazulu."},{"vNo":"30 ","txt":"Waze uAmon wathi kuye: Amazulu yindawo apho uThixo ahlala khona kwaye nazo zonke iingelosi ezingcwele."},{"vNo":"31 ","txt":"Waza ukumkani uLamonayi wathi: Lingasentla komhlaba?"},{"vNo":"32 ","txt":"Waza uAmon wathi: Ewe, kwaye ukhangele ezantsi phezu kwabo bonke abantwana babantu; kwaye uyazazi zonke iingcinga neenjongo zentliziyo; kuba ngesandla sakhe bonke bakholwa ukususela ekuqalekeni."},{"vNo":"33 ","txt":"Waza ukumkani uLamonayi wathi: Ndiyazikholelwa zonke ezi zinto uzithethileyo. Ingaba uthunyelwe usuka kuThixo?"},{"vNo":"34 ","txt":"UAmon wathi kuye: Mna ndingumntu; kwaye umntu ekuqalekeni wayedalwe ngokwemfano kaThixo, kwaye mna ndibizwe ngoMoya wakhe oyiNgcwele ukuba ndifundise ezi zinto kubo aba bantu, ukuze babe nokuziswa kulwazi lwaloo nto ilungileyo kwaye neyinyani;"},{"vNo":"35 ","txt":"Kwaye inxalenye yaloo Moya uhleli ngaphakathi kum, endinika ulwazi, kananjalo namandla ngokokholo lwam neminqweno ekuye uThixo."},{"vNo":"36 ","txt":"Ngoku akuba uAmon ewathethile la mazwi, waqala kuyo indalo yehlabathi, kananjalo nokudalwa kuka-Adam, waza wamxelela zonke izinto ezinxulumene nokuwa komntu, waza wacengceleza kwaye wabeka phambi kwakhe iimbali nezibhalo ezingcwele zabantu, ezazithethwe ngabaprofeti, nokusuka ezantsi kulo ilixa awathi uyise wabo, uLihayi, walishiya elaseYerusalem."},{"vNo":"37 ","txt":"Waza kanjalo wabacengcelezela (kuba kwakukuye ukumkani kwaye nakuzo izicaka zakhe) zonke iihambo zooyise entlango, kwaye nazo zonke iintlupheko zabo ngendlala nonxano, nemigudu yabo enzima, njalo-njalo."},{"vNo":"38 ","txt":"Kwaye kanjalo waye wababalisela ngokunxulumene neemvukelo zikaLeymeni noLemuweli, noonyana bakaIshmayeli, ewe, zonke iimvukelo zabo waye wazicengceleza kubo; kwaye wabacacisela zonke iimbali nezibhalo ukususela kwilixa awathi uLihayi walishiya elaseYerusalem ukwehla ukuza kwixesha elimiyo."},{"vNo":"39 ","txt":"Kodwa akuphelelanga apho; kuba wabacacisela ngecebo lenkululeko, elalilungiselelwe ukususela kwisiseko sehlabathi; waza kanjalo wabazisa malunga nokuza kukaKrestu, kwaye nayo yonke imisebenzi yeNkosi wayazisa kubo."},{"vNo":"40 ","txt":"Kwaye kwenzekile okokuba emva kokuba ezithethile zonke ezi zinto, kwaye wazicacisa kukumkani, ukumkani waye wawakholelwa onke amazwi akhe."},{"vNo":"41 ","txt":"Waza waqalisa ukudanduluka kuyo iNkosi, esithi: Owu Nkosi, yiba nenceba; ngokwenceba yakho eninzi owathi wanayo phezu kwabantu bakaNifayi, yiba nayo phezu kwam, nakubantu bam."},{"vNo":"42 ","txt":"Kwaye ngoku, akuba ekuthethile oku, wawa emhlabeni, ngokungathi wayefile."},{"vNo":"43 ","txt":"Kwaye kwenzekile okokuba izicaka zakhe zamthabatha kwaye zamthwala zamngenisa kumfazi wakhe, kwaye zambeka phezu komandlalo; kwaye walala ngokungathi ufile kangangethuba leentsuku ezimbini nobusuku obubini; waza umfazi wakhe, noonyana bakhe, neentombi zakhe bamzilela, ngokohlobo lwamaLeymenayithi, besenza isijwili kakhulu ngokulahlekelwa nguye."}]}