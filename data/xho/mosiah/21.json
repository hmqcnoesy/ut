{"heading":"Abantu bakaLimhayi bayabethwa baze boyiswe ngamaLeymenayithi—Abantu bakaLimhayi bahlangana noAmon kwaye bayaguquka—Baxelela uAmon ngamacwecwe angamashumi amabini anesine amaYeredayithi. Malunga 122–121 P.K.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"Mozaya 21","verses":[{"vNo":"1 ","txt":"Kwaye kwenzekile okokuba uLimhayi nabantu bakhe babuyele kwisixeko sikaNifayi, kwaye baqalisa ukuhlala elizweni kwakhona ngoxolo."},{"vNo":"2 ","txt":"Kwaye kwenzekile okokuba emva kweentsuku ezininzi amaLeymenayithi aqalisa kwakhona ukuvuseleleka emsindweni ngokuchasene namaNifayithi, kwaye baqalisa ukuza kwimida yelizwe elibarhangqileyo."},{"vNo":"3 ","txt":"Ngoku bebengekhe balinge ukubabulala, ngenxa yesifungo awathi wasenza ukumkani wabo kuLimhayi; kodwa babeya kubabetha ezidleleni zabo, baze basebenzise igunya phezu kwabo; baza baqalisa ukubathwalisa imithwalo enzima phezu kwemiqolo yabo, kwaye babaqhube njengoko babeya kwenza kulo iesile elisisimumu—"},{"vNo":"4 ","txt":"Ewe, konke oku kwenzeka ukuze kuzaliseke ilizwi leNkosi."},{"vNo":"5 ","txt":"Kwaye ngoku iimbandezelo zamaNifayithi zazinkulu, kwaye kwakungekho ndlela yokuba bangazikhuzipha ezandleni zawo, kuba amaLeymenayithi ayebarhangqe macala onke."},{"vNo":"6 ","txt":"Kwaye kwenzekile okokuba abantu baqalisa ukumbombozela kuye ukumkani ngenxa yeembandezelo zabo; kwaye baqalisa ukunqwenela ukuba baye edabini ngokuchasene nabo. Kwaye baye bamhlupha kabuhlungu ukumkani ngezikhalazo zabo; ke ngoko wabanikela ukuba benze ngokweminqweno yabo."},{"vNo":"7 ","txt":"Kwaye bazihlanganisa kunye kwakhona, baze bazinxiba izikrweqe zabo, baze babheka phambili ngokuchasene namaLeymenayithi ukuze babaqhubele ngaphandle kwelizwe labo."},{"vNo":"8 ","txt":"Kwaye kwenzekile okokuba amaLeymenayithi aye ababetha, kwaye abaqhubela emva, kwaye abulala abaninzi babo."},{"vNo":"9 ","txt":"Kwaye ngoku kwabakho isililo nesijwili esikhulu phakathi kwabantu bakaLimhayi, umhlolokazi elilela umyeni wakhe, unyana nentombi belilela uyise wabo, nabazalwana babazalwana babo."},{"vNo":"10 ","txt":"Ngoku kwakukho abahlolokazi abaninzi kakhulu elizweni, kwaye babelila ngamandlakazi imihla ngemihla, kuba uloyiko olukhulu lwamaLeymenayithi lwafika phezu kwabo."},{"vNo":"11 ","txt":"Kwaye kwenzekile okokuba izikhalo zabo ezaziqhubeka zaye zaxhokonxela emsindweni intsalela yabantu bakaLimhayi ngokuchasene namaLeymenayithi; kwaye bahamba kwakhona ukuya kulwa idabi, kodwa baqhutyelwa emva kwakhona, behlungiswa yilahleko enkulu."},{"vNo":"12 ","txt":"Ewe, baphindela kwakhona nangalo elesithathu ixesha, kwaye bahlungiseka kwangohlobo lwangaphambili; kwaye abo babengabulawanga babuyela kwakhona kwisixeko sikaNifayi."},{"vNo":"13 ","txt":"Kwaye baye bazithoba nanjengothuli, bezinikezele kwidyokhwe yobukhoboka, belulamele ukubethwa, nokuqhutyelwa ngapha nangapha, kwaye bethwele ubunzima, ngokweminqweno yeentshaba zabo."},{"vNo":"14 ","txt":"Kwaye baye bazithobela nakuzo iinzulu zentobeko; baza bakhala ngamandlakazi kuye uThixo; ewe, kwakubo bonke ubude bemini baye bakhala kuThixo wabo ukuze abakhulule baphume kwiimbandezelo zabo."},{"vNo":"15 ","txt":"Kwaye ngoku iNkosi ayikhawulezanga ukusiva isikhalo sabo ngenxa yobugwenxa babo; nangona kunjalo iNkosi yaye yaziva izikhalo zabo, kwaye yaqalisa ukuzithambisa iintliziyo zamaLeymenayithi aze aqalisa ukunyenyisa imithwalo yabo; kanti ke iNkosi ayizange ibone kufanelekile ukuba ibakhulule baphume ebukhobokeni."},{"vNo":"16 ","txt":"Kwaye kwenzekile okokuba baqalisa ukuphumelela ngamaqondo-ngamaqondo elizweni, kwaye baqalisa ukulima iinkozo ngobuninzi, nemihlambi nempahla emfutshane, nemihlambi yeenkomo, ukuze bangabandezeleki yindlala."},{"vNo":"17 ","txt":"Ngoku kwakukho inani elikhulu labafazi, ngaphezu kwelamadoda; ke ngoko ukumkani uLimhayi wayalela ukuba ndoda nganye inikele ekuxhaseni abahlolokazi nabantwana babo, ukuze bangabi nakufa yindlala; kwaye oku bakwenza ngenxa yobuninzi benani labo ababebulewe."},{"vNo":"18 ","txt":"Ngoku abantu bakaLimhayi bazigcina kunye beyimbumba kangangoko babenako, kwaye bazikhusela iinkozo zabo nemihlambi yabo;"},{"vNo":"19 ","txt":"Kwaye nokumkani ngokwakhe akazange abe nokuzithemba ngaphandle kweendonga zesixeko, ngaphandle kokuthabatha abalindi bakhe babenaye, esoyikela ukuba ngandlela ithile angaba nokuwela ezandleni zamaLeymenayithi."},{"vNo":"20 ","txt":"Kwaye wenza okokuba abantu bakhe balikhusele ilizwe balirhangqe, ukuze ngandlela zithile babe nokubathabatha abo babingeleli ababesabele entlango, aba bebe iintombi zamaLeymenayithi, kwaye nababebangele intshabalalo enkulu kangaka ukuba ize phezu kwabo."},{"vNo":"21 ","txt":"Kuba babenqwenela ukubathabatha ukuze babohlwaye; kuba babeze elizweni likaNifayi ngobusuku, kwaye bemka neenkozo zabo kwaye nezininzi izinto zabo ezixabisekileyo, ke ngoko babalalela bebalindele."},{"vNo":"22 ","txt":"Kwaye kwenzekile okokuba akubangakho ziphazamiso phakathi kwamaLeymenayithi nabantu bakaLimhayi, kwada kwaba lilixa awathi uAmon nabazalwana bakhe bafika elizweni."},{"vNo":"23 ","txt":"Kwaye ukumkani xa ebe ngaphandle kwamasango esixeko kunye nomlindi wakhe, bamfumana uAmon nabazalwana bakhe; kwaye becinga akokuba babe ngababingeleli bakaNowa ke ngoko wenza okokuba bathatyathwe, baze babotshelelwe, kwaye baphoswe entolongweni. Kwaye ukuba babengababingeleli bakaNowa ngewayenze okokuba babulawe."},{"vNo":"24 ","txt":"Kodwa wathi akufumanisa ukuba babengengabo, kodwa babengabazalwana bakhe, kwaye babevela kwilizwe laseZarahemla, wazaliswa luvuyo olugqithise kakhulu."},{"vNo":"25 ","txt":"Ngoku ukumkani uLimhayi wayethumele, ngaphambi kokufika kuka-Amon, inani elincinane lamadoda ukuba ayokukhangela ilizwe laseZarahemla; kodwa ababanganako ukulifumana, baza balahleka entlango."},{"vNo":"26 ","txt":"Nangona kunjalo, baye bafumana ilizwe elalikade linabantu; ewe, ilizwe elaye lizaliswe ngamathambo awomileyo; ewe, ilizwe elalikade linabantu kwaye abatshatyalaliswayo; kwaye bona, becinga okokuba yayililizwe laseZarahemla, babuyela kwilizwe likaNifayi, kwaye befike kwimida yelizwe iintsuku ezingephi phambi kokufika kuka-Amon."},{"vNo":"27 ","txt":"Kwaye babeze nembali, kwa imbali yabo bantu babefumene amathambo abo; kwaye yayikrolwe kumacwecwe esinyithi esikrwada."},{"vNo":"28 ","txt":"Kwaye ngoku uLimhayi kwakhona wazaliswa luvuyo akufumanisa ngomlomo ka-Amon okokuba ukumkani uMozaya wayenesipho esivela kuThixo, anokuthi ngaso atolike imikrolo elolohlobo; ewe, kwaye noAmon kanjalo waye wagcoba."},{"vNo":"29 ","txt":"Kanti ke uAmon nabazalwana bakhe bazaliswa lusizi ngenxa yokuba abazalwana babo abaninzi kangako babebulewe;"},{"vNo":"30 ","txt":"Kananjalo nangenxa yokokuba ukumkani uNowa nababingeleli bakhe babenza abantu ukuba benze izono ezininzi kangaka nobugwenxa ngokuchasene noThixo; kananjalo baye balusizi ngokufa kuka-Abhinadayi; kananjalo ngokumka kuka-Alma kunye nabo bantu bahamba naye, ababemise ibandla likaThixo ngamandla negunya likaThixo, nokholo kumazwi athe athethwa nguAbhinadayi."},{"vNo":"31 ","txt":"Ewe, baye balusizi ngokumka kwabo, kuba babengazi apho basabela khona. Ngoku babeya kumanyana nabo ngovuyo, kuba nabo ngokwabo babengene kumnqophiso noThixo ukuba bamsebenzele kwaye bayigcine imiyalelo yakhe."},{"vNo":"32 ","txt":"Kwaye ngoku kwathi kwakufika uAmon, ukumkani uLimhayi kanjalo wangena kumnqophiso noThixo, nabaninzi kanjalo kubantu bakhe, ukuba bamsebenzele kwaye bayigcine imiyalelo yakhe."},{"vNo":"33 ","txt":"Kwaye kwenzekile okokuba ukumkani uLimhayi nabaninzi babantu bakhe babenqwenela ukubhaptizwa; kodwa kwakungekho namnye elizweni owayenalo igunya elivela kuThixo. Kwaye uAmon wakwala ukwenza ezi zinto, ezicingela ukuba usisicaka esingafanelekanga."},{"vNo":"34 ","txt":"Ke ngoko abazange ngelo lixa bazibumbe babe libandla, belindele uMoya weNkosi. Ngoku babenqwenela ukuba bangaba njengoAlma nabazalwana bakhe, ababesabele entlango."},{"vNo":"35 ","txt":"Babenqwenela ukubhaptizwa njengengqina nobungqina bokuba babezimisele ukumsebenzela uThixo ngeentliziyo zabo zonke; nangona kunjalo balihlehlisa ixesha; kwaye ingxelo yobhaptizo lwabo iya kunikwa emva koku."},{"vNo":"36 ","txt":"Kwaye ngoku yonke imizamo ka-Amon nabantu bakhe, nokumkani uLimhayi nabantu bakhe, yayiyeyokuzikhulula baphume ezandleni zamaLeymenayithi nasebukhobokeni."}]}