{"heading":"Ezinye zeentombi zamaLeymenayithi zathwalwa ngababingeleli bakaNowa—AmaLeymenayithi aqhuba imfazwe phezu koLimhayi nabantu bakhe—Imikhosi yamaLeymenayithi iqhutyelwa emva kwaye ithotyozwe. Malunga 145–123 P.K.","prevAbbr":"mosiah","prevNo":19,"nextAbbr":"mosiah","nextNo":21,"chapterTitle":"Mozaya 20","verses":[{"vNo":"1 ","txt":"Ngoku kwaye kukho indawo eShemloni apho iintombi zamaLeymenayithi zazibutha khona ukuba zivume, zize zidanise, zize zizonwabise."},{"vNo":"2 ","txt":"Kwaye kwenzekile okokuba ngamhla uthile kwabakho inani elincinane labo elalibuthile ukuba livume iingoma kwaye lidanise."},{"vNo":"3 ","txt":"Kwaye ngoku ababingeleli bakakumkani uNowa, beneentloni zokubuyela esixekweni sikaNifayi, ewe, kananjalo besoyika ukuba abantu baya kubabulala, ke ngoko babengenakulinga ukubuyela ebafazini babo nasebantwaneni babo."},{"vNo":"4 ","txt":"Baze ke behleli entlango, bathi babhaqa iintombi zamaLeymenayithi, balala bathi nca baze bazibukela;"},{"vNo":"5 ","txt":"Kwaye kwathi kwakuba kukho abambalwa nje babo ababebuthile bedanisa, baye beza phambili bephuma endaweni yabo efihlakeleyo baza bazithabatha kwaye bazithwala baya entlango; ewe, amashumi amabini anesine eentombi zamaLeymenayithi bazithwalela entlango."},{"vNo":"6 ","txt":"Kwaye kwenzekile okokuba xa amaLeymenayithi efumanisa ukuba iintombi zawo zilahlekile, aba nomsindo nabantu bakaLimhayi, kuba babecinga ukuba yayingabantu bakaLimhayi abazibileyo."},{"vNo":"7 ","txt":"Ke ngoko bathumela imikhosi yabo phambili; ewe, kwanaye ukumkani ngokwakhe wabakhokela abantu bakhe; kwaye benyuka baya kwilizwe likaNifayi ukuba batshalalise abantu bakaLimhayi."},{"vNo":"8 ","txt":"Kwaye ngoku uLimhayi ebesebabhaqile esenkcochoyini, kwanawo onke amalungiselelo emfazwe wawabhaqa; ke ngoko wabahlanganisa kunye abantu bakhe, kwaye babalalela bebalindele emasimini nasemahlathini."},{"vNo":"9 ","txt":"Kwaye kwenzekile okokuba akuba amaLeymenayithi enyukile afika, abantu bakaLimhayi baqalisa ukubahlasela kwezo ndawo babelinde kuzo, baze baqalisa ukubabulala."},{"vNo":"10 ","txt":"Kwaye kwenzekile okokuba idabi laye lisiba buhlungu ngokugqithisileyo, kuba balwa ngokungathi ziingonyama zisilwela ixhoba lazo."},{"vNo":"11 ","txt":"Kwaye kwenzekile okokuba abantu bakaLimhayi baqalisa ukuwaqhuba amaLeymenayithi phambi kwabo; kanti ke babengesiso nesiqingatha sentlaninge yamaLeymenayithi. Kodwa balwela ubomi babo, nabafazi babo, nabantwana babo; ke ngoko bazama ngamandla abo onke kwaye balwa njengeenamba."},{"vNo":"12 ","txt":"Kwaye kwenzekile okokuba baye bamfumana ukumkani wamaLeymenayithi ephakathi kwabafileyo bawo; kanti ke wayengafanga, enzakalisiwe nje waza washiywa emhlabeni, kwakukhawuleze kangako ke ukusaba kwabantu bakhe."},{"vNo":"13 ","txt":"Kwaye bamthabatha baza bambopha amanxeba akhe, baza bamzisa phambi koLimhayi, baza bathi: Qaphela, nguye lo ukumkani wamaLeymenayithi; ekubeni efumene inxeba uye wawa phakathi kwabafileyo bawo, kwaye bamshiyile; kwaye qaphela, simzise phambi kwakho; kwaye ngoku siyeke simbulale."},{"vNo":"14 ","txt":"Kodwa uLimhayi wathi kubo: Anisayi kumbulala, kodwa mziseni apha ukuze ndimbone. Kwaye bamzisa. Kwaye uLimhayi wathi kuye: Sizathu sini esikubangele okokuba unyuke uzokulwa imfazwe ngokuchasene nabantu bam? Qaphela, abantu bam abasaphulanga isifungo endasenza kuwe; ke ngoko, kungani na ukuba usaphule isifungo owasenzayo kubantu bam?"},{"vNo":"15 ","txt":"Kwaye ngoku ukumkani wathi: Ndisaphule isifungo ngenxa yokuba abantu bakho baye bazithwala bemka nazo iintombi zabantu bam; ke ngoko, emsindweni wam ndiye ndabenza abantu bam ukuba benyuke bazokulwa imfazwe ngokuchasene nabantu bakho."},{"vNo":"16 ","txt":"Kwaye ngoku uLimhayi ebengakhange eve nto malunga nalo mba; ke ngoko wathi: Ndiza kukhangela phakathi kwabantu bam kwaye nabani na oyenzileyo le nto uza kutshabalala. Ke ngoko wenza okokuba kuphendlwe phakathi kwabantu bakhe."},{"vNo":"17 ","txt":"Ngoku akuba uGidiyon ezivile ezi zinto, yena ke engumphathi-mkhosi kakumkani, weza ngaphambili kwaye wathi kuye ukumkani: Ndiyakuthandaza uzibambe, kwaye ungaphendli kwaba bantu, kwaye ungababeki tyala aba bantu ngale nto."},{"vNo":"18 ","txt":"Kuba akubakhumbuli na ababingeleli bakayihlo, ababefunwa ngaba bantu ukuze babatshabalalise? Kwaye ingaba abakho entlango kusini na? Kwaye ingaba asingabo na abazibileyo iintombi zamaLeymenayithi?"},{"vNo":"19 ","txt":"Kwaye ngoku, qaphela, kwaye umxelele ukumkani ngazo ezi zinto, ukuze abenako ukubaxelela abantu bakhe ukuze bathobozeke ngakuthi; kuba qaphela sele beqalisile ukulungiselela ukuza ngokuchasene nathi; kwaye qaphela kanjalo siligcuntswana nje."},{"vNo":"20 ","txt":"Kwaye qaphela, beza nentlaninge yemikhosi yabo; kwaye ngaphandle kokuba ukumkani abathoboze ngakuthi kuya kufuneka sitshabalale."},{"vNo":"21 ","txt":"Kuba ingaba amazwi ka-Abhinadayi awazalisekanga na, awathi wawaprofetha ngokuchasene nathi—kwaye konke oku kungenxa yokokuba sasingawaphulaphuli amazwi eNkosi, kwaye siguquke kubo ubugwenxa bethu?"},{"vNo":"22 ","txt":"Kwaye ngoku ke masimthoboze ukumkani, kwaye sisizalisekise isifungo esathi sasenza kuye; kuba kulungile ukuba sibe sebukhobokeni kunokuba siphulukane nobomi bethu; ke ngoko, masiyiphelise impalalo-gazi engaka."},{"vNo":"23 ","txt":"Kwaye ngoku uLimhayi wamxelela ukumkani zonke izinto malunga noyise, nangababingeleli abathi basabela entlango, kwaye wakubalela kubo ukuthwala kumkiwe neentombi zabo."},{"vNo":"24 ","txt":"Kwaye kwenzekile okokuba ukumkani wathobozeka ngakubo abantu bakhe; kwaye wathi kubo: Masihambeni siye kuhlangana nabo abantu bam, kungekho zikhali; kwaye ndiyafunga kuni ngesifungo okokuba abantu bam abasayi kubabulala abantu bakho."},{"vNo":"25 ","txt":"Kwaye kwenzekile okokuba bamlandela ukumkani, kwaye babhekisa phambili ngaphandle kwezikhali ukuze bahlangane namaLeymenayithi. Kwaye kwenzekile okokuba baye bahlangana namaLeymenayithi; kwaye ukumkani wamaLeymenayithi waye waqubuda phantsi phambi kwabo, kwaye wabangxengxezela abantu bakaLimhayi."},{"vNo":"26 ","txt":"Kwaye amaLeymenayithi athe akubabona abantu bakaLimhayi, okokuba abaxhobanga, baba nemfesane nabo kwaye bathobozeka ngakubo, baza babuyela nokumkani wabo ngoxolo kwelabo ilizwe."}]}