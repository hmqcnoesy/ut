{"heading":"UYesu ufundisa amaNifayithi uMthandazo weNkosi—Kufanele ukuba baziqwebele ubutyebi ezulwini—Ishumi elinesibini labadisipile kubulungiseleli balo liyalelwa ukuba lingazikhathazi ngeemfuno zenyama—Thelekisa noMateyu 6. Malunga E.K. 34.","prevAbbr":"3-ne","prevNo":12,"nextAbbr":"3-ne","nextNo":14,"chapterTitle":"3 Nifayi 13","verses":[{"vNo":"1 ","txt":"Inene, inene, nditsho ukuthi ndinga ningenza amalizo kwabangamahlwempu; kodwa lumkani ukuze ningenzi amalizo enu phambi kwabantu ukuba nibonwe ngabo; okanye aninamvuzo kuYihlo osezulwini."},{"vNo":"2 ","txt":"Ke ngoko, xa sukuba niya kwenza amalizo enu musani ukukhalisa ixilongo phambi kwenu, njengokuba abahanahanisi beya kwenza kwizindlu zesikhungo kwaye nasezitrateni, ukuze babe nokufumana uzuko lwabantu. Inene ndithi kuni, bawufumene umvuzo wabo."},{"vNo":"3 ","txt":"Kodwa xa sukuba usenza amalizo musa ukusivumela isandla sakho sokhohlo sazi oko kwenziwa sisandla sakho sokunene;"},{"vNo":"4 ","txt":"Ukuze amalizo akho abe nokuba sekhusini; aze uYihlo obona emfihlakalweni, yena ngokwakhe uya kuvuza elubala."},{"vNo":"5 ","txt":"Kwaye xa sukuba uthandaza akuyi kuba njengabahanahanisi, kuba bayathanda ukuthandaza, bemi kwizindlu zezikhungo nakwiimbombo zezitrato, ukuze babe nokubonwa ngabantu. Inene ndithi kuni, bawufumene umvuzo wabo."},{"vNo":"6 ","txt":"Kodwa wena, xa sukuba uthandaza, ngena egumbini lakho langasese, uze wakuba ulivalile ucango lwakho, uthandaze kuYihlo osemfihlakalweni; kwaye uYihlo, obona emfihlakalweni, uya kukuvuza elubala."},{"vNo":"7 ","txt":"Kodwa xa sukuba uthandaza, musa ukusebenzisa uphindaphindo olulilize, njengomhedeni, kuba ecinga okokobu uya kuviwa ngokuthetha kwakhe okuninzi."},{"vNo":"8 ","txt":"Ke wena ngoko musa ukuba njengabo, kuba uYihlo uyazi ukuba zinto zini na ozisweleyo ngaphambi kokuba umcele."},{"vNo":"9 ","txt":"Ngolu hlobo ke ngoko thandazani: Bawo wethu osezulwini, malingcwaliswe igama lakho."},{"vNo":"10 ","txt":"Intando yakho mayenziwe emhlabeni njengokuba isenziwa ezulwini."},{"vNo":"11 ","txt":"Uze usixolele amatyala ethu, njengokuba nathi sibaxolela abanamatyala kuthi."},{"vNo":"12 ","txt":"Ungasingenisi ekuhendweni, kodwa usihlangule ebubini."},{"vNo":"13 ","txt":"Kuba ubukumkani bobakho, namandla, nozuko, ngonaphakade. Amen."},{"vNo":"14 ","txt":"Kuba, ukuba uyabaxolela abantu ukona kwabo uYihlo osezulwini uyakukuxolela nawe kanjalo;"},{"vNo":"15 ","txt":"Kodwa ukuba akubaxoleli abantu ukona kwabo nawe akasayi kukuxolela uYihlo okwakho ukona."},{"vNo":"16 ","txt":"Ngaphezu koko, xa sukuba uzila ukutya musa ukuba njengabahanahanisi, ngembonakalo yobuso elusizi, kuba bayayonakalisa imbonakalo yobuso babo ukuze babe nokukhangeleka ebantwini ngokungathi bazile ukutya. Inene ndithi kuwe bawufumene umvuzo wabo."},{"vNo":"17 ","txt":"Kodwa wena, xa sukuba uzile ukutya, yithambise intloko yakho, uze ubuhlambe ubuso bakho;"},{"vNo":"18 ","txt":"Ukuze ungabonakali ebantwini ukuba uzile ukutya, kodwa nje kuYihlo, osemfihlakalweni; kwaye uYihlo, obona emfihlakalweni, uya kukuvuza elubala."},{"vNo":"19 ","txt":"Musani ukuziqwebela ubutyebi phezu komhlaba, apho inundu nomhlwa zithi zonakalise, kwaye namasela aqhekeze aze abe;"},{"vNo":"20 ","txt":"Kodwa ziqwebeleni ubutyebi ezulwini, apho kungekho nundu namhlwa othi wonakalise, kwaye nalapho amasela angaqhekeziyo angebiyo."},{"vNo":"21 ","txt":"Kuba apho ubutyebi bakho bukhoyo, nentliziyo yakho kanjalo iya kubalapho."},{"vNo":"22 ","txt":"Ukukhanya komzimba liliso; ukuba, ke ngoko, iliso lakho linyanisekile, umzimba wakho uphela uya kuzala kukukhanya."},{"vNo":"23 ","txt":"Kodwa ukuba iliso lakho libububi, umzimba wakho uphela uya kuzala bubumnyama. Ukuba, ke ngoko, ukukhanya okukuwe bubumnyama, bungakanani ukuba nzulu obo bumnyama!"},{"vNo":"24 ","txt":"Akukho mntu unako ukukhonza iinkosi ezimbini; kuba usenokuyithiya enye aze ayithande enye, okanye kungenjalo uya kubambelela kwenye aze ayicekise enye. Akunako ukukhonza uThixo neSithixo Sorhalo."},{"vNo":"25 ","txt":"Kwaye ngoku kwenzekile okokuba akuba uYesu ewathethile la mazwi wakhangela kubo abalishumi elinambini awayebanyulile, waza wathi kubo: Khumbulani amazwi endiwathethileyo. Kuba qaphelani, ningabo abo endibanyulileyo ukuba nikhonze kubo aba bantu. Ke ngoko ndithi kuni, musani ukubuxhalabela ubomi benu, oko niya kukutya okanye oko niya kukusela; okanye nangomzimba wenu, into eniya kuyambatha. Ingaba ubomi abungaphezulu na kunokutya, nomzimba kunesambatho?"},{"vNo":"26 ","txt":"Qaphelani iintaka zezulu, kuba azihlwayeli, zingavuni zingakubutheli nakovimba; kanti ke uYihlo osezulwini uyazondla. Ingaba anilungile ngaphezulu kunazo kusini na?"},{"vNo":"27 ","txt":"Nguwuphi kuni ngokucinga nje onganako ukongeza ikubhite enye kubude bakhe?"},{"vNo":"28 ","txt":"Kwaye kungani nicinge ngezinxibo? Cingelani iinyibiba zasendle indlela ezikhula ngayo; azisebenzi nzima, zingasonti nakusonta;"},{"vNo":"29 ","txt":"Kanti ke nditsho kuni, ukuthi kwanoSolomon, kubo bonke ubungangamsha bakhe, wayengambathiswanga njengenye yezi."},{"vNo":"30 ","txt":"Ngako oko, ukuba uThixo uyambathisa ngolo hlobo ingca yasendle, ethi ibekho namhla, ize ngomso iphoswe eziko, kwangokunjalo uya kunambathisa nani, ukuba aningabo abokholo oluncinane."},{"vNo":"31 ","txt":"Ke ngoko musani ukuzicingela, nisithi, Siya kutya ntoni na? okanye, Siya kusela ntoni na? okanye, Siya kwambathiswa ngantoni na?"},{"vNo":"32 ","txt":"Kuba uYihlo osezulwini uyazi okokuba ninentswelo yezi zinto."},{"vNo":"33 ","txt":"Kodwa funani tanci ubukumkani bukaThixo nobulungisa bakhe, kwaye zonke ezi zinto ziya kongezelelwa kuni."},{"vNo":"34 ","txt":"Musani ke ngoko ukulicingela ingomso, kuba ingomso liya kuzicingela ngezinto zalo. Usuku lwanele bububi balo."}]}