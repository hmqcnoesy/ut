{"heading":"UMesiya uya kuba kukukhanya kwabeeNtlanga kwaye akhulule amabanjwa—USirayeli uya kuhlanganiswa ngamandla kwimihla yokugqibela—Ookumkani baya kuba ngabondli babo—Thelekisa Isaya 49. Malunga 588–570 P.K.","prevAbbr":"1-ne","prevNo":20,"nextAbbr":"1-ne","nextNo":22,"chapterTitle":"1 Nifayi 21","verses":[{"vNo":"1 ","txt":"Kwaye kwakhona: Phulaphula, Owu wena ndlu kaSirayeli, nonke nina baqetshulweyo naza naqhutyelwa ngaphandle ngenxa yenkohlakalo yabelusi babantu bam; ewe, nonke nina baqetshulweyo, nasasazelwa kude, abangabantu bam, Owu ndlu kaSirayeli. Mamelani, Owu ziqithi, mamelani kum, nize niphulaphule nina bantu abakude; iNkosi indibize kwasesizalweni; ilikhankanye kwasezibilinini zikama igama lam."},{"vNo":"2 ","txt":"Kwaye uwenze umlomo wam wanjengekrele elibukhali; esithunzini sesandla sakhe undifihlile waza wandenza itolo elibengezelisiweyo; kumphongolo wakho undifihlile."},{"vNo":"3 ","txt":"Waza wathi kum: Ungumkhonzi wam, Owu Sirayeli, endiya kuzukiswa ngaye."},{"vNo":"4 ","txt":"Ndaza ndathi ke mna, ndisebenzele ilize, ndiwasebenzisele amandla am kokungento nangelize; ngokwenene isigwebo sam siseNkosini, kwaye nomsebenzi wam ukuye uThixo wam."},{"vNo":"5 ","txt":"Kwaye ngoku, yathi iNkosi—eyandibumba kwasesizalweni ukuze ndibe ngumkhonzi wayo, ukuze ndibuyisele uYakobi kuyo kwakhona—nokuba uSirayeli akakahlanganiswa, kodwa ndiya kuhlala ndizukile emehlweni eNkosi, kwaye uThixo wam uyakuba ngamandla am."},{"vNo":"6 ","txt":"Waza wathi: Kuyinto elula ukuba ube ngumkhonzi wam ukuze uvuse izizwe zikaYakobi, uze ubuyisele intsalela kaSirayeli. Ndiya kukunikezela kanjalo ukuba ube kukukhanya kubo abeeNtlanga, ukuze ubelusindiso lwam kude kuye kwiziphelo zomhlaba."},{"vNo":"7 ","txt":"Itsho njalo ke iNkosi, uMkhululi kaSirayeli, oNgcwele wakhe, kulowo abantu bamcekisayo, kulowo izizwe zimthiyileyo, kumkhonzi wabalawuli: OoKumkani baya kubona baze besuke beme, iinkosana kanjalo ziya kunqula, ngenxa yeNkosi enyanisekileyo."},{"vNo":"8 ","txt":"Itsho njalo ke iNkosi: Ngexesha elamkelekileyo ndikuvile, Owu ziqithi zolwandle, kwaye ngomhla wosindiso ndikuncedisile; kwaye ndiya kukulondoloza, ndize ndikunike umkhonzi wam njengomnqophiso wabantu, ukumisela umhlaba, ukuze ubenze bawadle ilifa amanxiwa angamafa;"},{"vNo":"9 ","txt":"Ukuze ubenokuthi kumabanjwa: Hambani nimke; kubo abo bahleli ebumnyameni: Zibonakaliseni. Baya kudla ezindleleni, kwaye namadlelo abo aya kuba kuzo zonke iindawo eziphakamileyo."},{"vNo":"10 ","txt":"Abasayi kulamba bengasayi kunxanwa, nobushushu kwanelanga azisayi kubabetha; kuba lowo ube nenceba kubo uya kubakhokela, kwanangayo imithombo yamanzi uya kubakhokela."},{"vNo":"11 ","txt":"Kwaye ndiya kuzenza zonke iintaba zam zibe yindlela, kwaye imendo zam ziya kuphakanyiswa."},{"vNo":"12 ","txt":"Kwaye ke, Owu ndlu kaSirayeli, qaphela, aba baya kuba bevela kude; kwaye yabona, aba basuka emantla nasentshona; kwaye aba basuka kwilizwe laseSinim."},{"vNo":"13 ","txt":"Vuma ingoma, Owu mazulu; uze uvuye, Owu mhlaba; kuba iinyawo zabo basempumalanga ziya kuzinziswa; baze bagqabhuke engomeni, Owu zintaba, kuba abasayi kuphinda babethwe; kuba iNkosi ibathuthuzele abantu bayo, kwaye iya kuba nenceba kwabo babandezekileyo bayo."},{"vNo":"14 ","txt":"Kodwa, qaphela, iZiyon ithe: INkosi yam indishiyile, kwaye iNkosi yam namfesane—kodwa iya kuthi ibonakalise ukuba ayindilibalanga."},{"vNo":"15 ","txt":"Kuba umfazi angamlibala na umntwana wakhe amanyisayo, aze angabi naluvelwano kunyana wesizalo sakhe? Ewe, basenako ukulibala, kanti mna andisayi kunilibala, Owu ndlu kaSirayeli."},{"vNo":"16 ","txt":"Qaphela, ndikukrolile phezu kwentende yezandla zam; iindonga zakho ziphambi kwam ngamaxesha onke."},{"vNo":"17 ","txt":"Abantwana bakho baya kukhawuleza ngokuchasene nabo bakutshabalalisayo; kwaye abo bathi bakwenza umqwebedu baya kuba phambili kunawe."},{"vNo":"18 ","txt":"Phakamisela amehlo akho ngapha-nangapha uze ubone; bonke aba bahlanganisene kunye, kwaye baya kuza kuwe. Kwaye njengoko ndiphila, itsho iNkosi, ngokwenene uya kuzambathisa ngabo bonke, njengesihombiso, kwaye ubabhinqe njengoko umtshakazi ebhinqa."},{"vNo":"19 ","txt":"Kuba umqwebedu wakho neenkangala zeendawo zakho, nelizwe lentshabalalo yakho, liya kuxinana kakhulu nangalo eli lixa ngenxa yabemi; kwaye abo bathi bakuginya baya kuba kude."},{"vNo":"20 ","txt":"Abantwana oya kuthi ubenabo, emva kokuba ulahlekelwe ngabo bokuqala, baya kuthi ezindlebeni zakho kwakhona: Indawo icuthene kakhulu kum; ndinike indawo ukuze ndihlale."},{"vNo":"21 ","txt":"Uya kuthi ke entliziyweni yakho: Ndibazalelwe ngubani aba, ndalahlekelwa nje ngabantwana bam, kwaye ndikhedamile, umthinjwa, kwaye ndisiwa ngapha nangapha? Kwaye ngubani ondikhulisele bona? Qaphela, ndandishiyeke ndindedwa; aba, bebekade bephi?"},{"vNo":"22 ","txt":"Itsho njalo ke iNkosi uThixo: Qaphelani, ndiya kusiphakamisela phezulu isandla sam kwabeeNtlanga, ndize ndimisele ibhanile yam ebantwini; kwaye baya kubafunqula oonyana benu ezingalweni zabo, kwaye iintombi zenu ziya kutyathwa emagxeni abo."},{"vNo":"23 ","txt":"Kwaye ookumkani baya kuba ngabondli babo, baze ookumkanikazi babo babanyise; baya kuqubuda phantsi kuni ubuso babo bujonge ngasemhlabeni, baze bakhothe uthuli lweenyawo zakho; kwaye uya kuyazi ukuba ndim iNkosi; kuba abayi kuba nazintloni abo bathi bandilindele."},{"vNo":"24 ","txt":"Kuba ingaba ixhoba liya kuthatyathwa kwabo banamandlakazi, okanye abathinjwa abagcina imithetho bakhululwe?"},{"vNo":"25 ","txt":"Kodwa itsho njalo ke iNkosi, kwanabo abathinjwa babanamandlakazi baya kuthatyathwa bamkiswe; kwaye ixhoba labo boyikekayo liya kuhlangulwa; kuba ndiya kubambana naye obambana nawe, kwaye ndiya kubasindisa abantwana bakho."},{"vNo":"26 ","txt":"Kwaye ndiya kubadlisa inyama yabo abo bakucinezelayo; baya kunxiliswa ligazi labo ngokungathi yiwayini emnandi; kwaye yonke inyama iya kuyazi ukuba mna, Nkosi, ndinguMsindisi noMkhululi wakho, Onamandlakazi kaYakobi."}]}