{"heading":"Nefité se shromažďují do země Kumora k závěrečným bitvám–Mormon ukrývá posvátné záznamy v pahorku Kumora–Lamanité vítězí a nefitský národ je zničen–Stovky tisíců jsou zabity mečem. Kolem roku 385 po Kr.","prevAbbr":"morm","nextAbbr":"morm","prevNo":5,"nextNo":7,"chapterTitle":"Mormon 6","prevTitle":"Mormon 5","nextTitle":"Mormon 7","verses":[{"vNo":1,"txt":"A nyní, končím svůj záznam o zkáze svého lidu, Nefitů. A stalo se, že jsme pochodovali před Lamanity."},{"vNo":2,"txt":"A já, Mormon, jsem napsal list králi Lamanitů a přál jsem si od něho, aby nám dovolil, abychom mohli shromážditi svůj lid v zemi Kumora u pahorku, který se nazýval Kumora, a tam bychom se s nimi mohli utkati v bitvě."},{"vNo":3,"txt":"A stalo se, že král Lamanitů mi dovolil to, co jsem si přál."},{"vNo":4,"txt":"A stalo se, že jsme pochodovali do země Kumora a rozbili jsme své stany okolo pahorku Kumora; a bylo to v zemi mnoha vod, řek a pramenů; a zde jsme měli naději, že získáme nad Lamanity převahu."},{"vNo":5,"txt":"A když tři sta a osmdesát a čtyři roky uplynuly, shromáždili jsme veškerý zbytek svého lidu do země Kumora."},{"vNo":6,"txt":"A stalo se, že když jsme do země Kumora shromáždili veškerý svůj lid v jedno, vizte, já, Mormon, jsem zestárl; a věda, že to bude poslední boj mého lidu, a obdržev příkaz od Pána, abych nestrpěl, aby záznamy, které byly předávány našimi otci a které byly posvátné, padly do rukou Lamanitů (neboť Lamanité by je zničili), tudíž učinil jsem tento záznam z desek Nefiových a ukryl jsem v pahorku Kumora všechny záznamy, které mi byly svěřeny rukou Páně, až na těchto několik desek, které jsem předal synovi svému Moronimu."},{"vNo":7,"txt":"A stalo se, že můj lid, se svými manželkami a svými dětmi, nyní uviděl vojska Lamanitů pochodující proti nim; a s oním hrozným strachem ze smrti, který naplňuje hruď všech zlovolných, je očekávali, aby se s nimi střetli."},{"vNo":8,"txt":"A stalo se, že přišli, aby proti nám bojovali, a každá duše byla naplněna hrůzou pro velikost jejich počtu."},{"vNo":9,"txt":"A stalo se, že napadli můj lid mečem a lukem a šípem a sekerou a všelikými válečnými zbraněmi."},{"vNo":10,"txt":"A stalo se, že moji mužové byli pobiti, ano, dokonce mých deset tisíc, kteří byli se mnou, a já jsem padl zraněn uprostřed nich; a prošli kolem mne, takže můj život neukončili."},{"vNo":11,"txt":"A když prošli a pobili veškerý můj lid až na dvacet a čtyři z nás (mezi nimiž byl můj syn Moroni), my, přeživše mrtvé lidu svého, spatřili jsme nazítří, když se Lamanité navrátili do svých táborů, s vrcholku pahorku Kumora oněch deset tisíc z mého lidu, kteří byli pobiti, byvše vedeni mnou v čele."},{"vNo":12,"txt":"A také jsme viděli oněch deset tisíc z mého lidu, které vedl můj syn Moroni."},{"vNo":13,"txt":"A vizte, oněch deset tisíc Gidgidonových padlo, a on také, uprostřed nich."},{"vNo":14,"txt":"A Lama padl se svými deseti tisíci; a Gilgal padl se svými deseti tisíci; a Limha padl se svými deseti tisíci; a Jeneum padl se svými deseti tisíci; a Kumenia a Moronia a Antionum a Šiblom a Sem a Još, každý padl se svými deseti tisíci."},{"vNo":15,"txt":"A stalo se, že bylo dalších deset, kteří padli mečem, každý se svými deseti tisíci; ano, dokonce padl veškerý můj lid, až na oněch dvacet a čtyři, kteří byli se mnou, a také až na několik, kteří uprchli do jižních zemí, a až na několik, kteří přeběhli k Lamanitům; a jejich maso a kosti a krev ležely na tváři země, jsouce opuštěny rukama těch, kteří je zabili, a zetlely na zemi a rozpadly se a navrátily se ke své matce zemi."},{"vNo":16,"txt":"A má duše byla rozervána úzkostí nad porážkou mého lidu a zvolal jsem:"},{"vNo":17,"txt":"Ó vy krásní, jak jste se mohli odvrátiti od cest Páně! Ó vy krásní, jak jste mohli zavrhnouti toho Ježíše, který stál s otevřenou náručí, aby vás přijal!"},{"vNo":18,"txt":"Vizte, kdybyste toto neučinili, nepadli byste. Ale vizte, padli jste a já truchlím nad vaší ztrátou."},{"vNo":19,"txt":"Ó vy krásní synové a dcery, vy otcové a matky, manželé a manželky, vy krásní, jak jen jste mohli padnouti!"},{"vNo":20,"txt":"Avšak vizte, odešli jste a můj zármutek nemůže způsobiti váš návrat."},{"vNo":21,"txt":"A brzy přijde den, kdy vaše smrtelnost musí odíti nesmrtelnost, a tato těla, která nyní tlejí v porušitelnosti, se musejí brzy státi těly neporušitelnými; a pak budete museti stanouti před soudcovskou stolicí Kristovou, abyste byli souzeni podle svých skutků; a pakliže jste spravedliví, pak jste požehnáni se svými otci, kteří odešli před vámi."},{"vNo":22,"txt":"Ó, kéž byste byli činili pokání dříve, nežli na vás přišla tato veliká zkáza. Avšak vizte, odešli jste a Otec, ano, Věčný Otec nebe, zná váš stav; a nakládá s vámi podle spravedlnosti své a milosrdenství svého."}]}