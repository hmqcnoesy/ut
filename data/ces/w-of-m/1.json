{"heading":"Mormon zkracuje velké desky Nefiovy–Připojuje malé desky k dalším deskám–Král Beniamin zjednává v zemi mír. Kolem roku 385 po Kr.","prevAbbr":"omni","nextAbbr":"mosiah","prevNo":1,"nextNo":1,"chapterTitle":"Slova Mormonova ","prevTitle":"Omni ","nextTitle":"Mosiáš 1","verses":[{"vNo":1,"txt":"A NYNÍ já, Mormon, jsem připraven vydati záznam, který jsem tvořil, do rukou svého syna Moroniho, a vizte, byl jsem svědkem téměř úplného zničení svého lidu, Nefitů."},{"vNo":2,"txt":"A je mnoho set let po příchodu Krista a já předávám tyto záznamy do rukou svého syna; a domnívám se, že on bude svědkem naprostého zničení mého lidu. Ale kéž Bůh dá, aby je mohl přežíti, aby mohl o nich něco napsati, a něco o Kristu, aby jim to snad jednoho dne mohlo prospěti."},{"vNo":3,"txt":"A nyní, promlouvám něco o tom, co jsem napsal; neboť poté, co jsem učinil zkrácení z desek Nefiových, až po vládu onoho krále Beniamina, o němž mluvil Amaleki, hledal jsem mezi záznamy, jež mi byly předány do rukou, a nalezl jsem tyto desky, které obsahovaly tuto krátkou zprávu proroků od Jákoba až po vládu onoho krále Beniamina, a také mnohá slova Nefiova."},{"vNo":4,"txt":"A to, co je na těchto deskách, mne těší pro proroctví o příchodu Krista; a moji otcové vědí, že mnohá z nich se naplnila; ano, a já také vím, že tolik, kolik bylo o nás prorokováno do tohoto dne, se naplnilo, a tolik, kolik jich přesahuje tento den, se musí zajisté státi –"},{"vNo":5,"txt":"Pročež, vybral jsem tyto věci, abych jimi ukončil svůj záznam, kterýžto zbytek svého záznamu vyjmu z desek Nefiových; a nemohu napsati ani setinu věcí svého lidu."},{"vNo":6,"txt":"Ale vizte, vezmu tyto desky, jež obsahují tato prorokování a zjevení, a připojím je ke zbytku svého záznamu, neboť jsou mi drahé; a vím, že budou drahé mým bratřím."},{"vNo":7,"txt":"A činím to pro moudrý záměr; neboť tak mi to našeptává podle svého působení Duch Páně, který je ve mně. A nyní, já neznám všechny věci, ale Pán zná všechny věci, jež přijdou; pročež, působí ve mně, abych činil podle vůle jeho."},{"vNo":8,"txt":"A modlím se k Bohu za své bratří, aby mohli opět dojíti poznání Boha, ano, vykoupení Krista; aby opět mohli býti příjemným lidem."},{"vNo":9,"txt":"A nyní já, Mormon, se hotovím dokončiti svůj záznam, který vyjímám z desek Nefiových; a činím to podle poznání a porozumění, které mi dal Bůh."},{"vNo":10,"txt":"Pročež, stalo se, že poté, co Amaleki vydal tyto desky do rukou krále Beniamina, ten je vzal a spojil je s dalšími deskami, které obsahovaly záznamy, které byly předávány mezi králi z pokolení na pokolení až do dnů krále Beniamina."},{"vNo":11,"txt":"A byly předávány od krále Beniamina z pokolení na pokolení, až se dostaly do mých rukou. A já, Mormon, se modlím k Bohu, aby mohly býti zachovány od této doby nadále. A já vím, že budou zachovány; neboť na nich jsou napsány veliké věci, z nichž můj lid a jeho bratří budou souzeni velikého a posledního dne, podle slova Božího, jež je psáno."},{"vNo":12,"txt":"A nyní, ohledně tohoto krále Beniamina – měl nějaké sváry mezi svým vlastním lidem."},{"vNo":13,"txt":"A stalo se také, že vojska Lamanitů sešla ze země Nefi, aby bojovala proti jeho lidu. Ale vizte, král Beniamin shromáždil svá vojska a postavil se proti nim; a bojoval silou své vlastní paže mečem Labanovým."},{"vNo":14,"txt":"A v síle Páně bojovali proti svým nepřátelům, dokud nepobili mnoho tisíc Lamanitů. A stalo se, že bojovali proti Lamanitům, dokud je nevyhnali ze všech zemí svého dědictví."},{"vNo":15,"txt":"A stalo se, že poté tam byli falešní Kristové a jejich ústa byla zavřena a oni byli potrestáni podle svých zločinů;"},{"vNo":16,"txt":"A poté byli mezi lidem falešní proroci a falešní kazatelé a učitelé a tito všichni byli potrestáni podle svých zločinů; a poté, co bylo mnoho svárů a mnohá odštěpení se k Lamanitům, vizte, stalo se, že král Beniamin s pomocí svatých proroků, kteří byli mezi jeho lidem –"},{"vNo":17,"txt":"Neboť vizte, král Beniamin byl svatý muž a vládl svému lidu ve spravedlivosti; a v zemi bylo mnoho svatých mužů a oni promlouvali slovo Boží s mocí a s pravomocí; a užívali mnoho ostrosti pro tvrdošíjnost lidu –"},{"vNo":18,"txt":"Pročež, s pomocí těchto král Beniamin, skrze své působení veškerou mocí svého těla a schopností celé své duše, a také skrze proroky a jejich působení, opět zjednal v zemi mír."}]}