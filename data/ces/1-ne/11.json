{"heading":"Nefi vidí Ducha Páně a ve vidění je mu ukázán strom života–Vidí matku Syna Božího a dozvídá se o blahosklonnosti Boží–Vidí křest, službu a ukřižování Beránka Božího–Vidí také povolání a službu dvanácti apoštolů Beránkových. Kolem roku 600–592 př. Kr.","prevAbbr":"1-ne","nextAbbr":"1-ne","prevNo":10,"nextNo":12,"chapterTitle":"1. Nefi 11","prevTitle":"1. Nefi 10","nextTitle":"1. Nefi 12","verses":[{"vNo":1,"txt":"Neboť stalo se poté, co jsem si přál znáti věci, jež viděl můj otec, a věře, že mě Pán s nimi může obeznámiti, byl jsem uchopen a unesen Duchem Páně, zatímco jsem seděl přemítaje v srdci svém, ano, na nesmírně vysokou horu, kterou jsem nikdy předtím neviděl a na které nikdy předtím má noha nestanula."},{"vNo":2,"txt":"A Duch mi pravil: Viz, co si přeješ"},{"vNo":3,"txt":"A já jsem pravil: Přeji si spatřiti to, co viděl můj otec."},{"vNo":4,"txt":"A Duch mi pravil: Věříš, že tvůj otec viděl strom, o kterém promlouval"},{"vNo":5,"txt":"A já jsem pravil: Ano, ty víš, že věřím všem slovům svého otce."},{"vNo":6,"txt":"A když jsem promluvil tato slova, Duch zvolal silným hlasem řka: Hosana Pánu, Bohu nejvyššímu; neboť on jest Bůh nad celou zemí, ano, dokonce nade vším. A požehnaný jsi ty, Nefi, protože věříš v Syna Boha nejvyššího; pročež, uvidíš to, co sis přál."},{"vNo":7,"txt":"A viz, toto ti bude dáno jako znamení, že poté, co spatříš onen strom, jenž přinesl ovoce, které ochutnal tvůj otec, spatříš také muže sestupujícího s nebe a ty budeš jeho svědkem; a poté, co budeš jeho svědkem, vydáš svědectví, že je to Syn Boží."},{"vNo":8,"txt":"A stalo se, že Duch mi pravil: Pohleď! A já jsem pohlédl a spatřil jsem strom; a byl jako onen strom, který viděl můj otec; a jeho krása byla nade vše, ano, přesahovala veškerou krásu; a jeho bělost přesahovala bělost navátého sněhu."},{"vNo":9,"txt":"A stalo se, že poté, co jsem viděl onen strom, jsem pravil Duchu: Vidím, že jsi mi ukázal strom, který je nade všechny drahocenný."},{"vNo":10,"txt":"A on mi pravil: Co si přeješ"},{"vNo":11,"txt":"A já jsem mu pravil: Znáti jeho význam – neboť promlouval jsem k němu, jako promlouvá člověk; neboť viděl jsem, že má podobu člověka; nicméně však jsem věděl, že je to Duch Páně; a promlouval ke mně, jako promlouvá jeden člověk s druhým."},{"vNo":12,"txt":"A stalo se, že mi pravil: Pohleď! A já jsem pohlédl, jako bych se na něho chtěl podívati, a neviděl jsem ho; neboť odešel z mé přítomnosti."},{"vNo":13,"txt":"A stalo se, že jsem pohlédl a spatřil jsem veliké město Jeruzalém a také jiná města. A spatřil jsem město Nazarét; a ve městě Nazarét jsem spatřil pannu a ta byla nesmírně spanilá a bělostná."},{"vNo":14,"txt":"A stalo se, že jsem viděl nebesa otevřená; a sestoupil anděl a stanul přede mnou; a pravil mi: Nefi, co vidíš"},{"vNo":15,"txt":"A já jsem mu pravil: Pannu krásnější a spanilejší nade všechny jiné panny."},{"vNo":16,"txt":"A on mi pravil: Znáš blahosklonnost Boží"},{"vNo":17,"txt":"A já jsem mu pravil: Vím, že Bůh miluje své děti; nicméně neznám význam všech věcí."},{"vNo":18,"txt":"A on mi pravil: Viz, panna, kterou vidíš, je matka Syna Božího po způsobu těla."},{"vNo":19,"txt":"A stalo se, že jsem spatřil, že byla unesena Duchem; a poté, co byla po nějakou dobu unesena Duchem, promluvil ke mně anděl řka: Pohleď!"},{"vNo":20,"txt":"A já jsem opět pohlédl a spatřil jsem onu pannu, jak drží v náručí dítě."},{"vNo":21,"txt":"A anděl mi pravil: Viz, Beránek Boží, ano, dokonce Syn Věčného Otce! Znáš význam stromu, který viděl tvůj otec"},{"vNo":22,"txt":"A já jsem mu odpověděl řka: Ano, je to láska Boží, která se rozlévá do široka v srdci dětí lidských; je nejvíce žádoucí ze všech věcí."},{"vNo":23,"txt":"A on ke mně promluvil řka: Ano, a nejradostnější pro duši."},{"vNo":24,"txt":"A poté, co promluvil tato slova, pravil mi: Pohleď! A já jsem pohlédl a spatřil jsem Syna Božího vycházejícího mezi děti lidské; a viděl jsem mnohé padati k jeho nohám a uctívati ho."},{"vNo":25,"txt":"A stalo se, že jsem spatřil, že tyč ze železa, kterou viděl můj otec, je slovo Boží, jež vede k prameni živých vod neboli ke stromu života; kteréžto vody jsou symbolem lásky Boží; a také jsem spatřil, že onen strom života je symbolem lásky Boží."},{"vNo":26,"txt":"A anděl mi opět pravil: Pohleď a viz blahosklonnost Boží!"},{"vNo":27,"txt":"A já jsem pohlédl a spatřil jsem Vykupitele světa, o němž promlouval můj otec; a také jsem spatřil proroka, který před ním bude připravovati cestu. A Beránek Boží šel a byl jím pokřtěn; a poté, co byl pokřtěn, spatřil jsem nebesa otevřená a Ducha Svatého, jak sestupuje s nebe a jak spočívá na něm v podobě holubice."},{"vNo":28,"txt":"A spatřil jsem, že šel a sloužil lidu v moci a ve veliké slávě; a zástupy se shromáždily, aby jej slyšely; a spatřil jsem, že jej vyvrhly z prostředku svého."},{"vNo":29,"txt":"A také jsem spatřil dvanáct dalších, kteří ho následovali. A stalo se, že byli uneseni Duchem z mého pohledu a já jsem je neviděl."},{"vNo":30,"txt":"A stalo se, že anděl ke mně opět promluvil řka: Pohleď! A já jsem pohlédl a spatřil jsem opět nebesa otevřená a viděl jsem anděly sestupující k dětem lidským; a sloužili jim."},{"vNo":31,"txt":"A promluvil ke mně opět řka: Pohleď! A já jsem pohlédl a spatřil jsem Beránka Božího chodícího mezi dětmi lidskými. A spatřil jsem zástupy lidí, kteří byli nemocní a kteří byli sužováni všelikými nemocemi a ďábly a nečistými duchy; a anděl promluvil a ukázal mi všechny tyto věci. A oni byli  uzdraveni mocí Beránka Božího; a ďáblové a nečistí duchové byli vyvrženi."},{"vNo":32,"txt":"A stalo se, že anděl ke mně opět promluvil řka: Pohleď! A já jsem pohlédl a spatřil jsem Beránka Božího, jak byl jat lidem; ano, Syn Věčného Boha byl souzen světem; a já jsem to viděl a vydávám o tom svědectví."},{"vNo":33,"txt":"A já, Nefi, jsem viděl, že byl pozvednut na kříži a zabit pro hříchy světa."},{"vNo":34,"txt":"A poté, co byl zabit, viděl jsem zástupy země, jak se shromáždily, aby bojovaly proti apoštolům Beránkovým; neboť tak nazýval anděl Páně oněch dvanáct."},{"vNo":35,"txt":"A zástup země se shromáždil; a spatřil jsem, že jsou ve veliké a prostorné stavbě, podobné oné stavbě, kterou viděl můj otec. A anděl Páně ke mně opět promluvil řka: Viz, svět a moudrost jeho; ano, viz, dům Izraele se shromáždil, aby bojoval proti dvanácti apoštolům Beránkovým."},{"vNo":36,"txt":"A stalo se, že jsem viděl, a vydávám o tom svědectví, že ona veliká a prostorná stavba je pýcha světa; a padla a její pád byl nesmírně veliký. A anděl Páně ke mně opět promluvil řka: Takové bude zničení všech národů, pokolení, jazyků a lidí, kteří budou bojovati proti dvanácti apoštolům Beránkovým."}]}