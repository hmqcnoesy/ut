{"heading":"Nefi vidí ve vidění zemi zaslíbení; spravedlivost, nepravost a zánik jejích obyvatel; příchod Beránka Božího mezi ně; jak dvanáct učedníků a dvanáct apoštolů bude souditi Izrael; a odporný a špinavý stav těch, kteří upadají do nevíry. Kolem roku 600–592 př. Kr.","prevAbbr":"1-ne","nextAbbr":"1-ne","prevNo":11,"nextNo":13,"chapterTitle":"1. Nefi 12","prevTitle":"1. Nefi 11","nextTitle":"1. Nefi 13","verses":[{"vNo":1,"txt":"A stalo se, že mi anděl pravil: Pohleď a viz své símě, a také símě svých bratří. A já jsem pohlédl a spatřil jsem zemi zaslíbení; a spatřil jsem zástupy lidí, ano, dokonce jako by jich bylo tolik, kolik je písku mořského."},{"vNo":2,"txt":"A stalo se, že jsem spatřil zástupy shromážděné k tomu, aby bojovaly, jeden proti druhému; a spatřil jsem války a pověsti o válkách a veliká krveprolití mečem mezi svým lidem."},{"vNo":3,"txt":"A stalo se, že jsem spatřil, jak pominula mnohá pokolení během válek a svárů v zemi; a spatřil jsem mnohá města, ano, dokonce tak mnohá, že jsem je ani nepočítal."},{"vNo":4,"txt":"A stalo se, že jsem viděl mlhu temnoty na tváři země zaslíbení; a viděl jsem blýskání a slyšel jsem hromobití a zemětřesení a všeliké bouřlivé zvuky; a viděl jsem, že země a skály pukají; a viděl jsem hory rozpadávající se na kusy; a viděl jsem, že roviny země jsou rozrušené; a viděl jsem mnohá města, jak se propadla; a viděl jsem mnohá, jak byla spálena ohněm; a viděl jsem mnohá, jak se zřítila k zemi pro její třesení."},{"vNo":5,"txt":"A stalo se, že poté, co jsem toto viděl, uviděl jsem páru temnoty, jak mizí s tváře zemské; a vizte, viděl jsem zástupy, které kvůli velikým a strašlivým soudům Páně nepadly."},{"vNo":6,"txt":"A viděl jsem nebesa otevřená a viděl jsem Beránka Božího sestupujícího s nebe; a sestoupil a ukázal se jim."},{"vNo":7,"txt":"A také jsem viděl, a vydávám o tom svědectví, že Duch Svatý spočinul na dvanácti dalších; a byli vysvěceni Bohem a vyvoleni."},{"vNo":8,"txt":"A anděl ke mně promluvil řka: Viz, dvanáct učedníků Beránkových, kteří jsou vyvoleni, aby sloužili tvému semeni."},{"vNo":9,"txt":"A pravil mi: Vzpomínáš si na dvanáct apoštolů Beránkových? Viz, to jsou ti, kteří budou souditi dvanáct kmenů Izraele; pročež, dvanáct služebníků z tvého semene bude souzeno jimi; neboť vy jste z domu Izraele."},{"vNo":10,"txt":"A těchto dvanáct služebníků, které vidíš, bude souditi tvé símě. A viz, oni jsou spravedliví na věky; neboť pro jejich víru v Beránka Božího je jejich šat učiněn bílým v jeho krvi."},{"vNo":11,"txt":"A anděl mi pravil: Pohleď! A já jsem pohlédl a spatřil jsem tři pokolení pominouti ve spravedlivosti; a jejich šat byl bílý dokonce jako Beránek Boží. A anděl mi pravil: Ti jsou učiněni bílými v krvi Beránkově pro svou víru v něho."},{"vNo":12,"txt":"A já, Nefi, jsem také viděl mnohé ze čtvrtého pokolení, kteří odešli ve spravedlivosti."},{"vNo":13,"txt":"A stalo se, že jsem viděl zástupy země, jak se shromáždily."},{"vNo":14,"txt":"A anděl mi pravil: Viz, símě tvé, a také símě bratří tvých."},{"vNo":15,"txt":"A stalo se, že jsem pohlédl a spatřil jsem lid svého semene, jak se shromáždil v zástupech proti semeni mých bratří; a byli shromážděni, aby bojovali."},{"vNo":16,"txt":"A anděl ke mně promluvil řka: Viz, pramen špinavé vody, který viděl tvůj otec; ano, dokonce řeku, o které promlouval; a hlubiny její jsou hlubiny pekla."},{"vNo":17,"txt":"A mlhy temnoty jsou pokušení ďáblova, která zaslepují oči a zatvrzují srdce dětí lidských a svádějí je na široké cesty, aby zahynuly a byly ztraceny."},{"vNo":18,"txt":"A ona veliká a prostorná stavba, kterou tvůj otec viděl, jsou marnivé představy a pýcha dětí lidských. A veliká a strašlivá propast je odděluje; ano, dokonce slovo spravedlnosti Věčného Boha a Mesiáše, jenž je Beránek Boží, o němž Duch Svatý vydává svědectví od počátku světa až do této doby a od této doby nadále a na věky."},{"vNo":19,"txt":"A zatímco anděl promlouval tato slova, vzhlédl jsem a viděl jsem, že símě bratří mých bojovalo proti semeni mému, podle slova anděla; a spatřil jsem, že pro pýchu semene mého a pokušení ďáblova přemohlo símě bratří mých lid semene mého."},{"vNo":20,"txt":"A stalo se, že jsem vzhlédl a viděl jsem lid semene bratří svých, jak přemohl símě moje; a vyšel v zástupech po tváři země."},{"vNo":21,"txt":"A viděl jsem, jak se shromažďovali v zástupech; a viděl jsem mezi nimi války a pověsti o válkách; a ve válkách a v pověstech o válkách jsem viděl, jak mnohá pokolení pominula."},{"vNo":22,"txt":"A anděl mi pravil: Viz, tito budou upadati do nevíry."},{"vNo":23,"txt":"A stalo se, že jsem viděl, jak poté, co upadli do nevíry, stali se temným a odporným a špinavým lidem plným lenosti a všelikých ohavností."}]}