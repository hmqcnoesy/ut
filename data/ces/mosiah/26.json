{"heading":"Mnozí členové Církve jsou nevěřícími svedeni k hříchu–Almovi je přislíben věčný život–Ti, kteří činí pokání a jsou pokřtěni, získávají odpuštění–Členům Církve, kteří zhřešili a kteří činí pokání a vyznají se Almovi a Pánovi, bude odpuštěno; jinak nebudou počítáni mezi lid Církve. Kolem roku 120–100 př. Kr.","prevAbbr":"mosiah","nextAbbr":"mosiah","prevNo":25,"nextNo":27,"chapterTitle":"Mosiáš 26","prevTitle":"Mosiáš 25","nextTitle":"Mosiáš 27","verses":[{"vNo":1,"txt":"Nyní, stalo se, že mezi dorůstajícím pokolením bylo mnoho těch, kteří nerozuměli slovům krále Beniamina, jsouce v době, kdy promlouval k svému lidu, malými dětmi; a nevěřili tradicím svých otců."},{"vNo":2,"txt":"Nevěřili tomu, co bylo řečeno o vzkříšení mrtvých, a také nevěřili v příchod Krista."},{"vNo":3,"txt":"A nyní, pro svou nevíru nemohli rozuměti slovu Božímu; a srdce jejich bylo zatvrzelé."},{"vNo":4,"txt":"A nechtěli býti pokřtěni; a také nechtěli vstoupiti do církve. A co se týká jejich víry, byli odděleným lidem a zůstávali tak napořád, tedy ve svém tělesném a hříšném stavu; neboť nechtěli vzývati Pána, svého Boha."},{"vNo":5,"txt":"A nyní, za vlády Mosiášovy nebyli ani z poloviny tak početní jako lid Boží; ale pro rozštěpení mezi bratřími se stávali početnějšími."},{"vNo":6,"txt":"Neboť, stalo se, že klamali svými lichotivými slovy mnohé, kteří byli v církvi, a způsobili, že se dopouštěli mnohých hříchů; tudíž bylo nezbytné, aby ti, kteří se dopouštěli hříchu a kteří byli v církvi, byli církví napomenuti."},{"vNo":7,"txt":"A stalo se, že učitelé je předvedli před kněze a kněžím je vydali; a kněží je předvedli před Almu, který byl vysokým knězem."},{"vNo":8,"txt":"Nyní, král Mosiáš dal Almovi pravomoc nad církví."},{"vNo":9,"txt":"A stalo se, že Alma si ohledně nich nevěděl rady; ale bylo proti nim mnoho svědků; ano, lid se postavil a hojně svědčil o jejich nepravosti."},{"vNo":10,"txt":"Nyní, nic takového se předtím v církvi nestalo; tudíž Alma byl v duchu zkormoucen a dal je předvésti před krále."},{"vNo":11,"txt":"A pravil králi: Viz, zde jsou mnozí, které jsme před tebe přivedli, kteří jsou obviněni svými bratřími; ano, a byli přistiženi při různých nepravostech. A nečiní pokání ze svých nepravostí; tudíž jsme je předvedli před tebe, abys je mohl souditi podle jejich zločinů."},{"vNo":12,"txt":"Ale král Mosiáš pravil Almovi: Viz, já je souditi nebudu; tudíž vydávám je do tvých rukou, aby byli souzeni."},{"vNo":13,"txt":"A nyní, duch Almův byl opět zkormoucen; a šel a tázal se Pána, co má v této záležitosti činiti, neboť se bál, aby neučinil něco, co je nesprávné v očích Božích."},{"vNo":14,"txt":"A stalo se, že poté, co vylil celou svou duši Bohu, přišel k němu hlas Páně řka:"},{"vNo":15,"txt":"Požehnán jsi, Almo, a požehnáni jsou ti, kteří byli pokřtěni ve vodách Mormonu. Ty jsi požehnán pro nesmírnou víru svou v samotná slova služebníka mého Abinadiho."},{"vNo":16,"txt":"A oni jsou požehnáni pro nesmírnou víru svou v samotná slova, jež jsi k nim promlouval."},{"vNo":17,"txt":"A požehnán jsi, protože jsi založil mezi tímto lidem církev; a oni budou utvrzeni a budou lidem mým."},{"vNo":18,"txt":"Ano, požehnán je tento lid, který je ochoten nésti jméno mé; neboť jménem mým budou nazýváni; a oni jsou moji."},{"vNo":19,"txt":"A protože ses mne tázal ohledně přestupníka, jsi požehnán."},{"vNo":20,"txt":"Ty jsi služebník můj; a činím s tebou smlouvu, že budeš míti věčný život; a budeš mi sloužiti a vycházeti ve jménu mém a budeš shromažďovati ovce mé."},{"vNo":21,"txt":"A ten, kdo chce slyšeti hlas můj, bude ovcí mou; a toho přijmete do církve, a toho já také přijmu."},{"vNo":22,"txt":"Neboť viz, toto je církev má; kdokoli je křtěn, má býti křtěn ku pokání. A kohokoli přijímáte, má věřiti ve jméno mé; a tomu já ochotně odpustím."},{"vNo":23,"txt":"Neboť jsem to já, kdo na sebe bere hříchy světa; neboť jsem to já, kdo je stvořil; a jsem to já, kdo uděluje tomu, kdo věří do konce, místo na pravici své."},{"vNo":24,"txt":"Neboť viz, jménem mým jsou nazýváni, a znají-li mne, vyjdou a budou míti věčně místo na pravici mé."},{"vNo":25,"txt":"A stane se, že až zazní druhý pozoun, pak vyjdou ti, kteří mne nikdy neznali, a stanou přede mnou."},{"vNo":26,"txt":"A pak poznají, že já jsem Pán, jejich Bůh, že já jsem Vykupitel jejich; ale oni nechtěli býti vykoupeni."},{"vNo":27,"txt":"A pak já jim vyznám, že jsem je nikdy neznal; a půjdou do věčného ohně, který je připraven pro ďábla a anděly jeho."},{"vNo":28,"txt":"Tudíž pravím tobě, že toho, kdo nechce slyšeti hlas můj, nebudete přijímati do církve mé, neboť toho já nepřijmu posledního dne."},{"vNo":29,"txt":"Tudíž pravím tobě: Jdi; a kdokoli se dopustí přestupku proti mně, toho budete souditi podle hříchů, jichž se dopustil; a vyzná-li hříchy své před tebou a přede mnou a bude-li činiti pokání v upřímnosti srdce svého, odpustíš mu a já mu odpustím také."},{"vNo":30,"txt":"Ano, a kdykoli bude lid můj činiti pokání, odpustím mu poklesky jeho proti mně."},{"vNo":31,"txt":"A vy si také budete navzájem odpouštěti poklesky svoje; neboť vpravdě pravím tobě, ten, kdo neodpouští poklesky bližnímu svému, když praví, že činí pokání, ten sám na sebe uvádí odsouzení."},{"vNo":32,"txt":"Nyní pravím tobě: Jdi; a kdo nebude činiti pokání z hříchů svých, ten nebude počítán mezi lid můj; a toto bude dodržováno od nynějška nadále."},{"vNo":33,"txt":"A stalo se, že když Alma vyslechl tato slova, zapsal je, aby je mohl míti a aby mohl souditi lid této církve podle přikázání Božích."},{"vNo":34,"txt":"A stalo se, že Alma šel a soudil podle slova Páně ty, kteří byli přistiženi při nepravosti."},{"vNo":35,"txt":"A všechny ty, kteří činili pokání ze svých hříchů a vyznali je, ty počítal mezi lid církve;"},{"vNo":36,"txt":"A ti, kteří nechtěli své hříchy vyznati a činiti pokání ze své nepravosti, ti mezi lid církve počítáni nebyli a jejich jména byla vymazána."},{"vNo":37,"txt":"A stalo se, že Alma usměrňoval všechny záležitosti církve; a počali opět míti mír a počalo se jim převelice dařiti v záležitostech církve a kráčeli před Bohem v obezřetnosti, přijímajíce mnohé a křtíce mnohé."},{"vNo":38,"txt":"A nyní, všechny tyto věci vykonávali Alma a jeho spolupracovníci, kteří byli nad církví, kráčejíce ve vší píli, učíce slovu Božímu ohledně všech věcí, trpíce všelikými strastmi, jsouce pronásledováni všemi těmi, kteří k církvi Boží nenáleželi."},{"vNo":39,"txt":"A napomínali své bratří; a oni také byli napomínáni, každý slovem Božím podle svých hříchů neboli podle hříchů, jichž se dopustil, a Bůh jim přikázal, aby se modlili bez ustání a aby vzdávali díky ve všech věcech."}]}