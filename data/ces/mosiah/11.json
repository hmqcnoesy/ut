{"heading":"Král Noé panuje zlovolně–Oddává se prostopášnému životu se svými manželkami a souložnicemi–Abinadi prorokuje, že lid bude vzat do poroby–Král Noé mu usiluje o život. Kolem roku 160–150 př. Kr.","prevAbbr":"mosiah","nextAbbr":"mosiah","prevNo":10,"nextNo":12,"chapterTitle":"Mosiáš 11","prevTitle":"Mosiáš 10","nextTitle":"Mosiáš 12","verses":[{"vNo":1,"txt":"A nyní, stalo se, že Zenif předal království Noémovi, jednomu ze svých synů; tudíž Noé počal vládnouti na jeho místě; a nekráčel po cestách svého otce."},{"vNo":2,"txt":"Neboť vizte, nezachovával přikázání Boží, ale kráčel podle přání svého vlastního srdce. A měl mnoho manželek a souložnic. A způsobil, že jeho lid se dopouštěl hříchu a činil to, co je ohavné v očích Páně. Ano, a dopouštěli se smilstev a všeliké zlovolnosti."},{"vNo":3,"txt":"A uložil daň jako jednu pátou část ze všeho, co vlastnili, pátou část ze zlata jejich a ze stříbra jejich a pátou část ze zifu jejich a z mědi jejich a z mosazi jejich a železa jejich; a pátou část z krmného dobytka jejich; a také pátou část ze všeho zrna jejich."},{"vNo":4,"txt":"A toto vše pobíral, aby uživil sebe a své manželky a své souložnice; a také své kněze a jejich manželky a jejich souložnice; tak pozměnil záležitosti království."},{"vNo":5,"txt":"Neboť odstranil všechny kněze, kteří byli vysvěceni jeho otcem, a vysvětil na jejich místě nové, takové, kteří byli povýšeni v pýše srdce svého."},{"vNo":6,"txt":"Ano, a tak byli podporováni ve své lenosti a ve svém modlářství a ve svých smilstvech daněmi, jež král Noé uložil svému lidu; tak lid převelice pracoval, aby podporoval nepravost."},{"vNo":7,"txt":"Ano, a také se stal modlářským, protože byl oklamán marnými a lichotivými slovy krále a kněží; neboť k němu promlouvali lichotivé věci."},{"vNo":8,"txt":"A stalo se, že král Noé postavil mnoho nádherných a prostorných staveb; a ozdobil je jemnou prací ze dřeva a všelikými drahocennými věcmi, zlatem a stříbrem a železem a mosazí a zifem a mědí;"},{"vNo":9,"txt":"A také si postavil prostorný palác a v jeho středu trůn, a to vše bylo z vybraného dřeva a ozdobeno zlatem a stříbrem a drahocennými věcmi."},{"vNo":10,"txt":"A také nechal dělníky své vypracovati všeliké jemné práce uvnitř zdí chrámu, z vybraného dřeva a z mědi a z mosazi."},{"vNo":11,"txt":"A místa, jež byla vyhrazena pro vysoké kněze a jež byla nade všemi jinými místy, ozdobil ryzím zlatem; a dal před nimi postaviti opěradlo, aby mohli nechati tělo své a ruce své na něm spočinouti, zatímco budou promlouvati k jeho lidu lživá a marná slova."},{"vNo":12,"txt":"A stalo se, že postavil v blízkosti chrámu věž; ano, velmi vysokou věž, dokonce tak vysokou, že se mohl postaviti na její vrchol a přehlédnouti zemi Šilom a také zemi Šemlon, kterou vlastnili Lamanité; a mohl dokonce přehlížeti celou zemi okolní."},{"vNo":13,"txt":"A stalo se, že dal v zemi Šilom postaviti mnohé stavby; a dal postaviti velikou věž na pahorku severně od země Šilom, což bylo útočiště pro děti Nefiovy v době, kdy uprchly ze země; a tak nakládal s bohatstvím, jež získával zdaněním svého lidu."},{"vNo":14,"txt":"A stalo se, že ulpíval svým srdcem na svém bohatství a trávil čas prostopášným životem se svými manželkami a se svými souložnicemi; a stejně tak i jeho kněží trávili čas se svými nevěstkami."},{"vNo":15,"txt":"A stalo se, že po zemi založil vinice; a postavil vinné lisy a vyráběl víno v hojnosti; a tudíž se stal pijanem vína, a také jeho lid."},{"vNo":16,"txt":"A stalo se, že Lamanité počali napadati jeho lid, jeho malé počty, a pobíjeti je na jejich polích, a když pečovali o svá stáda."},{"vNo":17,"txt":"A král Noé vyslal stráže okolo země, aby je zadržely; ale nevyslal dostatečný počet, a Lamanité je napadli a zabili je a odehnali mnohá jejich stáda ze země; tak je Lamanité počali ničiti a projevovati vůči nim svou nenávist."},{"vNo":18,"txt":"A stalo se, že král Noé proti nim vyslal svá vojska a byli zahnáni zpět neboli ona je zahnala na nějaký čas zpět; tudíž, vrátili se a radovali se ze své kořisti."},{"vNo":19,"txt":"A nyní, pro toto veliké vítězství byli povýšeni v pýše srdce svého; chlubili se svou vlastní silou a pravili, že jejich padesát by se mohlo postaviti proti tisícům Lamanitů; a tak se chlubili a měli potěšení z krve a z prolévání krve svých bratří, a to pro zlovolnost svého krále a svých kněží."},{"vNo":20,"txt":"A stalo se, že mezi nimi byl muž, který se jmenoval Abinadi; a vyšel mezi ně a počal prorokovati řka: Vizte, tak praví Pán a tak mi přikázal řka: Jdi a řekni tomuto lidu, tak praví Pán – Běda tomuto lidu, neboť já jsem viděl ohavnosti jejich a zlovolnost jejich a smilstva jejich; a nebudou-li činiti pokání, navštívím je v hněvu svém."},{"vNo":21,"txt":"A nebudou-li činiti pokání a neobrátí-li se k Pánu, svému Bohu, vizte, vydám je do rukou nepřátel jejich; ano, budou uvedeni do poroby; a budou sužováni rukou nepřátel svých."},{"vNo":22,"txt":"A stane se, že poznají, že já jsem Pán, jejich Bůh, a jsem Bůh horlivý, navštěvující nepravosti lidu svého."},{"vNo":23,"txt":"A stane se, že nebude-li tento lid činiti pokání a neobrátí-li se k Pánu, svému Bohu, bude uveden do poroby; a žádný ho nevysvobodí, leda by to byl Pán, Všemohoucí Bůh."},{"vNo":24,"txt":"Ano, a stane se, že až ke mně budou volati, budu pomalý k vyslyšení volání jejich; ano, a strpím, aby byli biti nepřáteli svými."},{"vNo":25,"txt":"A nebudou-li činiti pokání v žíni a popelu a nebudou-li volati mocně k Pánu, svému Bohu, nevyslyším modlitby jejich, ani je nevysvobodím ze strastí jejich; a tak praví Pán a tak mi přikázal."},{"vNo":26,"txt":"Nyní, stalo se, že když k nim Abinadi promluvil tato slova, rozhněvali se na něho a snažili se ho připraviti o život; ale Pán ho vysvobodil z rukou jejich."},{"vNo":27,"txt":"Nyní, když král Noé slyšel slova, jež Abinadi promlouval k lidu, také se hněval; a pravil: Kdo je Abinadi, že já a můj lid bychom jím měli býti souzeni, nebo kdo je ten Pán, který přivede na můj lid tak velikou strast"},{"vNo":28,"txt":"Přikazuji vám, abyste Abinadiho přivedli sem, abych ho mohl zabíti, neboť pravil tyto věci, aby podnítil můj lid, aby se jeden na druhého hněvali, a aby vyvolal mezi mým lidem sváry; tudíž ho zabiji."},{"vNo":29,"txt":"Nyní, oči lidí byly zaslepeny; tudíž, zatvrdili srdce své proti slovům Abinadiovým a od té doby nadále se ho snažili zajmouti. A král Noé zatvrdil srdce své proti slovu Páně a nečinil pokání ze svých zlých činů."}]}