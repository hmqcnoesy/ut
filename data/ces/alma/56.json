{"heading":"Helaman posílá Moronimu list popisující válečný stav s Lamanity–Antipus a Helaman dosahují velikého vítězství nad Lamanity–Dva tisíce Helamanových mladých synů bojují s podivuhodnou mocí a žádný z nich není zabit. Verš 1 kolem roku 62 př. Kr.; verše 2–19 kolem roku 66 př. Kr.; a verše 20–57 kolem roku 65–64 př. Kr.","prevAbbr":"alma","nextAbbr":"alma","prevNo":55,"nextNo":57,"chapterTitle":"Alma 56","prevTitle":"Alma 55","nextTitle":"Alma 57","verses":[{"vNo":1,"txt":"A nyní, stalo se na počátku třicátého roku vlády soudců druhého dne v prvním měsíci, že Moroni obdržel od Helamana list, líčící záležitosti lidu v oné části země."},{"vNo":2,"txt":"A toto jsou slova, která psal řka: Můj vroucně milovaný bratře Moroni, jak v Pánu, tak v soužení našeho válčení; viz, můj milovaný bratře, mám něco, co bych ti chtěl pověděti o našem válčení v této části země."},{"vNo":3,"txt":"Viz, dva tisíce synů oněch lidí, které Ammon přivedl ze země Nefi – nyní, ty víš, že to jsou potomci Lamana, který byl nejstarším synem našeho otce Lehiho;"},{"vNo":4,"txt":"Nyní, nemusím ti vyprávěti o jejich tradicích nebo o jejich nevíře, neboť ty víš o všech těchto věcech –"},{"vNo":5,"txt":"Tudíž mi postačí, když ti povím, že dva tisíce těchto mladých mužů se chopilo svých válečných zbraní a chtěli, abych byl jejich vůdcem; a vyšli jsme, abychom bránili svou vlast."},{"vNo":6,"txt":"A nyní, víš také o smlouvě, kterou jejich otcové učinili, že nepozvednou své válečné zbraně proti svým bratřím, aby neprolili krev."},{"vNo":7,"txt":"Ale ve dvacátém a šestém roce, když viděli naše strasti a naše soužení pro ně, chystali se porušiti smlouvu, kterou učinili, a pozvednouti válečné zbraně na naši obranu."},{"vNo":8,"txt":"Ale já jsem nestrpěl, aby porušili tuto smlouvu, kterou učinili, domnívaje se, že Bůh nás posílí natolik, že nebudeme trpěti více pro plnění oné přísahy, kterou dali."},{"vNo":9,"txt":"Ale viz, zde je jedna věc, z které můžeme míti velikou radost. Neboť viz, ve dvacátém a šestém roce jsem já, Helaman, pochodoval v čele těchto dvou tisíc mladých mužů do města Judea, abych pomohl Antipovi, kterého jsi určil vůdcem nad lidem v oné části země."},{"vNo":10,"txt":"A připojil jsem svých dva tisíce synů (neboť jsou hodni býti nazýváni syny) k vojsku Antipovu, z kteréžto posily se Antipus převelice zaradoval; neboť viz, jeho vojsko bylo zmenšeno Lamanity, protože jejich síly pobily ohromný počet našich mužů, z kteréhož důvodu máme příčinu, abychom truchlili."},{"vNo":11,"txt":"Nicméně, můžeme se utěšiti z toho, že zemřeli ve věci své vlasti a svého Boha, ano, a jsou šťastni."},{"vNo":12,"txt":"A Lamanité také zadrželi mnoho zajatců, z nichž všichni jsou hlavní velitelé, neboť nikoho dalšího nenechali na živu. A domníváme se, že jsou nyní v tuto dobu v zemi Nefi; je tomu tak, nejsou-li zabiti."},{"vNo":13,"txt":"A nyní, toto jsou města, jejichž vlastnictví Lamanité získali prolitím krve tolika našich udatných mužů:"},{"vNo":14,"txt":"Země Manti neboli město Manti a město Zezrom a město Kumeni a město Antipara."},{"vNo":15,"txt":"A toto jsou města, která vlastnili, když jsem dosáhl města Judea; a našel jsem Antipa a jeho muže, jak se namáhají ze všech sil, aby město opevnili."},{"vNo":16,"txt":"Ano, a byli zkroušeni na těle i na duchu, neboť ve dne udatně bojovali a v noci se namáhali, aby uhájili svá města; a tak trpěli velikými strastmi všeho druhu."},{"vNo":17,"txt":"A nyní, byli rozhodnuti, že buď na tomto místě zvítězí, nebo zemřou; tudíž se můžeš správně domnívati, že tato malá síla, kterou jsem s sebou přivedl, ano, tito synové moji, jim dodali velikou naději a mnoho radosti."},{"vNo":18,"txt":"A nyní, stalo se, že když Lamanité viděli, že Antipus obdržel větší posilu pro své vojsko, byli rozkazy Ammoronovými přinuceni nejíti do bitvy proti městu Judea neboli proti nám."},{"vNo":19,"txt":"A tak byla s námi přízeň Páně; neboť kdyby na nás byli přišli v naší slabosti, možná by byli zničili naše malé vojsko; a takto jsme byli zachováni."},{"vNo":20,"txt":"Ammoron jim přikázal, aby hájili ta města, která získali. A tak skončil dvacátý a šestý rok. A na počátku dvacátého a sedmého roku jsme připravili své město i sebe na obranu."},{"vNo":21,"txt":"Nyní, přáli jsme si, aby na nás Lamanité přišli; neboť my jsme si nepřáli zaútočiti na ně v jejich pevnostech."},{"vNo":22,"txt":"A stalo se, že jsme kolem dokola rozmístili zvědy, aby pozorovali pohyby Lamanitů, aby nemohli za noci ani za dne projíti kolem nás a zaútočiti na naše jiná města, která byla na sever."},{"vNo":23,"txt":"Neboť jsme věděli, že v těchto městech nejsou dostatečně silní na to, aby se s nimi střetli; tudíž jsme si přáli, kdyby kolem nás prošli, napadnouti je zezadu a tak je zaměstnávati vzadu v témže okamžiku, kdy dojde ke střetu vpředu. Domnívali jsme se, že bychom je mohli přemoci; ale viz, v tomto svém přání jsme byli zklamáni."},{"vNo":24,"txt":"Neodvážili se projíti kolem nás s celým svým vojskem, ani se neodvážili s částí, z obavy, že nebudou dostatečně silní a padnou."},{"vNo":25,"txt":"Ani se neodvážili pochodovati dolů proti městu Zarahemla; ani se neodvážili přejíti pramen Sidonu do města Nefia."},{"vNo":26,"txt":"A tak byli odhodláni hájiti svými silami ona města, která získali."},{"vNo":27,"txt":"A nyní, stalo se v druhém měsíci tohoto roku, že nám přišlo mnoho zásob od otců oněch mých dvou tisíc synů."},{"vNo":28,"txt":"A také nám bylo posláno dva tisíce mužů ze země Zarahemla. A tak jsme byli připraveni s deseti tisíci muži a se zásobami pro ně i pro jejich manželky a jejich děti."},{"vNo":29,"txt":"A Lamanité takto vidouce, jak naše síly dennodenně narůstají a jak nám přicházejí na podporu zásoby, počali se báti a počali činiti výpady, aby nám, kdyby to bylo možné, zabránili v získávání zásob a posily."},{"vNo":30,"txt":"Nyní, když jsme viděli, že se Lamanité počali v tomto směru znepokojovati, přáli jsme si proti nim použíti strategii; tudíž Antipus nařídil, abych se vydal na pochod se svými mladými syny do sousedního města, jako bychom sousednímu městu nesli zásoby."},{"vNo":31,"txt":"A měli jsme pochodovati k městu Antipara, jako bychom šli k dalšímu městu na hranicích s mořským pobřežím."},{"vNo":32,"txt":"A stalo se, že jsme se vydali na pochod, jakoby se svými zásobami, abychom šli do onoho města."},{"vNo":33,"txt":"A stalo se, že Antipus se vydal na pochod s částí svého vojska, ponechávaje zbytek, aby hájil město. Ale nevydal se na pochod dříve, dokud jsem nevyšel já se svým malým vojskem a nepřišel jsem k městu Antipara."},{"vNo":34,"txt":"A nyní, ve městě Antipara bylo umístěno nejsilnější vojsko Lamanitů; ano, to nejpočetnější."},{"vNo":35,"txt":"A stalo se, že když byli zpraveni svými zvědy, vyšli se svým vojskem a pochodovali proti nám."},{"vNo":36,"txt":"A stalo se, že my jsme před nimi prchali na sever. A tak jsme odváděli nejmocnější vojsko Lamanitů."},{"vNo":37,"txt":"Ano, až do značné vzdálenosti, natolik, že když uviděli, že je vojsko Antipovo pronásleduje ze všech sil, neobrátili se napravo ani nalevo, ale pokračovali ve svém pochodu přímým směrem za námi; a jak se domníváme, jejich záměrem bylo zabíti nás dříve, nežli je dostihne Antipus, a to proto, aby nebyli obklíčeni našimi lidmi."},{"vNo":38,"txt":"A nyní Antipus, vida naše nebezpečí, urychlil pochod svého vojska. Ale vizte, byla noc; tudíž nás nedohonili, a ani Antipus nedohonil je; tudíž utábořili jsme se na noc."},{"vNo":39,"txt":"A stalo se, že před ranním úsvitem, vizte, Lamanité nás pronásledovali. Nyní, my jsme nebyli dostatečně silní na to, abychom s nimi bojovali; ano, já bych nestrpěl, aby jim moji mladí synové padli do rukou; tudíž pokračovali jsme v pochodu a vydali jsme se na pochod do pustiny."},{"vNo":40,"txt":"Nyní, oni se neodvažovali obrátiti se napravo ani nalevo, aby nebyli obklíčeni; a ani já jsem se neobrátil napravo ani nalevo, aby mne nedohonili, a my bychom se proti nim nemohli postaviti, ale byli bychom pobiti a jim by se podařilo uniknouti; a tak jsme prchali po celý onen den do pustiny, až nastala tma."},{"vNo":41,"txt":"A stalo se, že jsme opět, když se rozednilo, uviděli Lamanity za sebou a prchali jsme před nimi."},{"vNo":42,"txt":"Ale stalo se, že nás dlouho nepronásledovali, nežli se zastavili; a bylo to zrána třetího dne sedmého měsíce."},{"vNo":43,"txt":"A nyní, zda je dohonil Antipus, to jsme nevěděli, ale já jsem pravil svým mužům: Vizte, shledáváme možným, že zastavili s tím záměrem, abychom šli proti nim, aby nás mohli lapiti do své pasti;"},{"vNo":44,"txt":"Tudíž pravíte, synové moji, půjdete proti nim bojovati"},{"vNo":45,"txt":"A nyní, pravím ti, můj milovaný bratře Moroni, že jsem nikdy neviděl tak velikou odvahu, nikoli, mezi veškerými Nefity."},{"vNo":46,"txt":"A jak jsem je vždy nazýval svými syny (neboť byli všichni velmi mladí), právě tak mi pravili: Otče, viz, náš Bůh jest s námi a on nestrpí, abychom padli; tedy pojďme; nezabíjeli bychom své bratří, kdyby nás nechali býti; tudíž pojďme, aby nepřemohli vojsko Antipovo."},{"vNo":47,"txt":"Nyní, oni nikdy předtím nebojovali, nicméně smrti se nebáli; a mysleli více na svobodu svých otců nežli na svůj život; ano, jejich matky je učily, že když nebudou pochybovati, Bůh je vysvobodí."},{"vNo":48,"txt":"A opakovali mi slova svých matek řkouce: Nepochybujeme o tom, že naše matky to věděly."},{"vNo":49,"txt":"A stalo se, že jsem se vrátil se svými dvěma tisíci proti oněm Lamanitům, kteří nás pronásledovali. A nyní vizte, vojska Antipova je dohonila a počala strašlivá bitva."},{"vNo":50,"txt":"A vojsko Antipovo, jsouc znaveno svým dlouhým pochodem v tak krátkém prostoru času, již téměř padalo do rukou Lamanitů; a kdybych se nebyl vrátil se svými dvěma tisíci, byli by dosáhli svého záměru."},{"vNo":51,"txt":"Neboť Antipus padl mečem, i mnozí z jeho vůdců, pro svou únavu, kterou způsobila rychlost jejich pochodu – tudíž muži Antipovi, jsouce zmateni pádem svých vůdců, počali před Lamanity ustupovati."},{"vNo":52,"txt":"A stalo se, že Lamanité nabyli odvahy a počali je pronásledovati; a tak je Lamanité pronásledovali s velikou rázností, když je zezadu napadl Helaman se svými dvěma tisíci a počal je nesmírně pobíjeti, natolik, že celé vojsko Lamanitů se zastavilo a obrátilo se na Helamana."},{"vNo":53,"txt":"Nyní, když lidé Antipovi viděli, že se Lamanité otočili, shromáždili své muže a šli opět na Lamanity zezadu."},{"vNo":54,"txt":"A nyní, stalo se, že my, lid Nefiův, lid Antipův a já se svými dvěma tisíci, jsme Lamanity obklopili a pobíjeli jsme je; ano, natolik, že byli donuceni vydati své válečné zbraně i sebe jako válečné zajatce."},{"vNo":55,"txt":"A nyní, stalo se, že když se nám vzdali, vizte, spočítal jsem ony mladé muže, kteří bojovali se mnou, boje se, že z nich mnozí byli pobiti."},{"vNo":56,"txt":"Ale viz, k mé veliké radosti z nich ani jediná duše nepadla k zemi; ano, a bojovali jakoby se silou Boží; ano, nikdy nikdo neslyšel o mužích, kteří by bojovali s tak zázračnou silou; a s takovou velikou mocí napadli Lamanity, takže je vyděsili; a proto se Lamanité vydali jako váleční zajatci."},{"vNo":57,"txt":"A jelikož jsme pro své zajatce neměli žádné místo, abychom je mohli střežiti a držeti od vojsk Lamanitů, tudíž poslali jsme je do země Zarahemla a s nimi část oněch mužů Antipových, kteří nebyli zabiti; a zbytek jsem si vzal já a připojil jsem je k svým mladým Ammonitům a vydali jsme se na pochod zpět do města Judea."}]}