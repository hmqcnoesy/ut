{"heading":"Pahoran říká Moronimu o povstání a vzpouře proti vládě–Lidé královi dobývají Zarahemlu a jsou ve svazku s Lamanity–Pahoran žádá o vojenskou pomoc proti vzbouřencům. Kolem roku 62 př. Kr.","prevAbbr":"alma","prevNo":60,"nextAbbr":"alma","nextNo":62,"chapterTitle":"Alma 61","verses":[{"vNo":"1 ","txt":"Vizte, nyní, stalo se, že brzy poté, co Moroni poslal svůj list hlavnímu správci, obdržel list od Pahorana, hlavního správce. A toto jsou slova, která obdržel:"},{"vNo":"2 ","txt":"Já, Pahoran, který jsem hlavním správcem této země, posílám tato slova Moronimu, hlavnímu veliteli nad vojskem. Viz, pravím ti, Moroni, že nemám radost z vašich velikých strastí, ano, zarmucuje to mou duši."},{"vNo":"3 ","txt":"Ale viz, jsou takoví, kteří se z vašich strastí radují, ano, natolik, že povstali ve vzpouře proti mně, a také proti těm z mého lidu, kteří jsou lidmi svobody, ano, a ti, kteří povstali, jsou nesmírně početní."},{"vNo":"4 ","txt":"A to jsou ti, kteří se mne snažili připraviti o soudcovskou stolici a kteří byli příčinou této veliké nepravosti; neboť užívali veliké lichotky a svedli srdce mnoha lidí, což mezi námi bude příčinou těžkých strastí; zadrželi naše zásoby a zastrašovali naše lidi svobody, takže k vám nepřišli."},{"vNo":"5 ","txt":"A viz, vyhnali mne od sebe, a já jsem uprchl do země Gedeon s tolika lidmi, kolik jen bylo možné sebrati."},{"vNo":"6 ","txt":"A viz, vyslal jsem po této části země prohlášení; a viz, oni k nám denně proudí, aby pozvedli své zbraně na obranu své vlasti a své svobody a aby pomstili bezpráví páchané na nás."},{"vNo":"7 ","txt":"A přišli k nám, takže ti, kteří povstali ve vzpouře proti nám, jsou vystaveni otevřenému odporu, ano, takže se nás bojí a neodvažují se vyjíti proti nám, aby bojovali."},{"vNo":"8 ","txt":"Získali vlastnictví země, neboli města Zarahemla; určili si nad sebou krále, a ten napsal králi Lamanitů, čímž s ním vstoupil ve spojenectví; a v tomto spojenectví souhlasil, že bude hájiti město Zarahemla, a tato obrana, jak se domnívá, umožní Lamanitům dobýti zbytek země, a on se stane králem nad tímto lidem, až si je Lamanité podmaní."},{"vNo":"9 ","txt":"A nyní, ve svém listu jsi mne káral, ale na tom nezáleží; nehněvám se, ale raduji se z velikosti tvého srdce. Já, Pahoran, neusiluji o moc, leda pouze o to, abych si udržel svou soudcovskou stolici, abych mohl zachovávati práva a svobodu svého lidu. Má duše stojí pevně za onou svobodou, kterou nás Bůh vysvobodil."},{"vNo":"10 ","txt":"A nyní, viz, budeme odporovati zlovolnosti až do krveprolití. Neprolévali bychom krev Lamanitů, kdyby zůstali ve své vlastní zemi."},{"vNo":"11 ","txt":"Neprolévali bychom krev svých bratří, kdyby nepovstali ve vzpouře a nevzali proti nám meč."},{"vNo":"12 ","txt":"Podrobili bychom se jhu poroby, kdyby to požadovala spravedlnost Boží nebo kdyby nám Bůh přikázal tak učiniti."},{"vNo":"13 ","txt":"Ale viz, on nám nepřikazuje, abychom se podrobili svým nepřátelům, ale abychom vložili svou důvěru v něho, a on nás vysvobodí."},{"vNo":"14 ","txt":"Tudíž, můj milovaný bratře Moroni, odporujme zlu, a kterémukoli zlu nemůžeme odporovati svými slovy, ano, jako vzpourám a rozštěpení, tomu odporujme svými meči, abychom si mohli udržeti svou svobodu; abychom se mohli těšiti z oné veliké výsady své církve, a z věci svého Vykupitele a svého Boha."},{"vNo":"15 ","txt":"Tudíž, přijď rychle ke mně s několika svými muži a zbytek ponechej pod velením Lehiho a Teankuma; předej jim moc vésti válku v oné části země, podle Ducha Božího, což je také duch svobody, který je v nich."},{"vNo":"16 ","txt":"Viz, poslal jsem jim něco zásob, aby nezahynuli, nežli budete moci přijíti ke mně."},{"vNo":"17 ","txt":"Shromažďujte za svého pochodu sem veškerou sílu, kterou můžete, a půjdeme rychle proti oněm odštěpencům, v síle Boží podle víry, která je v nás."},{"vNo":"18 ","txt":"A zmocníme se města Zarahemla, abychom získali více potravy, abychom ji poslali Lehimu a Teankumovi; ano, vyjdeme proti nim v síle Páně a ukončíme tuto velikou nepravost."},{"vNo":"19 ","txt":"A nyní, Moroni, mám radost, že jsem obdržel tvůj list, neboť jsem si poněkud dělal starosti o to, co máme činiti, zda by to od nás bylo spravedlné, kdybychom táhli proti svým bratřím."},{"vNo":"20 ","txt":"Ale ty jsi pravil, že pokud nebudou činiti pokání, Pán ti přikázal, že proti nim máš jíti."},{"vNo":"21 ","txt":"Hleď, abys posílil Lehiho a Teankuma v Pánu; řekni jim, aby se nebáli, neboť Bůh je vysvobodí, ano, a taktéž všechny ty, kteří stojí pevně v oné svobodě, kterou je Bůh vysvobodil. A nyní končím svůj list svému milovanému bratru Moronimu."}]}