{"heading":"Jákob líčí židovské dějiny: Babylonské zajetí a návrat; služba a ukřižování Svatého Izraelského; pomoc od pohanů; a znovuzřízení Židů v posledních dnech, kdy budou věřiti v Mesiáše. Kolem roku 559–545 př. Kr.","prevAbbr":"2-ne","nextAbbr":"2-ne","prevNo":5,"nextNo":7,"chapterTitle":"2. Nefi 6","prevTitle":"2. Nefi 5","nextTitle":"2. Nefi 7","verses":[{"vNo":1,"txt":"Slova Jákobova, bratra Nefiova, která promlouval k lidu Nefiovu:"},{"vNo":2,"txt":"Vizte, milovaní bratří moji, já, Jákob, byv povolán Bohem a vysvěcen podle svatého řádu jeho a byv posvěcen bratrem svým Nefim, k němuž hledíte jako ke králi neboli ochránci a na němž závisí bezpečí vaše, vizte, víte, že jsem k vám promlouval nesmírně mnoho věcí."},{"vNo":3,"txt":"Nicméně k vám promlouvám opět; neboť toužím po blahu duší vašich. Ano, velmi se o vás strachuji; a vy sami víte, že tomu tak bylo vždy. Neboť já jsem vás nabádal se vší pílí; a učil jsem vás slovům otce svého; a promlouval jsem k vám o všem, co je psáno od stvoření světa."},{"vNo":4,"txt":"A nyní, vizte, chtěl bych k vám promluviti o věcech, jež jsou a jež přijdou; pročež, přečtu vám slova Izaiášova. A bratr můj si přál, abych k vám tato slova promluvil. A mluvím k vám pro dobro vaše, abyste mohli poznati a oslaviti jméno Boha svého."},{"vNo":5,"txt":"A nyní, slova, která budu čísti, jsou ta, jež promlouval Izaiáš o celém domě Izraele; pročež, mohou býti vztažena na vás, neboť vy jste z domu Izraele. A je mnoho věcí, o nichž promlouval Izaiáš a které mohou býti na vás vztaženy, protože jste z domu Izraele."},{"vNo":6,"txt":"A nyní, toto jsou ona slova: Tak praví Pán Bůh: Viz, pozdvihnu ruku svou k pohanům a vyzdvihnu lidu korouhev svou; a oni přinesou syny tvé v náručí svém a dcery tvé budou neseny na ramenou jejich."},{"vNo":7,"txt":"A králové budou pěstouny tvými a královny jejich chůvami tvými; skloní se před tebou tváří svou k zemi a budou olizovati prach z nohou tvých; a ty poznáš, že já jsem Pán; neboť ti, kteří na mne čekají, nebudou zahanbeni."},{"vNo":8,"txt":"A nyní já, Jákob, bych chtěl o těchto slovech něco promluviti. Neboť vizte, Pán mi ukázal, že ti, kteří byli v Jeruzalémě, odkud jsme přišli, byli zabiti a odvedeni do zajetí."},{"vNo":9,"txt":"Nicméně Pán mi ukázal, že se mají opět vrátiti. A také mi ukázal, že Pán Bůh, Svatý Izraelský, se jim má projeviti v těle; a poté, co se jim má projeviti, mají ho bičovati a ukřižovati, a to podle slov anděla, který mi to pravil."},{"vNo":10,"txt":"A poté, co zatvrdí srdce své a šíje jejich strne proti Svatému Izraelskému, vizte, soudy Svatého Izraelského přijdou na ně. A přijde den, kdy budou biti a sužováni."},{"vNo":11,"txt":"Pročež poté, co budou hnáni sem a tam, neboť tak praví anděl, mnozí budou sužováni v těle a nebude jim dovoleno zahynouti pro modlitby věrných; budou rozptylováni a biti a nenáviděni; nicméně Pán k nim bude milosrdný, a až dojdou poznání Vykupitele svého, budou opět shromážděni do zemí dědictví svého."},{"vNo":12,"txt":"A požehnaní jsou pohané, ti, o nichž psal prorok; neboť vizte, pakliže budou činiti pokání a nebudou bojovati proti Sionu a nebudou se připojovati k oné veliké a ohavné církvi, budou spaseni; neboť Pán Bůh splní smlouvy své, jež učinil s dětmi svými; a z tohoto důvodu toto prorok napsal."},{"vNo":13,"txt":"Pročež, ti, kteří bojují proti Sionu a lidu smlouvy Páně, budou olizovati prach z nohou jejich; a lid Páně nebude zahanben. Neboť lid Páně jsou ti, kteří na něho čekají; neboť stále čekají na příchod Mesiáše."},{"vNo":14,"txt":"A vizte, podle slov prorokových se Mesiáš opět rozhodne, podruhé, že je osvobodí; pročež, až přijde onen den, kdy v něho budou věřiti, projeví se jim v moci a ve veliké slávě, až ke zničení jejich nepřátel; a nezničí nikoho, kdo v něho věří."},{"vNo":15,"txt":"A ti, kteří v něho nevěří, budou zničeni jak ohněm, tak bouří a zemětřeseními a krveprolitími a morem a hladem. A poznají, že Pán je Bůh, Svatý Izraelský."},{"vNo":16,"txt":"Neboť, bude kořist odňata mocnému nebo bude podle zákona zajatý vysvobozen"},{"vNo":17,"txt":"Ale tak praví Pán: Dokonce zajatí mocného budou odňati a kořist hrozného bude vysvobozena; neboť mocný Bůh vysvobodí svůj lid smlouvy. Neboť tak praví Pán: Já budu bojovati s těmi, kteří bojují s tebou –"},{"vNo":18,"txt":"A nakrmím ty, kteří tě utlačují, jejich vlastním masem; a budou zpiti svou vlastní krví jako sladkým vínem; a veškeré tělo bude věděti, že já, Pán, jsem Spasitel tvůj a Vykupitel tvůj, Mocný Jákobův."}]}