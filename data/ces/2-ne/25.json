{"heading":"Nefi se raduje z jasnosti–Izaiášovým proroctvím bude porozuměno v posledních dnech–Židé se vrátí z Babylonu, ukřižují Mesiáše a budou rozptylováni a trestáni–Budou znovuzřízeni, až uvěří v Mesiáše–Ten přijde poprvé šest set let poté, co Lehi opustil Jeruzalém–Nefité zachovávají zákon Mojžíšův a věří v Krista, který je Svatý Izraelský. Kolem roku 559–545 př. Kr.","prevAbbr":"2-ne","nextAbbr":"2-ne","prevNo":24,"nextNo":26,"chapterTitle":"2. Nefi 25","prevTitle":"2. Nefi 24","nextTitle":"2. Nefi 26","verses":[{"vNo":1,"txt":"Nyní já, Nefi, promlouvám něco o slovech, která jsem napsal a která byla promlouvána ústy Izaiášovými. Neboť vizte, Izaiáš promlouval mnohé věci, jež byly mnohým z mého lidu těžko srozumitelné; neboť neznají způsob prorokování mezi Židy."},{"vNo":2,"txt":"Neboť já, Nefi, jsem je neučil mnohému ohledně Židů; neboť jejich díla byla díly temnoty a jejich konání byla konáními ohavností."},{"vNo":3,"txt":"Pročež, píši svému lidu, všem těm, kteří později obdrží to, co píši, aby mohli znáti soudy Boží, že přijdou na všechny národy podle slova, jež promluvil."},{"vNo":4,"txt":"Pročež, poslouchej, ó lide můj, jenž jsi z domu Izraele, a nakloň ucho slovům mým; neboť i když slova Izaiášova vám nejsou jasná, přesto jsou jasná všem těm, kteří jsou naplněni duchem proroctví. Ale dávám vám proroctví podle ducha, který je ve mně; pročež budu prorokovati podle jasnosti, která je ve mně od té doby, co jsem vyšel z Jeruzaléma s otcem svým; neboť vizte, duše má se těší z jasnosti pro lid můj, aby se mohl poučiti."},{"vNo":5,"txt":"Ano, a duše má se těší ze slov Izaiášových, neboť pocházím z Jeruzaléma a oči mé spatřily věci Židů a já vím, že Židé rozumějí věcem proroků, a není žádného jiného lidu, který by rozuměl oněm věcem, jež byly promlouvány k Židům, jako oni, ledaže by byli učeni takovým způsobem jako Židé."},{"vNo":6,"txt":"Ale vizte, já, Nefi, jsem neučil děti své jako Židé; ale vizte, já sám jsem prodléval v Jeruzalémě, pročež znám okolní krajiny; a zmínil jsem se dětem svým o soudech Božích, které dolehly na Židy, dětem svým, podle toho všeho, co Izaiáš promlouval, a nepíši o nich."},{"vNo":7,"txt":"Ale vizte, pokračuji svým vlastním proroctvím podle jasnosti své; v níž, jak vím, žádný člověk nemůže chybovati; nicméně ve dnech, kdy se proroctví Izaiášova vyplní, budou lidé znáti význam jejich s jistotou, v dobách, kdy se vyplní."},{"vNo":8,"txt":"Pročež, jsou cenná dětem lidským a ten, kdo se domnívá, že nejsou, k tomu obzvláště budu promlouvati a omezím slova na svůj vlastní lid; neboť vím, že pro ně budou velice cenná v posledních dnech; neboť v onen den jim porozumějí; pročež, pro jejich dobro jsem je napsal."},{"vNo":9,"txt":"A tak, jako bylo pro nepravost zničeno mezi Židy jedno pokolení, právě tak byli ničeni od pokolení k pokolení podle nepravostí svých; a nikdy nebylo žádné z nich zničeno, aniž by to bylo předpověděno proroky Páně."},{"vNo":10,"txt":"Pročež, bylo jim řečeno o zničení, které na ně přijde, ihned poté, co otec můj opustil Jeruzalém; nicméně zatvrdili srdce své; a podle proroctví mého byli zničeni až na ty, kteří byli uneseni do zajetí do Babylona."},{"vNo":11,"txt":"A nyní, toto promlouvám pro ducha, který je ve mně. A přestože byli uneseni, opět se navrátí a budou vlastniti zemi Jeruzalém; pročež, budou opět znovuzřízeni v zemi dědictví svého."},{"vNo":12,"txt":"Ale vizte, budou míti války a pověsti o válkách; a až přijde den, kdy Jednorozený Otcův, ano, dokonce Otec nebe a země, se jim projeví v těle, vizte, oni ho odmítnou pro nepravosti své a tvrdost srdce svého a tvrdost šíje své."},{"vNo":13,"txt":"Vizte, oni ho ukřižují; a poté, co bude uložen v hrobě po dobu tří dnů, vstane z mrtvých, s uzdravováním v křídlech svých; a všichni ti, kteří budou věřiti ve jméno jeho, budou spaseni v království Božím. Pročež, duši mou těší o něm prorokovati, neboť já jsem viděl den jeho a srdce mé velebí svaté jméno jeho."},{"vNo":14,"txt":"A vizte, stane se, že poté, co Mesiáš vstane z mrtvých a projeví se lidu svému, tolika, kolik jich bude věřiti ve jméno jeho, vizte, Jeruzalém bude opět zničen; neboť běda těm, kteří bojují proti Bohu a lidu církve jeho."},{"vNo":15,"txt":"Pročež, Židé budou rozptylováni mezi všechny národy; ano, a také Babylon bude zničen; pročež, Židé budou rozptylováni jinými národy."},{"vNo":16,"txt":"A poté, co budou rozptylováni a Pán Bůh je bude trestati jinými národy po dobu mnoha pokolení, ano, dokonce od pokolení k pokolení, dokud nebudou přesvědčeni, aby věřili v Krista, Syna Božího, a usmíření, které je nekonečné pro celé lidstvo – a až onen den přijde, kdy budou věřiti v Krista a uctívati Otce ve jménu jeho s čistým srdcem a čistýma rukama a nebudou již očekávati jiného Mesiáše, pak, v té době, přijde den, kdy bude nezbytně nutné, aby těmto věcem věřili."},{"vNo":17,"txt":"A Pán opět vztáhne ruku svou, podruhé, aby znovuzřídil lid svůj ze ztraceného a padlého stavu jeho. Pročež, bude nadále vykonávati podivuhodné dílo a div mezi dětmi lidskými."},{"vNo":18,"txt":"Pročež, přinese jim slova svá, kterážto slova je budou souditi posledního dne, neboť jim budou dána proto, aby je přesvědčila o pravém Mesiášovi, který byl jimi zamítnut; a aby je přesvědčila, že již nemusejí očekávati příchod Mesiáše, neboť žádný jiný nepřijde, kromě falešného Mesiáše, který bude klamati lid; neboť je pouze jeden Mesiáš, o němž je promlouváno proroky, a onen Mesiáš je ten, který bude zamítnut Židy."},{"vNo":19,"txt":"Neboť podle slov proroků přijde Mesiáš za šest set let od doby, kdy otec můj opustil Jeruzalém; a podle slov proroků a také podle slova anděla Božího bude jméno jeho Ježíš Kristus, Syn Boží."},{"vNo":20,"txt":"A nyní, bratří moji, promlouval jsem jasně, takže se nemůžete zmýliti. A jakože žije Pán Bůh, který vyvedl Izrael ze země egyptské a dal Mojžíšovi moc, aby uzdravoval národy poté, co byly uštknuty jedovatými hady, jestliže pohlédli na hada, kterého před nimi pozvedl, a také mu dal moc, aby udeřil do skály a aby vyšla voda; ano, vizte, pravím vám, jakože tyto věci jsou pravdivé a jakože Pán Bůh žije, není dáno žádného jiného jména pod nebem kromě tohoto Ježíše Krista, o němž jsem promlouval, jímž by člověk mohl býti spasen."},{"vNo":21,"txt":"Pročež, proto mi Pán Bůh slíbil, že tyto věci, které píši, budou udržovány a zachovávány a předávány semeni mému z pokolení na pokolení, aby mohl býti splněn slib daný Jozefovi, že símě jeho nikdy nezahyne, dokud bude země trvati."},{"vNo":22,"txt":"Pročež, tyto věci budou přecházeti z pokolení na pokolení, dokud země bude trvati; a půjdou podle vůle a libosti Boží; a národy, které je budou vlastniti, budou skrze ně souzeny podle slov, jež jsou napsána."},{"vNo":23,"txt":"Neboť se snažíme pilně psáti, abychom přesvědčili děti své a také bratří své, aby věřili v Krista a aby byli smířeni s Bohem; neboť víme, že milostí jsme spaseni po všem, co my můžeme učiniti."},{"vNo":24,"txt":"A přestože věříme v Krista, zachováváme zákon Mojžíšův a očekáváme vytrvale Krista, dokud nebude zákon naplněn."},{"vNo":25,"txt":"Tudíž, z tohoto důvodu byl zákon dán; pročež zákon se pro nás stal mrtvým a my jsme obživeni v Kristu pro svou víru; přece však zachováváme zákon kvůli přikázáním."},{"vNo":26,"txt":"A my mluvíme o Kristu, radujeme se v Kristu, kážeme o Kristu, prorokujeme o Kristu a píšeme podle proroctví svých, aby děti naše mohly věděti, k jakému prameni mohou hleděti pro odpuštění hříchů svých."},{"vNo":27,"txt":"Pročež, promlouváme o zákoně, aby děti naše mohly znáti mrtvost tohoto zákona; a ony tím, že budou znáti mrtvost zákona, mohou očekávati onen život, který je v Kristu, a věděti, z jakého důvodu byl zákon dán. A poté, co se zákon naplní v Kristu, aby proti němu nemusely zatvrzovati srdce své, až bude třeba zákon zrušiti."},{"vNo":28,"txt":"A nyní viz, lide můj, ty jsi tvrdošíjný lid; pročež, promlouval jsem k tobě jasně, abys nemohl mylně chápati. A slova, jež jsem promlouval, budou státi jako svědectví proti vám; neboť jsou postačující k tomu, aby učila kohokoli správné cestě; neboť správná cesta je věřiti v Krista a nezapírati ho; neboť když ho zapíráte, zapíráte i proroky a zákon."},{"vNo":29,"txt":"A nyní vizte, pravím vám, že správná cesta je věřiti v Krista a nezapírati ho; a Kristus je Svatý Izraelský; pročež musíte se před ním skloniti a uctívati ho celou svou mocí, myslí a silou, a celou duší svou; a činíte-li to, nebudete nikterak vyvrženi."},{"vNo":30,"txt":"A nakolik to bude nezbytné, musíte zachovávati úkony a obřady Boží, dokud nebude naplněn zákon, který byl dán Mojžíšovi."}]}