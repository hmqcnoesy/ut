{"heading":"Jozef v Egyptě viděl ve vidění Nefity–Prorokoval o Josephu Smithovi, vidoucím posledních dnů; o Mojžíšovi, který vysvobodí Izrael; a o příchodu Knihy Mormonovy. Kolem roku 588–570 př. Kr.","prevAbbr":"2-ne","nextAbbr":"2-ne","prevNo":2,"nextNo":4,"chapterTitle":"2. Nefi 3","prevTitle":"2. Nefi 2","nextTitle":"2. Nefi 4","verses":[{"vNo":1,"txt":"A nyní promlouvám k tobě, Jozefe, synu můj poslední. Ty ses narodil v pustině strastí mých; ano, ve dnech největšího smutku mého tě matka tvá porodila."},{"vNo":2,"txt":"A kéž Pán zasvětí tuto zemi, jež je zemí nejcennější, také tobě pro dědictví tvé a dědictví semene tvého s bratřími tvými pro bezpečí tvé na věky, pakliže budete zachovávati přikázání Svatého Izraelského."},{"vNo":3,"txt":"A nyní, Jozefe, synu můj poslední, kterého jsem vyvedl z pustiny strastí svých, kéž ti Pán žehná na věky, neboť símě tvé nebude zcela zničeno."},{"vNo":4,"txt":"Neboť viz, ty jsi plod ledví mého; a já jsem potomek Jozefův, který byl jako zajatec odveden do Egypta. A veliké byly smlouvy Páně, které učinil s Jozefem."},{"vNo":5,"txt":"Pročež, Jozef vpravdě viděl náš den. A obdržel od Pána slib, že z plodu ledví jeho Pán Bůh vzbudí spravedlivou větev domu Izraele; ne Mesiáše, ale větev, jež bude odlomena, nicméně bude na ni pamatováno ve smlouvách Páně, že se jim v posledních dnech projeví Mesiáš, v duchu moci tak, že budou vyvedeni z temnoty na světlo – ano, ze skryté temnoty a ze zajetí na svobodu."},{"vNo":6,"txt":"Neboť Jozef vpravdě svědčil řka: Vidoucího vzbudí Pán, můj Bůh, který bude vyvoleným vidoucím pro plod ledví mého."},{"vNo":7,"txt":"Ano, Jozef vpravdě pravil: Tak mi praví Pán: Vyvoleného vidoucího vzbudím z plodu ledví tvého; a bude vysoce ceněn mezi plodem ledví tvého. A jemu dám přikázání, aby vykonal dílo pro plod ledví tvého, bratří své, které bude pro ně velmi cenné, dokonce je přivede k poznání smluv, jež jsem učinil s otci tvými."},{"vNo":8,"txt":"A dám mu přikázání, aby nekonal žádné jiné dílo kromě toho díla, které mu přikáži. A učiním ho velikým v očích svých; neboť bude vykonávati dílo mé."},{"vNo":9,"txt":"A bude veliký jako Mojžíš, jehož, jak jsem pravil, vzbudím pro vás, aby lid můj vysvobodil, ó dome Izraele."},{"vNo":10,"txt":"A Mojžíše vzbudím, aby vysvobodil lid tvůj ze země egyptské."},{"vNo":11,"txt":"Ale vidoucího vzbudím z plodu ledví tvého; a jemu dám moc přinésti slovo mé semeni ledví tvého – a nejen přinésti slovo mé, praví Pán, ale také přesvědčiti je o slově mém, které již mezi ně vyšlo."},{"vNo":12,"txt":"Pročež, plod ledví tvého bude psáti; a plod ledví Judova bude psáti; a to, co bude napsáno plodem ledví tvého, a také to, co bude napsáno plodem ledví Judova, sroste k zahanbení falešné nauky a ukončení svárů a utvrzení míru mezi plodem ledví tvého a přivedení jejich v posledních dnech k poznání otců jejich a také k poznání smluv mých, praví Pán."},{"vNo":13,"txt":"A ze slabosti bude učiněn silným onoho dne, kdy dílo mé počne mezi veškerým lidem mým ke znovuzřízení tebe, ó dome Izraele, praví Pán."},{"vNo":14,"txt":"A tak prorokoval Jozef řka: Vizte, onoho vidoucího Pán požehná; a ti, již budou usilovati o zničení jeho, budou poraženi; neboť tento slib, jež jsem obdržel od Pána o plodu ledví svého, bude splněn. Vizte, jsem si jist naplněním tohoto slibu;"},{"vNo":15,"txt":"A on se bude jmenovati po mně; a bude se jmenovati po otci svém. A bude jako já; neboť to, co Pán přinese rukou jeho, to přivede mocí Páně lid můj ke spasení."},{"vNo":16,"txt":"Ano, takto prorokoval Jozef: Jsem si touto věcí jist, dokonce tak, jako jsem si jist slibem o Mojžíšovi; neboť Pán mi pravil: Zachovám símě tvé na věky."},{"vNo":17,"txt":"A Pán pravil: Vzbudím Mojžíše; a v holi mu dám moc; a dám mu soudnost v psaní. Avšak neuvolním jazyk jeho, aby mnoho promlouval, neboť ho neučiním mocným v promlouvání. Ale napíši mu zákon svůj prstem své vlastní ruky; a učiním mu mluvčího."},{"vNo":18,"txt":"A Pán mi také pravil: Vzbudím vidoucího pro plod ledví tvého; a učiním pro něj mluvčího. A já, viz, já dám, aby napsal zápis o plodu ledví tvého pro plod ledví tvého; a mluvčí ledví tvého to bude oznamovati."},{"vNo":19,"txt":"A slova, jež napíše, budou slova, jež jsou podle moudrosti mé žádoucí, aby vyšla k plodu ledví tvého. A bude to, jako by k nim plod ledví tvého volal z prachu; neboť já znám víru jejich."},{"vNo":20,"txt":"A budou volati z prachu; ano, a to pokání bratřím svým, dokonce poté, co po nich projdou mnohá pokolení. A stane se, že volání jejich se ponese, ano podle jednoduchosti slov jejich."},{"vNo":21,"txt":"Pro víru jejich vyjdou slova jejich z úst mých k bratřím jejich, kteří jsou plodem ledví tvého; a slabost slov jejich učiním silnou skrze víru jejich, takže se rozpomenou na smlouvu mou, kterou jsem učinil s otci tvými."},{"vNo":22,"txt":"A nyní viz, synu můj Jozefe, tímto způsobem můj praotec prorokoval."},{"vNo":23,"txt":"Pročež, pro tuto smlouvu jsi požehnaný; neboť símě tvé nebude zničeno, protože bude poslouchati slova té knihy."},{"vNo":24,"txt":"A povstane mezi nimi jeden mocný, který učiní mnoho dobra jak ve slově, tak ve skutku, jsa nástrojem v rukou Božích, s nesmírnou vírou, aby vykonal mocné divy a činil to, co je veliké v očích Božích, takže uskuteční mnohé znovuzřízení pro dům Izraele a pro símě bratří tvých."},{"vNo":25,"txt":"A nyní, požehnaný jsi, Jozefe. Viz, jsi mlád; pročež poslouchej slova bratra svého Nefiho a vpravdě se ti stane podle slov, jež jsem promlouval. Pamatuj na slova svého umírajícího otce. Amen."}]}