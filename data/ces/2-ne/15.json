{"heading":"Pánova vinice (Izrael) zpustne a jeho lid bude rozptylován–Přijdou na ně bědy v jejich odpadlém a rozptýleném stavu–Pán vyzdvihne korouhev a shromáždí Izrael–Porovnej s Izaiášem 5. Kolem roku 559–545 př. Kr.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2. Nefi 15","verses":[{"vNo":"1 ","txt":"A pak budu zpívati milovanému svému píseň milého svého o vinici jeho. Milovaný můj má vinici na velmi plodném pahorku."},{"vNo":"2 ","txt":"A ohradil ji a vybral z ní kameny a osadil ji nejvybranějším vinným kmenem a postavil věž uprostřed ní a také v ní zhotovil vinný lis; a hleděl, aby přinesla hrozny, a ona přinesla hrozny divoké."},{"vNo":"3 ","txt":"A nyní, ó obyvatelé Jeruzaléma a lidé judští, suďte, prosím vás, mezi mnou a vinicí mou."},{"vNo":"4 ","txt":"Co ještě mohlo býti učiněno pro vinici mou, co jsem na ní neučinil? Pročež, když jsem hleděl, aby přinesla hrozny, přinesla hrozny divoké."},{"vNo":"5 ","txt":"A nyní, hleďte; povím vám, co učiním vinici své – odejmu plot její, a bude vyjedena; a zbořím zeď její, a bude rozšlapána;"},{"vNo":"6 ","txt":"A nechám ji zpustnout; nebude prořezávána ani okopávána; ale vzejde tam bodláčí a trní; také přikáži oblakům, aby na ni nedštily žádný déšť."},{"vNo":"7 ","txt":"Neboť vinice Pána zástupů je dům Izraele a lidé judští milou rostlinou jeho; a on očekával soud, ale vizte, útlak; očekával spravedlivost, ale vizte, pláč."},{"vNo":"8 ","txt":"Běda těm, kteří připojují dům k domu, takže tam nemůže býti místa, aby mohli býti uprostřed země sami!"},{"vNo":"9 ","txt":"Uším mým pravil Pán zástupů, vpravdě mnohé domy budou opuštěny a veliká a krásná města bez obyvatel."},{"vNo":"10 ","txt":"Ano, deset dílců vinice vydá jeden bát a chomer semena vydá efi."},{"vNo":"11 ","txt":"Běda těm, kteří vstávají časně zrána, aby se mohli držeti silného nápoje, a kteří pokračují až do noci a víno je rozpaluje!"},{"vNo":"12 ","txt":"A harfa a loutna a bubínek a píšťala a víno bývá na hodech jejich; ale oni nehledí na dílo Páně, ani neuvažují o působení rukou jeho."},{"vNo":"13 ","txt":"Proto lidé moji vešli do zajetí, protože nemají žádné znalosti; a vznešení lidé jejich jsou vyhladovělí a zástupy jejich vysušeny žízní."},{"vNo":"14 ","txt":"Proto peklo se rozšířilo a bezmezně otevřelo chřtán svůj; a sláva jejich a zástupy jejich a nádhera jejich a ten, kdo se raduje, do něho sestoupí."},{"vNo":"15 ","txt":"A obyčejný člověk bude snížen a mocný muž bude pokořen a oči zpupného budou pokořeny."},{"vNo":"16 ","txt":"Ale Pán zástupů bude oslaven v soudu a Bůh, který je svatý, bude posvěcen ve spravedlivosti."},{"vNo":"17 ","txt":"Pak se budou beránci pásti podle obyčeje svého a pustá místa tučných budou cizinci jísti."},{"vNo":"18 ","txt":"Běda těm, kteří přitahují nepravost provazy marnivosti a hřích jako provazem u vozu;"},{"vNo":"19 ","txt":"Kteří říkají: Nechť si pospíší a urychlí dílo své, abychom ho mohli viděti; a nechť se rada Svatého Izraelského přiblíží a přijde, abychom ji mohli znáti."},{"vNo":"20 ","txt":"Běda těm, kteří nazývají zlo dobrem a dobro zlem, kteří pokládají temnotu za světlo a světlo za temnotu, kteří pokládají hořké za sladké a sladké za hořké!"},{"vNo":"21 ","txt":"Běda těm, kteří jsou moudří ve svých vlastních očích, a těm, kteří jsou rozvážní ve svém vlastním pohledu!"},{"vNo":"22 ","txt":"Běda mocným v pití vína a mužům síly v míchání silných nápojů;"},{"vNo":"23 ","txt":"Kteří ospravedlňují zlovolného za odměnu a spravedlivost spravedlivého odjímají od něj!"},{"vNo":"24 ","txt":"Proto jak oheň sžírá strniště a plamen stravuje plevy, kořen jejich bude shnilinou a květy jejich se rozletí jako prach; protože oni odvrhli zákon Pána zástupů a pohrdli slovem Svatého Izraelského."},{"vNo":"25 ","txt":"Proto je hněv Páně roznícen proti lidu jeho a on vztáhl proti nim ruku a udeřil je; a pahorky se třásly a mrtvoly jejich byly roztrhány uprostřed ulic. V tom všem se však neodvrátil hněv jeho, ale ruka jeho je stále vztažena."},{"vNo":"26 ","txt":"A on vyzdvihne korouhev národům dalekým a zahvízdá na ty od končin země; a vizte, přijdou rychle a hbitě; žádný mezi nimi nebude znaven a nebude ani klopýtati."},{"vNo":"27 ","txt":"Žádný nebude dřímati ani spáti; ani nebude uvolněn pás beder jejich, ani se nepřetrhne řemínek obuvi jejich;"},{"vNo":"28 ","txt":"Šípy jejich budou ostré a luky jejich napjaté a kopyta koní jejich budou považována za křemen a kola jejich za vichřici, řev jejich za řev lví."},{"vNo":"29 ","txt":"Budou řváti jako lvíčata; ano, budou řváti a uchvátí kořist a odnesou ji do bezpečí a nikdo ji nevysvobodí."},{"vNo":"30 ","txt":"A v onen den budou proti nim řváti, jako řve moře; a pohlédnou-li na zemi, vizte, tma a smutek a světlo je zatemněno v nebesích jejich."}]}