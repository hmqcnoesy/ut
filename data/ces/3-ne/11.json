{"heading":"Otec svědčí o svém milovaném Synu–Kristus se ukazuje a ohlašuje své usmíření–Lidé vnímají rány v jeho rukou, nohou a boku–Provolávají hosana–On udává způsob a provedení křtu–Duch sváru je od ďábla–Kristovou naukou je to, že lidé mají uvěřiti a býti pokřtěni a přijmouti Ducha Svatého. Kolem roku 34 po Kr.","sectionHeading":"Ježíš Kristus se ukázal lidu Nefiovu, když se zástup shromáždil v zemi Hojnosti, a poučoval je; a tímto způsobem se jim ukázal.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3. Nefi 11","verses":[{"vNo":"1 ","txt":"A nyní, stalo se, že okolo chrámu, který byl v zemi Hojnosti, se shromáždil veliký zástup lidu Nefiova; a společně se podivovali a divili se a navzájem poukazovali na onu velikou a podivuhodnou změnu, která nastala."},{"vNo":"2 ","txt":"A také hovořili o onom Ježíši Kristu, o jehož smrti bylo dáno znamení."},{"vNo":"3 ","txt":"A stalo se, že zatímco takto společně hovořili, uslyšeli hlas, který jako by přicházel s nebe; a rozhlíželi se kolem dokola, neboť onomu hlasu, který slyšeli, nerozuměli; a nebyl to ostrý hlas, ani to nebyl silný hlas; nicméně, i přesto, že to byl hlas jemný, pronikal těm, kteří ho slyšeli, až do nitra, natolik, že nebylo jediné části jejich těla, kterou by neroztřásl; ano, pronikal jim až do nitra duše a způsobil, že jejich srdce hořelo."},{"vNo":"4 ","txt":"A stalo se, že opět uslyšeli hlas, a nerozuměli mu."},{"vNo":"5 ","txt":"A opět, potřetí uslyšeli hlas a otevřeli uši své, aby jej slyšeli; a oči jejich byly upřeny k zvuku jeho; a neochvějně pohlíželi k nebi, odkud onen zvuk přicházel."},{"vNo":"6 ","txt":"A vizte, napotřetí hlasu, který slyšeli, porozuměli; a ten jim pravil:"},{"vNo":"7 ","txt":"Hle, můj milovaný Syn, v němž se mi dobře zalíbilo a v němž jsem oslavil jméno své – slyšte jej."},{"vNo":"8 ","txt":"A stalo se, že když porozuměli, upřeli oči své opět vzhůru k nebi; a hle, uviděli Člověka sestupujícího s nebe; a byl oděn v bělostné roucho; a sestoupil a stanul uprostřed nich; a oči celého zástupu se obrátily k němu a neodvažovali se otevříti ústa svá, a to ani jeden k druhému, a nevěděli, co to znamená, neboť si mysleli, že se jim ukázal anděl."},{"vNo":"9 ","txt":"A stalo se, že vztáhl ruku svou a promluvil k lidu řka:"},{"vNo":"10 ","txt":"Vizte, jsem Ježíš Kristus, o němž proroci svědčili, že přijde na svět."},{"vNo":"11 ","txt":"A vizte, jsem světlo a život světa; a pil jsem z onoho hořkého kalicha, který mi dal Otec, a Otce jsem oslavil v tom, že jsem na sebe vzal hříchy světa, v čemž jsem vytrpěl vůli Otce ve všech věcech od počátku."},{"vNo":"12 ","txt":"A stalo se, že když Ježíš promluvil tato slova, celý zástup padl k zemi; neboť se rozpomněli, že mezi nimi bylo prorokováno, že po vystoupení svém do nebe se jim Kristus ukáže."},{"vNo":"13 ","txt":"A stalo se, že k nim Pán promluvil řka:"},{"vNo":"14 ","txt":"Vstaňte a pojďte ke mně, abyste mohli vložiti ruku svou v bok můj, a také abyste mohli pocítiti stopy hřebů v rukou mých a v nohou mých, abyste mohli věděti, že já jsem Bůh Izraelský a Bůh celé země a že jsem byl zabit pro hříchy světa."},{"vNo":"15 ","txt":"A stalo se, že zástup předstoupil, a oni vkládali ruce své v jeho bok, a pocítili stopy hřebů v rukou jeho a v nohou jeho; a to činili předstupujíce jeden po druhém, až předstoupili všichni a uviděli očima svýma a pocítili rukama svýma a věděli s jistotou a vydali svědectví, že to je ten, o němž psali proroci, že má přijíti."},{"vNo":"16 ","txt":"A když všichni předstoupili a sami byli svědky, zvolali jedním hlasem řkouce:"},{"vNo":"17 ","txt":"Hosana! Velebeno budiž jméno Boha Nejvyššího! A padli k nohám Ježíšovým a uctívali ho."},{"vNo":"18 ","txt":"A stalo se, že promluvil k Nefimu (neboť Nefi byl v zástupu) a přikázal mu, aby předstoupil."},{"vNo":"19 ","txt":"A Nefi vstal a předstoupil a sklonil se před Pánem a políbil mu nohy."},{"vNo":"20 ","txt":"A Pán mu přikázal, aby vstal. A on vstal a stanul před ním."},{"vNo":"21 ","txt":"A Pán mu pravil: Dávám ti moc, abys křtil tento lid, až opět vystoupím do nebe."},{"vNo":"22 ","txt":"A opět, Pán povolal další a pravil jim totéž; a dal jim moc křtíti. A pravil jim: Tímto způsobem budete křtíti; a nebudou žádné spory mezi vámi."},{"vNo":"23 ","txt":"Vpravdě, pravím vám, že každého, kdo činí pokání z hříchů svých skrze slova vaše a přeje si býti pokřtěn ve jménu mém, tímto způsobem budete křtíti – vizte, sejdete do vody a postavíte se v ní a ve jménu mém je pokřtíte."},{"vNo":"24 ","txt":"A nyní vizte, toto jsou slova, která řeknete, oslovujíce je jménem, řkouce:"},{"vNo":"25 ","txt":"Maje pravomoc danou mi Ježíšem Kristem, křtím tě ve jménu Otce i Syna i Ducha Svatého. Amen."},{"vNo":"26 ","txt":"A pak je ponoříte do vody a oni opět z vody vyjdou."},{"vNo":"27 ","txt":"A tímto způsobem budete křtíti ve jménu mém; neboť vizte, vpravdě pravím vám, že Otec i Syn i Duch Svatý jedno jsou; a já jsem v Otci a Otec ve mně a Otec a já jedno jsme."},{"vNo":"28 ","txt":"A tak, jak jsem vám přikázal, budete křtíti. A nebudou mezi vámi žádné spory, jako byly doposud; a také nebudou mezi vámi žádné spory ohledně bodů nauky mé, jako byly doposud."},{"vNo":"29 ","txt":"Neboť vpravdě, vpravdě pravím vám, ten, kdo má ducha sváru, není ode mne, ale je od ďábla, který je otcem sváru a podněcuje srdce lidí, aby se navzájem hněvivě svářili."},{"vNo":"30 ","txt":"Vizte, naukou mou není podněcovati ke hněvu srdce lidská, jednoho proti druhému; ale naukou mou je to, že takové věci mají skončiti."},{"vNo":"31 ","txt":"Vizte, vpravdě, vpravdě pravím vám, budu vám oznamovati nauku svou."},{"vNo":"32 ","txt":"A toto je nauka má, a je to nauka, kterou mi dal Otec; a já vydávám svědectví o Otci a Otec vydává svědectví o mně a Duch Svatý vydává svědectví o Otci a o mně; a já vydávám svědectví, že Otec přikazuje všem lidem, všude, aby činili pokání a věřili ve mne."},{"vNo":"33 ","txt":"A každý, kdo ve mne věří a je pokřtěn, bude spasen; a to jsou ti, kteří zdědí království Boží."},{"vNo":"34 ","txt":"A kdo ve mne nevěří a není pokřtěn, bude zatracen."},{"vNo":"35 ","txt":"Vpravdě, vpravdě pravím vám, že toto je nauka má a vydávám o ní svědectví od Otce; a každý, kdo věří ve mne, věří i v Otce; a tomu Otec vydá svědectví o mně, neboť ho navštíví ohněm a Duchem Svatým."},{"vNo":"36 ","txt":"A tak vydá Otec svědectví o mně a Duch Svatý mu vydá svědectví o Otci a o mně; neboť Otec a já a Duch Svatý jedno jsme."},{"vNo":"37 ","txt":"A opět, pravím vám, musíte činiti pokání a státi se jako malé děti a býti pokřtěni ve jménu mém, jinak nemůžete tyto věci nikterak obdržeti."},{"vNo":"38 ","txt":"A opět, pravím vám, musíte činiti pokání a býti pokřtěni ve jménu mém a státi se jako malé děti, jinak nemůžete nikterak zděditi království Boží."},{"vNo":"39 ","txt":"Vpravdě, vpravdě pravím vám, že toto je nauka má a každý, kdo na ní staví, staví na skále mé a brány pekelné ho nepřemohou."},{"vNo":"40 ","txt":"A kdokoli bude oznamovati více nebo méně nežli toto a bude to utvrzovati jako nauku mou, ten přichází od zlého, a není postaven na skále mé; ale staví na písčitých základech a brány pekelné stojí otevřeny, aby takového přijaly, když na něho přijdou záplavy a udeří větry."},{"vNo":"41 ","txt":"Tudíž, jděte k tomuto lidu a oznamujte slova, jež jsem promlouval, až do končin země."}]}