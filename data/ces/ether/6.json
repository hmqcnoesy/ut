{"heading":"Větry ženou jareditské čluny do zaslíbené země–Lidé chválí Pána za jeho dobrotivost–Oria je nad nimi ustanoven králem–Jared a jeho bratr umírají.","prevAbbr":"ether","prevNo":5,"nextAbbr":"ether","nextNo":7,"chapterTitle":"Eter 6","verses":[{"vNo":"1 ","txt":"A nyní já, Moroni, pokračuji, abych podal záznam Jareda a jeho bratra."},{"vNo":"2 ","txt":"Neboť, stalo se, že poté, co Pán připravil kameny, které bratr Jaredův vynesl na horu, sešel bratr Jaredův s hory a vložil kameny do plavidel, která byla připravena, jeden na každý jejich konec; a vizte, ony poskytovaly plavidlům světlo."},{"vNo":"3 ","txt":"A tak Pán způsobil, že kameny svítily v temnotě, aby dávaly světlo mužům, ženám a dětem, aby nemuseli přeplouvati veliké vody v temnotě."},{"vNo":"4 ","txt":"A stalo se, že když připravili všelikou potravu, aby z ní mohli žíti na vodě, a také potravu pro svá stáda a dobytek a všechnu zvěř či zvíře či ptáka, které s sebou měli bráti – a stalo se, že když učinili všechny tyto věci, nalodili se na svá plavidla neboli čluny a vypluli na moře, poručivše se Pánu, svému Bohu."},{"vNo":"5 ","txt":"A stalo se, že Pán Bůh způsobil, že na tváři vod směrem k zaslíbené zemi dul zuřivý vítr; a tak byli větrem unášeni na vlnách mořských."},{"vNo":"6 ","txt":"A stalo se, že byli mnohokráte pohřbeni v hlubinách mořských kvůli vlnám jako hory, které se o ně tříštily, a také kvůli velikým a strašlivým bouřím, které způsobila prudkost větru."},{"vNo":"7 ","txt":"A stalo se, že když byli pohřbeni v hlubině, nebylo žádné vody, která by jim mohla ublížiti, protože jejich plavidla byla těsná jako nádoba a byla také těsná jako koráb Noémův; tudíž když byli obklopeni mnohými vodami, volali k Pánu a on je opět vynesl nahoru na hladinu vod."},{"vNo":"8 ","txt":"A stalo se, že zatímco byli na vodách, vítr nikdy nepřestal váti směrem k zaslíbené zemi; a tak byli hnáni větrem vpřed."},{"vNo":"9 ","txt":"A pěli chvalozpěvy Pánu; ano, bratr Jaredův pěl Pánu chvalozpěvy a děkoval Pánu a chválil ho po celý den; a když nadešla noc, nepřestávali Pána chváliti."},{"vNo":"10 ","txt":"A tak byli hnáni vpřed; a žádný mořský netvor je nemohl rozbíti, ani velryba je nemohla zničiti; a neustále měli světlo, ať to bylo nad vodou, či pod vodou."},{"vNo":"11 ","txt":"A tak byli hnáni vpřed, tři sta a čtyřicet a čtyři dni na vodě."},{"vNo":"12 ","txt":"A přistáli na břehu zaslíbené země. A když jejich noha stanula na břehu zaslíbené země, sklonili se na tváři země a pokořili se před Pánem a prolévali před Pánem slzy radosti pro množství láskyplných milosrdenství jeho vůči nim."},{"vNo":"13 ","txt":"A stalo se, že vyšli na tvář země a počali zemi obdělávati."},{"vNo":"14 ","txt":"A Jared měl čtyři syny; a jmenovali se Jakom a Gilga a Maha a Oria."},{"vNo":"15 ","txt":"A bratr Jaredův také zplodil syny a dcery."},{"vNo":"16 ","txt":"A přátel Jareda a jeho bratra bylo co do počtu okolo dvaceti a dvou duší; a ti také zplodili syny a dcery, nežli přišli do zaslíbené země; a tudíž jich počalo býti mnoho."},{"vNo":"17 ","txt":"A byli poučováni, aby kráčeli pokorně před Pánem; a byli také poučováni z výsosti."},{"vNo":"18 ","txt":"A stalo se, že se počali šířiti po tváři země a množiti se a obdělávati zemi; a sílili v zemi."},{"vNo":"19 ","txt":"A bratr Jaredův zestárl a viděl, že brzy bude museti sejíti do hrobu; pročež pravil Jaredovi: Shromážděme svůj lid, abychom jej mohli sečísti a abychom od něj mohli zvěděti, čeho si od nás budou přáti, nežli sejdeme do hrobu."},{"vNo":"20 ","txt":"A tak se lid shromáždil. Nyní, počet synů a dcer bratra Jaredova byl dvacet a dvě duše; a počet synů a dcer Jaredových byl dvanáct a měl čtyři syny."},{"vNo":"21 ","txt":"A stalo se, že svůj lid sečetli; a poté, co je sečetli, přáli si od nich zvěděti, co by chtěli, aby udělali, nežli sejdou do hrobu."},{"vNo":"22 ","txt":"A stalo se, že lid si přál, aby pomazali jednoho ze svých synů, aby byl nad nimi králem."},{"vNo":"23 ","txt":"A nyní vizte, to je zarmoutilo. A bratr Jaredův jim pravil: Tato věc zajisté vede k zajetí."},{"vNo":"24 ","txt":"Ale Jared pravil svému bratru: Strp jim, aby mohli míti krále. A tudíž on jim pravil: Vyvolte si z prostředku synů našich krále, kohokoli chcete."},{"vNo":"25 ","txt":"A stalo se, že si vyvolili prvorozeného syna bratra Jaredova; a jmenoval se Pagag. A stalo se, že ten odmítl a nechtěl býti jejich králem. A lidé chtěli, aby ho jeho otec přinutil, ale jeho otec nechtěl; a přikázal jim, aby nikoho nenutili, aby byl jejich králem."},{"vNo":"26 ","txt":"A stalo se, že si vyvolili všechny bratry Pagagovy, a oni nechtěli."},{"vNo":"27 ","txt":"A stalo se, že nechtěli ani synové Jaredovi, dokonce nikdo až na jednoho; a Oria byl pomazán, aby byl králem nad lidem."},{"vNo":"28 ","txt":"A počal vládnouti a lidem se počalo dařiti; a nesmírně zbohatli."},{"vNo":"29 ","txt":"A stalo se, že Jared zemřel, a jeho bratr také."},{"vNo":"30 ","txt":"A stalo se, že Oria kráčel pokorně před Pánem a pamatoval, jak veliké věci Pán učinil pro jeho otce, a také učil svůj lid, jak veliké věci Pán učinil pro jejich otce."}]}