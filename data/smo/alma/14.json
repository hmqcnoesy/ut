{"heading":"Ua falepuipui ma sasaina Alema ma Amoleka—Ua susunu i le afi e na talitonu faatasi ma a latou tusitusiga paia—Ua talia e le Alii nei maturo i le mamalu—Ua vete ma pauu i lalo pa o le falepuipui—Ua laveaiina Alema ma Amoleka, ma ua fasiotia e na sauaina i laua. E tusa o le 82–81 T.L.M.","prevAbbr":"alma","prevNo":13,"nextAbbr":"alma","nextNo":15,"chapterTitle":"Alema 14","verses":[{"vNo":"1 ","txt":"Ma sa oo ina ua uma ona ia faaiu o lona tautala atu i tagata, sa toatele i latou sa talitonu i ana upu, ma amata ona salamo, ma suesue i tusitusiga paia."},{"vNo":"2 ","txt":"Peitai o le vaega toatele atu o i latou, sa mananao ia mafai ona latou fasioti ia Alema ma Amoleka; ona sa latou feita ia Alema, ona o le tuusaʼo atu o ana upu ia Seseroma; ma sa latou fai mai foi ua pepelo atu Amoleka ia te i latou, ma ua ia faifai e faasaga i la latou tulafono ma faasaga foi ia latou loia ma faamasino."},{"vNo":"3 ","txt":"Ma sa latou feita foi ia Alema ma Amoleka; ma talu ai ona sa laua molimau manino atu e faasaga ia latou amioleaga, sa latou saili e fasioti faalilolilo i laua."},{"vNo":"4 ","txt":"Peitai sa oo ina latou le faia; ae sa latou ave i laua ma ua saisai ia te i laua i maea malolosi, ma ave i laua i luma o le faamasino sili o le laueleele."},{"vNo":"5 ","txt":"Ma sa o atu tagata ma molimau faasaga ia te i laua—ua molimau atu e faapea ua laua faifai e faasaga i le tulafono, ma o latou loia ma faamasino o le laueleele, ma tagata uma foi sa i le laueleele; ma e faapea sa laua molimau mai foi ua nao le tasi le Atua o i ai, ma e faapea o le a ia auina mai lona Alo i totonu o tagata, ae o le a ia le faaolaina i latou; ma le tele o mea faapena sa molimau atu ai tagata e faasaga ia Alema ma Amoleka. O lenei sa faia lenei mea i luma o le faamasino sili o le laueleele."},{"vNo":"6 ","txt":"Ma sa oo ina meia Seseroma i upu sa tautalaina; ma sa ia iloa foi e uiga i le faatauasoina o mafaufau, lea na ia faatupuina i totonu o tagata i ana upu pepelo; ma sa amata ona atuatuvale aʼe lona agaga i lona iloa o lona lava agasala; ioe, sa amata ona siomia o ia i tiga o seoli."},{"vNo":"7 ","txt":"Ma sa oo ina amata ona ia tagi atu i tagata, ua fai atu: Faauta, ua ou sala, ma o nei alii ua le ponā i laua i luma o le Atua. Ma sa amata ona ia aioi atu mo i laua mai i le taimi lena; peitai sa latou faifai ia te ia, fai mai: Pe ua ulutinoina foi oe e le tiapolo? Ma sa latou tuufeanu ia te ia, ma tuli ese o ia mai totonu o i latou, ma i latou uma foi o e na talitonu i upu na tautatala atu ai Alema ma Amoleka; ma sa latou tutuli ese i latou i fafo, ma auina mai tagata e fetogi i latou i maa."},{"vNo":"8 ","txt":"Ma sa latou aumai faatasi a latou ava ma fanau, ma o soo se tasi sa talitonu pe sa aoaoina ia talitonu i le afioga a le Atua, sa latou faatonu ia lafo i latou i le afi; ma sa latou aumai foi a latou talafaamaumau sa i ai i totonu tusitusiga paia, ma lafo foi i latou i le afi, ina ia susunuina i latou ma faaumatia i le afi."},{"vNo":"9 ","txt":"Ma sa oo ina latou ave Alema ma Amoleka, ma ave i laua i le nofoaga o le faamaturoga, ina ia laua vaai i le faaumatiaga o i latou o e na susunu i le afi."},{"vNo":"10 ","txt":"Ma ina ua vaai atu Amoleka i tiga o fafine ma fanau o e na susunu i le afi, sa tiga foi o ia; ma sa ia fai atu ia Alema: E mafai faapefea ona ta vaai atu i lenei vaaiga leaga matautia? O lea, ia ta faaloaloa atu o ta lima, ma faaaoga le mana o le Atua lea ua ia te i taua, ma laveai i latou mai apeafi mumū."},{"vNo":"11 ","txt":"Peitai sa fai atu Alema ia te ia: Ua taofia au e le Agaga ia aua neʼi ou faaloaloa atu loʼu lima; aua faauta ua aveina aʼe i latou e le Alii ia te ia lava, i le mamalu; ma ua ia tuuina ia mafai ona latou faia lenei mea, pe ia mafai e tagata ona faia lenei mea ia te i latou, e tusa ma le maaa o o latou loto, ina ia tonu faamasinoga o le a ia faia i luga o i latou i lona toasa; ma o le a tutu mai toto o e ua mama o se molimau e faasaga ia te i latou, ioe, ma alaga malosi mai e faasaga ia te i latou i le aso gataaga."},{"vNo":"12 ","txt":"O lenei sa fai mai Amoleka ia Alema: Faauta, atonu o le a latou susunuina foi i taua."},{"vNo":"13 ","txt":"Ma sa fai atu Alema: Ia faia lava e tusa ai ma le finagalo o le Alii. Ae faauta, e lei uma la ta galuega; o lea latou te le susunuina ai i taua."},{"vNo":"14 ","txt":"O lenei sa oo ina ua uma ona mu o tino o i latou o e na lafo i le afi, faapea ma talafaamaumau foi ia na lafo i le afi faatasi ma i latou, sa sau le faamasino sili o le laueleele ma ua tu i luma o Alema ma Amoleka, aʼo noatia i laua; ma ua ia fetuʼi i laua i lona lima i o laua alafau, ma fai mai ia te i laua: Ona o mea ua oulua vaai i ai, pe lua te toe talai atu ea i lenei nuu, o le a lafo i latou i se lepa afi ma le teio?"},{"vNo":"15 ","txt":"Faauta, ua oulua vaai ua leai se mana ua ia te oulua e laveai ai i latou o e na lafo i le afi; pe na laveaiina foi i latou e le Atua ona o i latou o la oulua faatuatuaga. Ma sa toe tuʼi i laua e le faamasino i o laua alafau, ma fesili mai: O le a se lua famatalaga ia te oulua lava?"},{"vNo":"16 ","txt":"O lenei o lea faamasino sa mulimuli i le faatulagaga ma le faatuatuaga a Neʼoa, o lē na fasiotia Kitiona."},{"vNo":"17 ","txt":"Ma sa oo ina sa le tali atu Alema ma Amoleka ia te ia i se mea e tasi; ma sa ia toe tuʼi ia te i laua, ma tuu atu i laua i leoleo e lafo i le falepuipui."},{"vNo":"18 ","txt":"Ma ina ua mavae aso e tolu talu ona lafo o i laua i le falepuipui, sa o ane ni loia e toatele, ma faamasino, ma faitaulaga, ma aoao, o e sa auai i le faatuatuaga a Neʼoa; ma sa latou o atu i totonu o le falepuipui e vaai ia te i laua, ma sa latou fesilisiligia i laua e uiga i upu e tele; peitai sa laua le tali atu ia i latou i se mea."},{"vNo":"19 ","txt":"Ma sa oo ina tu mai le faamasino i o laua luma ma fai mai: Aisea lua te le tali mai ai i upu a lenei nuu? Lua te le iloa ea ua ia te au le mana e tuu atu ai oulua e lafo i apeafi mumū? Ma sa ia faatonuina i laua ia tautatala mai; peitai sa laua le tali atu i se mea e tasi."},{"vNo":"20 ","txt":"Ma sa oo ina latou o ese atu ma o atu i o latou ala, ae sa latou toe o ane i le aso na sosoo ai; ma sa toe fetuʼi foi i laua e le faamasino i o laua alafau. Ma sa toatele foi na o ane, ma fetuʼi ia te i laua, ua fai mai: Pe lua te toe tutu ea ma faamasino i lenei nuu, ma tauleaga la matou tulafono? Afai ua ia te oulua se mana tele faapena aisea lua te le laveai ai oulua lava?"},{"vNo":"21 ","txt":"Ma e tele mea faapena sa latou fai mai ai ia te i laua, ma le lilivau o o latou nifo ia te i laua, ma tuufeanu i o laua luga, ma fai mai: E faapeʼī o matou foliga pe a faasalaina i matou?"},{"vNo":"22 ","txt":"Ma e tele mea faapena, ioe, ituaiga o mea uma faapena sa latou fai mai ia te i laua; ma sa faapena ona latou tauemu ia te i laua mo aso e tele. Ma sa latou taofi meaai mai ia te i laua ina ia laua fia aai, faapea ma vai ina ia laua fia feinu; ma sa latou aveese foi mai ia te i laua o laua ofu sa laua le lavalavā ai; ma sa faapea ona saisaitia o i laua i maea malolosi, ma tuu i le falepuipui."},{"vNo":"23 ","txt":"Ma sa oo ina ua mavae ona mafatia i laua faapea mo aso e tele, (ma o le aso sefulu lua, o le masina lona sefulu, i le lona sefulu o tausaga o le nofoaiga a faamasino i le nuu o Nifae) sa o atu ai le faamasino sili i luga o le nuu o Amonaea ma le toatele o o latou aoao ma o latou loia i le falepuipui, lea sa saisaitia ai Alema ma Amoleka i maea."},{"vNo":"24 ","txt":"Ma sa tu le faamasino sili i o laua luma, ma toe fetuʼi i laua, ma fai mai ia te i laua: Afai ua ia te oulua le mana o le Atua, ia oulua laveai ia te oulua lava mai nei fusi, ona matou talitonu ai lea o le a faaumatia e le Alii le nuu lenei e tusa ma a oulua upu."},{"vNo":"25 ","txt":"Ma sa oo ina latou o atu uma ma fetuʼi ia te i laua, ma fai atu ia lava upu tutusa, seia oo lava i le tagata mulimuli; ma ina ua uma ona tautala atu o le tagata mulimuli ia te i laua, sa oo ina oo ifo le mana o le Atua i luga o Alema ma Amoleka, ma sa laua tutulai ma tutu i luga i o laua vae."},{"vNo":"26 ","txt":"Ma sa alaga atu Alema, ua fai atu: O le a le umi ma te onosaia ai nei puapuaga tetele, le Alii e? Le Alii e, ia tuu mai ia te i maua le malosi e tusa ma lo maua faatuatua ua ia Keriso, seia laveaiina ai i maua. Ona laua motusi ai lea o maea sa saisai ai i laua; ma ina ua vaai mai tagata i lenei mea, sa amata ona latou sosola, ona ua oo mai i o latou luga le matau i le faafanoga."},{"vNo":"27 ","txt":"Ma sa oo ina sa matua tele lava lo latou matatau ma sa latou pauu i le eleele, ma latou le maua le faitotoa i fafo o le falepuipui; ma sa matua luluina tetele le eleele, ma sa vetelua puipui o le falepuipui, sa latou pauu ai i le eleele; ma o le faamasino sili, ma loia, ma faitaulaga, ma aoao, o e na fetuʼia Alema ma Amoleka, sa fasiotia i le pau o le falepuipui."},{"vNo":"28 ","txt":"Aʼo Alema ma Amoleka, sa o mai i fafo o le falepuipui, ma sa le lavevea i laua; ona sa tuu mai e le Alii ia te i laua le mana, e tusa ma lo laua faatuatua sa ia Keriso. Ma sa laua o mai saʼo i fafo o le falepuipui; ma ua tatalaina i laua mai i o laua noataga; ma ua pau le falepuipui i le eleele, ma o tagata uma sa i totonu o ona puipui, vagana ai Alema ma Amoleka, sa fasiotia; ma sa la o atu saʼo i le aai."},{"vNo":"29 ","txt":"O lenei ina ua faalogo mai tagata i se gogolo tele, sa latou taufetuli mai faatasi i motu o tagata e fia iloa lona pogai; ma ina ua latou vaai mai ia Alema ma Amoleka ua o mai i fafo o le falepuipui, ma ua pauu i le eleele ona puipui, sa taia i latou i le matau tele, ma ua sosola ese mai luma o Alema ma Amoleka e pei ona sola ese se ʼoti ma lana tama mai ni leona se lua; ma sa faapea ona latou sosola ese mai luma o Alema ma Amoleka."}]}