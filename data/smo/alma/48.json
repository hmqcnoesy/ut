{"heading":"Ua faaoso e Amalekia sa Lamanā e faasaga ia sa Nifaē—Ua saunia e Moronae ona tagata e puipui le faamoemoe o Kerisiano—Ua olioli o ia i le filifiliga saoloto ma le saolotoga ma o ia o se tagata malosi o le Atua. E tusa o le 72 T.L.M.","prevAbbr":"alma","prevNo":47,"nextAbbr":"alma","nextNo":49,"chapterTitle":"Alema 48","verses":[{"vNo":"1 ","txt":"Ma o lenei sa oo o le vave lava na maua ai e Amalekia le malo, na amata ai e ia ona uunai loto o sa Lamanā e faasaga i tagata o Nifae; ioe, sa ia tofia tagata e tautatala atu i sa Lamanā mai i o latou olo, e faasaga ia sa Nifaē."},{"vNo":"2 ","txt":"Ma sa faapea ona ia uunai o o latou loto e faasaga ia sa Nifaē, sa oo ina ia saili foi i le taufaasiusiuga o le lona sefulu iva o tausaga o le nofoaiga a faamasino, ina ua ia faataunuuina lea o ana fuafuaga e oo mai i le taimi lea, ioe, ina ua avea o ia ma tupu o sa Lamanā, ia nofotupu i luga o le laueleele atoa, ioe, ma tagata uma lava sa i ai i le laueleele, o sa Nifaē atoa foi ma sa Lamanā."},{"vNo":"3 ","txt":"O lea sa ia faataunuuina ai lana fuafuaga, ona sa ia faamaaa loto o sa Lamanā ma faatauaso o latou mafaufau, ma faaoso le ita ia te i latou, sa oo ina ia faapotopoto se autau e toatele e o atu e tau faasaga ia sa Nifaē."},{"vNo":"4 ","txt":"Ona sa mauai o ia, ona o le toatele o le aofai o ana tagata, e faatoilalo sa Nifaē ma aumai i latou i le pologa."},{"vNo":"5 ","txt":"Ma sa faapea ona ia tofia o kapeteni sili o lo sa Soramā, ona sa sili atu ona latou masani ma le malosi o sa Nifaē, ma o latou nofoaga mapu, ma vaega sili ona vaivai o o latou aai; o lea na ia tofia ai i latou e avea ma kapeteni sili i ana autau."},{"vNo":"6 ","txt":"Ma sa oo ina latou ave la latou tolauapiga, ma o atu i le vao agai i le laueleele o Saraʼemila."},{"vNo":"7 ","txt":"O lenei sa oo ina ao faapea ona maua e Amalekia le pule e ala i le pepelo ma le taufaasese, o Moronae, i le isi itu, sa ia sauniunia mafaufau o tagata ia faamaoni i le Alii lo latou Atua."},{"vNo":"8 ","txt":"Ioe, sa ia faamalolosia autau a sa Nifaē, ma faatutu ni olo laiti, po o ni nofoaga o le mapu; ma ati i luga faupuega eleele faataamilo e puipui ai i totonu ana autau, ma ati foi pa maa e sio faataamilo ai i latou, e faataamilo i o latou aai ma tuaoi o o latou laueleele; ioe, e faataamilo i le laueleele atoa."},{"vNo":"9 ","txt":"Ma i o latou olotui sa sili ona vaivai sa ia tuu ai le toatele o tane; ma sa faapea ona ia tuiolo ma faamalosia le laueleele lea sa maua e sa Nifaē."},{"vNo":"10 ","txt":"Ma sa faapea ona ia sauniuni e puipui lo latou saolotoga, o latou laueleele, a latou ava, ma a latou fanau, ma lo latou filemu, ma ina ia mafai ona latou ola mo le Alii lo latou Atua, ma ina ia mafai ona latou faatumauina o le mea ua taua e o latou fili o le faamoemoe o Kerisiano."},{"vNo":"11 ","txt":"Ma o Moronae o se tagata malosi ma tautaua tele; o ia o se tagata ua atoatoa le malamalama; ioe, o se tagata sa le fiafia i le faamasaa toto; o se tagata sa olioli lona agaga i le filifiliga saoloto ma le saolotoga o lona atunuu, ma ona uso mai i le pologa ma le faapologaina;"},{"vNo":"12 ","txt":"Ioe, o se tagata sa tumu lona loto i le faafetai i lona Atua, mo avanoa ma faamanuiaga e tele na ia faaee mai i luga o lona nuu; o se tagata sa galue malosi lava mo le manuia ma le saogalemu o ona tagata."},{"vNo":"13 ","txt":"Ioe, ma o ia o se tagata sa mausali i le faatuatua ia Keriso, ma sa tauto o ia i se tautoga e puipui i ona tagata, ana aia, ma lona atunuu, ma lana tapuaiga, e oo lava i le faamaligiina ai o lona toto."},{"vNo":"14 ","txt":"O lenei sa aoaoina sa Nifaē e puipui i latou lava e faasaga i o latou fili, e oo lava i le faamasaaina o le toto pe afai e tatau ai; ioe, ma sa aoaoina foi i latou e aua lava nei faia se faatausuai ioe, ma aua lava nei siia le pelu vagana ai e tetee faasaga atu ai i se fili, vagana ai ua mo le faasaoina o o latou ola."},{"vNo":"15 ","txt":"Ma o lo latou faatuatuaga lenei, e faapea o lo latou faia faapea o le a faamanuia ai i latou e le Atua i le laueleele, pe i ni isi upu, afai latou te faamaoni i le tausiga o poloaiga a le Atua o le a ia faamanuiaina i latou i le laueleele; ioe, lapatai i latou ia sosola, pe ia saunia mo le taua, e tusa ma lo latou tuga;"},{"vNo":"16 ","txt":"O lenei foi, o le a faailoa mai e le Atua ia te i latou le mea latou te o i ai e puipui ai i latou e faasaga i o latou fili, ma o lo latou faia faapea, o le a laveai ai i latou e le Alii; ma o le faatuatuaga lenei o Moronae, ma sa olioli i ai lona loto i lea mea; e le i le faamasaaina o le toto ae i le faia o mea lelei, i le faasaoina o ona tagata, ioe, i le tausia o poloaiga a le Atua, ioe, ma le tetee atu i le amioletonu."},{"vNo":"17 ","txt":"Ioe, e moni, e moni, ou te fai atu ia te outou, a na pei tagata uma sa i ai, ma o i ai, ma o le a i ai, o Moronae, faauta, po ua luluina i lalo e faavavau mana o seoli; ioe, po ua le maua e le tiapolo se mana i luga o loto o le fanauga a tagata."},{"vNo":"18 ","txt":"Faauta, o ia o se tagata sa pei o Amona, le atalii o Mosaea, ioe, ma isi foi atalii o Mosaea, ioe, ma Alema foi ma ona atalii, ona o i latou uma o ni tagata o le Atua."},{"vNo":"19 ","txt":"O lenei faauta, sa le itiiti foi le auaunaga a Helamana ma ona uso i le nuu nai lo Moronae; ona sa latou talai atu le afioga a le Atua, ma sa latou papatiso i le salamo tagata uma o soo se tasi sa fia faalogo ia latou upu."},{"vNo":"20 ","txt":"Ma sa faapea ona latou o atu, ma sa faalotomaualalalo e tagata i latou lava ona o a latou upu, sa oo ina alofagia tele i latou e le Alii, ma sa faapea ona latou aunoa ai mai taua ma finauga i totonu o i latou lava, ioe, mo le va lava o le fa tausaga."},{"vNo":"21 ","txt":"Peitai, e pei ona ou fai atu, o le taufaaiuiuga o le lona sefulu iva o tausaga, ioe, e ui lava i lo latou filemu i totonu o i latou lava, sa faamalosia i latou ma le toaʼi e tau ma o latou uso, o sa Lamanā."},{"vNo":"22 ","txt":"Ioe, ma i se aotelega, sa le taofia lava a latou taua ma sa Lamanā mo le va o le tele o tausaga, e ui i lo latou mumusu tele."},{"vNo":"23 ","txt":"O lenei, sa latou faanoanoa e fetagofi i auupega e faasaga ia sa Lamanā, ona sa latou le fiafia i le faamasaaina o le toto; ioe, ma sa le ona pau lea—sa latou faanoanoa i le avea ma auala e auina atu ai i fafo le toatele o o latou uso mai lenei lalolagi i se lalolagi faavavau, ua le sauni e fetaiai ma lo latou Atua."},{"vNo":"24 ","txt":"E ui i lea, sa le mafai ona latou tuu i lalo o latou ola, ina ia fasiotia a latou ava ma a latou fanau e le saua faapaupau o i latou o e sa avea muamua ma o latou uso, ioe, ma ua faatuiese atu mai i la latou ekalesia, ma ua latou tuua i latou ma ua o atu e faaumatia i latou i le auai faatasi ma sa Lamanā."},{"vNo":"25 ","txt":"Ioe, sa le mafai ona latou talitalia ia fiafia o latou uso i luga o le toto o sa Nifaē, pe a i ai lava ni isi o e e tausia poloaiga a le Atua, ona o le folafolaga a le Alii e faapea, afai latou te tausia ana poloaiga o le a latou manuia i le laueleele."}]}