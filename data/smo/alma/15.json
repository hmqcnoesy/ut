{"heading":"Ua o atu Alema ma Amoleka i Saitoma ma faatu ai se ekalesia—Ua faamaloloina e Alema o Seseroma, o lē ua auai i le Ekalesia—E toatele ua papatisoina, ma ua uluola le ekalesia—Ua o atu Alema ma Amoleka i Saraʼemila. E tusa o le 81 T.L.M.","prevAbbr":"alma","nextAbbr":"alma","prevNo":14,"nextNo":16,"chapterTitle":"Alema 15","prevTitle":"Alema 14","nextTitle":"Alema 16","verses":[{"vNo":1,"txt":"Ma sa oo ina poloaiina Alema ma Amoleka ia o ese atu i fafo mai lena aai; ma sa la o ese atu, ma o mai seia oo mai i le laueleele o Saitoma; ma faauta, o iina na la maua i ai tagata uma o e na o ese atu i fafo mai le laueleele o Amonaea, o e na tutuli ese i fafo ma fetogia i maa, ona sa latou talitonu i upu a Alema."},{"vNo":2,"txt":"Ma sa la faamatala atu ia te i latou mea uma na tutupu ia latou ava ma fanau, ma e uiga foi ia i laua lava, ma e uiga i lo laua mana o le laveaiga."},{"vNo":3,"txt":"Ma sa faataotolia foi Seseroma i Saitoma ua mai, i se fiva mumū, lea na mafua mai i le puapuagatia tele o lona mafaufau ona o lona amioleaga, ona sa manatu o ia ua le toe i ai Alema ma Amoleka; ma sa manatu o ia ua fasiotia i laua ona o lona amioletonu. Ma o lenei agasala tele, ma le tele o isi ana agasala, sa atuatuvale ai lona mafaufau sa oo ina matua tiga tele lava, sa leai se mapu mai ai; o lea na amata ai ona mū o ia i se vevela mumū."},{"vNo":4,"txt":"O lenei, ina ua faalogo o ia ua i ai Alema ma Amoleka i le laueleele o Saitoma, sa amata ona lototele lona loto; ma sa ia auina atu vave se feau ia te i laua, e manao ia i laua ia o mai ia te ia."},{"vNo":5,"txt":"Ma sa oo ina o atu vave i laua, i le usiusitai i le feau lea sa ia auina mai ia te i laua; ma sa la o atu i totonu o le fale ia Seseroma; ma sa la maua atu o ia i luga o lona moega, ua gasegase, ua vaivai lava i se fiva mumū; ma sa mafatia tele foi lona mafaufau ona o ana amioletonu; ma ina ua vaai mai o ia ia te i laua, sa ia faaloloa mai lona lima, ma aioi mai ia te i laua, ina ia la faamaloloina o ia."},{"vNo":6,"txt":"Ma sa oo ina fai atu Alema ia te ia, ma tago atu ia te ia i le lima: Ua e talitonu ea i le mana o Keriso mo le olataga?"},{"vNo":7,"txt":"Ma sa tali mai o ia ma fai mai: Ioe, ua ou talitonu i upu uma na e aoao mai."},{"vNo":8,"txt":"Ma sa fai atu Alema: Afai ua e talitonu i le togiola a Keriso e mafai ona faamaloloina oe."},{"vNo":9,"txt":"Ma sa fai mai o ia: Ioe, ua ou talitonu e tusa ma au upu."},{"vNo":10,"txt":"Ma ona tagi atu ai lea o Alema i le Alii, ua fai atu: Le Alii e, lo matou Atua, ia e alofa mutimutivale mai i lenei alii, ma faamaloloina o ia e tusa ma lona faatuatua lea ua ia Keriso."},{"vNo":11,"txt":"Ma ina ua uma ona fai atu e Alema o nei upu, sa oso i luga Seseroma i ona vae, ma amata ona savali; ma sa faia lenei mea ma le ofo tele o tagata uma; ma sa alu atu le tala o lenei mea i le laueleele atoa o Saitoma."},{"vNo":12,"txt":"Ma sa papatiso Seseroma e Alema mo le Alii; ma sa amata mai i le taimi lena e oo atu i luma, ona ia talai atu i tagata."},{"vNo":13,"txt":"Ma sa faatu e Alema se aulotu i le laueleele o Saitoma, ma faapaia faitaulaga ma aoao i le laueleele, e papatiso mo le Alii soo se tasi o e sa mananao e papatiso."},{"vNo":14,"txt":"Ma sa oo ina sa toatele i latou; ona sa latou lolofi mai itulagi uma faataamilo ia Saitoma, ma papatisoina."},{"vNo":15,"txt":"Ae o tagata sa i ai i le laueleele o Amonaea, sa tumau pea i latou o ni tagata loto-maaa ma ua maaa; ma sa latou le salamo ia latou agasala, ma latou tuuaʼi le mana uma o Alema ma Amoleka i le tiapolo; ona sa latou auai i le faatuatuaga a Neʼoa, ma sa latou le talitonu i le salamo mai ia latou agasala."},{"vNo":16,"txt":"Ma o Alema ma Amoleka, ina ua lafoai atu e Amoleka o ana auro uma, ma ario, ma ana mea taua uma, ia sa i le laueleele o Amonaea, mo le afioga a le Atua, ina ua teena o ia e i latou o e sa avea ma ana uo ma lona tamā foi ma ona aiga;"},{"vNo":17,"txt":"O lea, ina ua uma ona faatu e Alema le ekalesia i Saitoma, ina ua vaaia se vaosia tele, ioe, ina ua vaaia ua vaosia tagata e faatatau i le faamaualuluga o o latou loto, ma amata ona latou faalotomaualalalo i latou lava i luma o le Atua, ma amata ona latou faapotopoto faatasi i latou lava i o latou falesa e tapuai i le Atua i luma o le fatafaitaulaga, ma mataala ma tatalo e le aunoa, ina ia laveaiina i latou mai ia Satani, ma mai le oti, ma mai le faafanoga—"},{"vNo":18,"txt":"O lenei e pei ona ou fai atu, ina ua vaai Alema i nei mea uma, o lea na ia ave ai Amoleka ma o mai i le laueleele o Saraʼemila, ma sa ia ave o ia i lona lava fale, ma tausi ia te ia i ona puapuaga, ma faamalosi o ia i la le Alii."},{"vNo":19,"txt":"Ma sa faapea ona iu o le lona sefulu o tausaga o le nofoaiga a faamasino i luga o le laueleele o Nifae."}]}