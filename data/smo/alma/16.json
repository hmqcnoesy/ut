{"heading":"Ua faaumatia e sa Lamanā le nuu o Amonaea—Ua taitai e Sorama sa Nifaē i le manumalo i luga o sa Lamanā—Ua talai atu e Alema ma Amoleka ma isi e toatele le afioga—Ua latou aoao atu a mavae Lona toetu mai o le a afio mai Keriso i sa Nifaē. E tusa o le 81–77 T.L.M.","prevAbbr":"alma","prevNo":15,"nextAbbr":"alma","nextNo":17,"chapterTitle":"Alema 16","verses":[{"vNo":"1 ","txt":"Ma sa oo i le lona sefulu tasi o tausaga o le nofoaiga a faamasino i luga o le nuu o Nifae, i le aso lona lima o le masina lona lua, sa i ai le filemu tele i le laueleele o Saraʼemila, ona sa leai ni taua po o ni finauga mo se aofaiga faapitoa o tausaga, seia oo mai i le aso lona lima o le masina lona lua i le sefulu tasi o tausaga, lea na faalogoina ai se alaga o le taua i le laueleele atoa."},{"vNo":"2 ","txt":"Aua faauta, sa o mai autau a sa Lamanā i luga i le itu i le vao, i tuaoi o le laueleele, seia oo mai i le aai o Amonaea, ma amata ona fasioti o tagata ma faaumatia le aai."},{"vNo":"3 ","txt":"Ma o lenei sa oo ina lei mafai e sa Nifaē ona faatu se autau ia lava e tutuli ese ai i latou i fafo mai le laueleele, sa latou faaumatiaina tagata o e sa i le aai o Amonaea, ma isi foi sa i tuaoi o Noa, ma ave isi faatagataotaua i le vao."},{"vNo":"4 ","txt":"O lenei sa oo ina mananao sa Nifaē ia maua mai i latou o e na aveese atu faatagataotaua i le vao."},{"vNo":"5 ","txt":"O lea, o ia o le na tofia e avea ma kapeteni sili i luga o autau a sa Nifaē, (ma o lona igoa o Sorama, ma sa ia te ia ni atalii e toalua, o Liae ma Asa)—o lenei ina ua iloa e Sorama ma ona atalii e toalua, o Alema o le faitaulaga sili o le ekalesia, ma ina ua faalogo ua ia te ia le agaga o valoaga, o lea na latou o atu ai ia te ia ma talosaga atu ia te ia e fia iloa po o fea e finagalo le Alii latou te o atu i ai i le vao e saili ai o latou uso, o e na ave faatagataotaua e sa Lamanā."},{"vNo":"6 ","txt":"Ma sa oo ina ole atu Alema i le Alii e uiga i le mataupu. Ma sa toe foi mai Alema ma fai atu ia te i latou: Faauta, o le a sopoia e sa Lamanā le vaitafe o Saitonu i le vao i le itu i saute, e mamao ese i luga i tala atu o tuaoi o le laueleele o Maneti. Ma faauta o iina o le a outou fetaiai ai ma i latou, i le itu i sasae o le vaitafe o Saitonu, ma o iina o le a tuu atu ai e le Alii ia te oe ou uso o e ua ave faatagataotaua e sa Lamanā."},{"vNo":"7 ","txt":"Ma sa oo ina sopoia e Sorama ma ona atalii le vaitafe o Saitonu, faatasi ma a latou autau, ma savavali ese atu i tala atu o tuaoi o Maneti i le vao i le itu i saute, lea sa i le itu i sasae o le vaitafe o Saitonu."},{"vNo":"8 ","txt":"Ma sa latou o atu i autau a sa Lamanā, ma sa faataapeapeina sa Lamanā ma tutulia i le vao; ma sa latou ave o latou uso o e na ave faatagataotaua e sa Lamanā, ma sa leai se tagata e toatasi o i latou o e na ave faatagataotauaina na leiloa. Ma sa aumai i latou e o latou uso e nonofo i o latou lava laueleele."},{"vNo":"9 ","txt":"Ma sa faapea ona iu o le lona sefulu tasi o tausaga o faamasino, ua tutuli ese i fafo sa Lamanā mai le laueleele, ma ua faaumatia tagata o Amonaea; ioe, sa faaumatia tagata ola uma o sa Amonaeā, ma lo latou aai tele foi, lea sa latou fai mai e le mafai e le Atua ona faaumatia, ona o lona tele."},{"vNo":"10 ","txt":"Ae faauta, e tasi le aso ua tuufua; ma sa faataugā e uli ma manu feai o le vao tino o tagata oti."},{"vNo":"11 ","txt":"E ui i lea, ina ua mavae ni aso e tele, sa faufaulalai o latou tino oti i luga o le eleele, ma sa tanu i latou i se tanuga papaʼu. Ma o lenei sa matua malosi tele lo latou manogi sa le o atu i ai tagata mo le tele o tausaga e fai mo i latou le laueleele o Amonaea. Ma sa taua o le Tafunaiga o sa Neʼoā; ona o i latou o e na fasiotia, o i latou ia o le faatuatuaga a Neʼoa; ma ua tumau le tuufua o latou laueleele."},{"vNo":"12 ","txt":"Ma sa le toe o mai sa Lamanā e tau faasaga mai ia sa Nifaē seia oo i le lona sefulu fa o tausaga o le nofoaiga a faamasino i nuu o Nifae. Ma sa faapea ona maua ai e le nuu o Nifae le filemu e le aunoa i le laueleele atoa mo le tolu o tausaga."},{"vNo":"13 ","txt":"Ma sa o atu Alema ma Amoleka ma talai atu le salamo i tagata i o latou malumalu, ma i o latou falesa, ma i o latou sunako foi, ia na fausia e tusa ma le ala a tagata Iutaia."},{"vNo":"14 ","txt":"Ma o le toatele o e na fia faalogologo ia laua upu, o i latou ia sa la avatu pea lava i ai le afioga a le Atua, e aunoa ma se faailoga tagata."},{"vNo":"15 ","txt":"Ma sa faapea ona o atu o Alema ma Amoleka, ma le toatele atu foi o e na filifilia mo le galuega, e talai atu le afioga i le laueleele atoa. Ma sa lautele le faatuina o le ekalesia i le laueleele atoa, i itulagi uma faataamilo ai, i totonu o tagata uma o sa Nifaē."},{"vNo":"16 ","txt":"Ma sa leai se lē tutusa i totonu o i latou; sa liligi ifo e le Alii lona Agaga i luga o le laueleele atoa e saunia ai mafaufau o le fanauga a tagata, pe saunia ai o latou loto, e talia le afioga lea o le a aoaoina i totonu o i latou i le taimi o lona afio mai—"},{"vNo":"17 ","txt":"Ina ia latou le faamaaa e faasaga i le afioga, ina ia le mafai ona latou le talitonu, ma o atu ai i le faafanoga, ae ia mafai ai ona latou talia o le afioga ma le olioli, ma sulu i totonu o le vine moni o se lālā moni, ina ia mafai ona latou ulu atu i le malologa o le Alii lo latou Atua."},{"vNo":"18 ","txt":"O lenei o faitaulaga na o e na o atu i totonu o le nuu sa latou talai atu e faasaga i pepelo uma, ma taufaaseseega, ma losilosivalega, ma finauga, ma le taufaaleaga, ma le taufaifai, ma le gaoi, faomea, vete, fasioti tagata, faia o le mulilua, ma ituaiga uma o faitaaga; ma alalaga atu, e le tatau ona i ai o nei mea—"},{"vNo":"19 ","txt":"Ma folafola atu mea ua lata ona oo mai; ioe, folafola atu le afio mai o le Alo o le Atua, o ona mafatiaga ma lona maliu, ma le toetutu mai foi o e ua oti."},{"vNo":"20 ","txt":"Ma e toatele tagata sa fesili e uiga i le nofoaga o le a afio mai i ai le Alo o le Atua; ma sa aoaoina i latou o le a afio mai o ia ia te i latou pe a mavae lona toetu mai; ma o lenei mea sa faalogo mai i ai tagata ma le olioli tele ma le fiafia."},{"vNo":"21 ","txt":"Ma o lenei ina ua uma ona faatumauina o le ekalesia i le laueleele atoa—ina ua maua le manumalo i le tiapolo, ma ua talai atu le afioga a le Atua i lona mama i le laueleele atoa, ma ua liligi mai e le Alii ana faamanuiaga i luga o tagata—sa faapea ona iu o le lona sefulu fa o tausaga o le nofoaiga a faamasino i le nuu o Nifae."}]}