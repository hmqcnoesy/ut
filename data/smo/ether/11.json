{"heading":"O pulea e taua, fevaevaeaiga, ma le amioleaga olaga o tagata sa Iaretō—Ua valoia e perofeta le faaumatiaina atoa o sa Iaretō vagana ai ua latou salamo—Ua teena e tagata upu a perofeta.","prevAbbr":"ether","nextAbbr":"ether","prevNo":10,"nextNo":12,"chapterTitle":"Eteru 11","prevTitle":"Eteru 10","nextTitle":"Eteru 12","verses":[{"vNo":1,"txt":"Ma sa o mai foi i aso o Komi perofeta e toatele, ma valoia le faaumatiaina o lena nuu tele vagana ai ua latou salamo, ma liliu mai i le Alii, ma tuu lo latou fasioti tagata ma le amioleaga."},{"vNo":2,"txt":"Ma sa oo ina teena e tagata perofeta, ma sa latou sosola atu ia Komi mo se puipuiga, ona sa saili tagata e faaumatia i latou."},{"vNo":3,"txt":"Ma sa latou vavalo atu ia Komi mea e tele; ma sa faamanuiaina o ia i ona aso uma na totoe."},{"vNo":4,"txt":"Ma sa ola o ia i se soifuaga umi, ma ia fanauina Sepeloma; ma sa nofo Sepeloma e sui ia te ia. Ma sa fouvale le uso o Sepeloma ia te ia, ma sa amata ona i ai o se taua tele lava i le laueleele atoa."},{"vNo":5,"txt":"Ma sa oo ina faatonu e le uso o Sepeloma ia fasiotia perofeta uma o e na vavalo e uiga i le faaumatiaina o le nuu;"},{"vNo":6,"txt":"Ma sa i ai se malaia tele i le laueleele atoa, ona sa latou molimau atu e i ai se fetuu tele o le a oo mai i luga o le laueleele, ma i luga foi o tagata, ma o le a i ai se faaumatiaga tele i totonu o i latou, o se ituaiga e lei oo mai lava i luga o le lalolagi, ma o le a avea o latou ivi e pei o ni faaputuga eleele i luga o le laueleele vagana ai ua latou salamo ia latou amioleaga."},{"vNo":7,"txt":"Ma sa latou le faalogo i le siufofoga o le Alii, ona o a latou faapotopotoga amioleaga; o le mea lea na amata ai ona i ai o taua ma finauga i luga o le laueleele atoa, ma oge foi e tele ma faamai, sa oo ina oo mai se faafanoga tele, o se ituaiga e lei vaaia lava i luga o le lalolagi; ma o nei mea uma na oo mai i aso o Sepeloma."},{"vNo":8,"txt":"Ma sa amata ona salamo tagata i lo latou amioletonu; ma o le tulaga na oo i ai lo latou salamo ai, na alofa mutimutivale ai le Alii ia te i latou."},{"vNo":9,"txt":"Ma sa oo ina fasiotia Sepeloma, ma sa aumai Setu i le faatagataotaua, ma sa nofo i le faatagataotaua i ona aso uma."},{"vNo":10,"txt":"Ma sa oo ina maua e Asa, lona atalii, le malo; ma sa nofotupu o ia i luga o le nuu i ona aso uma. Ma sa ia faia amioletonu uiga eseese uma i ona aso, ia na tupu ai mai ia te ia le faamasaa toto tele; ma sa itiiti ona aso."},{"vNo":11,"txt":"Ma o Etema, ona o ia o se e tupuga mai ia Asa, sa ia mauaina le malo; ma sa ia faia foi mea amioleaga i ona aso."},{"vNo":12,"txt":"Ma sa oo ina o mai i aso o Etema, perofeta e toatele, ma toe vavalo atu i tagata; ioe sa latou vavalo atu o le a faaumatia ese atoa i latou e le Alii mai luga o le lalolagi vagana ai ua latou salamo ia latou amioletonu."},{"vNo":13,"txt":"Ma sa oo ina faamaaa e tagata o latou loto, ma latou le fia faalogo ia latou upu; ma sa faanoanoa perofeta ma o ese atu mai totonu o le nuu."},{"vNo":14,"txt":"Ma sa oo ina faia e Etema faamasinoga i le amioleaga i ona aso uma; ma sa ia fanauina Morona. Ma sa oo ina nofo Morona e sui ia te ia; ma sa faia e Morona mea sa amioleaga i luma o le Alii."},{"vNo":15,"txt":"Ma sa oo ina tulai mai se fouvalega mai totonu o tagata, ona o lena faapotopotoga faalilolilo lea sa faatuina ina ia maua ai le pule ma le oa; ma sa tulai mai totonu o i latou se tagata malosi i le amioletonu, ma ua tau ma Morona, lea na ia faatoilaloina ai le afa o le malo; ma sa ia taofia le afa o le malo mo tausaga e tele."},{"vNo":16,"txt":"Ma sa oo ina faatoilalo o ia e Morona, ma ia toe maua le malo."},{"vNo":17,"txt":"Ma sa oo ina tulai mai se isi tagata malosi; ma o ia o se e tupuga mai le uso o Iareto."},{"vNo":18,"txt":"Ma sa oo ina ia faatoilaloina Morona ma mauaina le malo; o le mea lea na nofo ai Morona i le faatagataotaua i ona aso uma na totoe; ma sa ia fanauina Korianetoa."},{"vNo":19,"txt":"Ma sa oo ina nofo Korianetoa i le faatagataotaua i ona aso uma."},{"vNo":20,"txt":"Ma o ona po o Korianetoa na o mai ai foi perofeta e toatele, ma vavalo mai i mea tetele ma ofoofogia, ma alaga atu le salamo i tagata, ma vagana ai ua latou salamo o le a faia e le Alii le Atua le faamasinoga e faasaga ia te i latou e oo ina faaumatia atoa ai i latou."},{"vNo":21,"txt":"Ma o le a auina mai pe aumai e le Alii le Atua se tasi nuu e umia le laueleele, i lona mana, e pei o le ala na ia aumai ai o latou tamā."},{"vNo":22,"txt":"Ma sa latou teena upu uma a perofeta, ona o la latou sosaiete faalilolilo ma mea inosia amioleaga."},{"vNo":23,"txt":"Ma sa oo ina fanauina e Korianetoa Eteru, ma sa oti o ia, ina o nofo o ia i le faatagataotaua i ona aso uma."}]}