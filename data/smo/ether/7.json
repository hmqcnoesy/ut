{"heading":"Ua nofotupu Oraea i le amiotonu—Ua faatutuina malo vatau o Sule ma Koʼoro i le lotolotoi o fouvalega ma fetauaiga—Ua tausalaina e perofeta le amioleaga ma le ifo i tupua o tagata, o e na salamo ai.","prevAbbr":"ether","nextAbbr":"ether","prevNo":6,"nextNo":8,"chapterTitle":"Eteru 7","prevTitle":"Eteru 6","nextTitle":"Eteru 8","verses":[{"vNo":1,"txt":"Ma sa oo ina faia e Oraea faamasinoga ma le amiotonu i luga o le laueleele i ona aso uma, o le sa matua tele lava ona aso."},{"vNo":2,"txt":"Ma sa fanaua e ia atalii ma afafine; ioe, sa ia fanauina le tolu sefulu ma le tasi, sa i ai i totonu o i latou ni atalii e lua sefulu ma le tolu."},{"vNo":3,"txt":"Ma sa oo ina fanauina foi e ia Kipi i tausaga o lona toeaina. Ma sa oo ina nofotupu Kipi i lona tulaga; ma sa fanauina e Kipi Koriʼoa."},{"vNo":4,"txt":"Ma ina ua tolusefulu ma le lua tausaga o Koriʼoa, sa fouvale o ia i lona tamā, ma sa alu atu o ia ma nofo i le laueleele o Neʼoa; ma sa fanauina e ia atalii ma afafine, ma sa oo ina lalelei lava i latou; o le mea lea na faatosina atu ai e Koriʼoa tagata e toatele ia mulimuli atu ia te ia."},{"vNo":5,"txt":"Ma ina ua uma ona ia faapotopotoina faatasi o se autau, sa alu ae o ia i le laueleele o Morona lea sa nofo ai le tupu, ma ave o ia faatagataotaua, lea na taunuu ai le upu a le uso o Iareto o le a aumai i latou i le faatagataotaua."},{"vNo":6,"txt":"O lenei o le laueleele o Morona, lea sa nofo ai le tupu, sa latalata i le laueleele lea sa taua o Tuufua e sa Nifaē."},{"vNo":7,"txt":"Ma sa oo ina nofo Kipi faatagataotaua, ma lona nuu, i lalo o le pule a Koriʼoa, lona atalii, seia oo ina toeaina lava o ia; e ui i lea sa fanauina e Kipi ia Sule i tausaga o lona toeaina lava, ao i ai pea o ia i le faatagataotauaina."},{"vNo":8,"txt":"Ma sa oo ina ita Sule i lona uso; ma sa faasolo ina malosi Sule, ma sa oo ina malosi tele e tusa ma le malosi o le tagata matua; ma sa malosi tele foi o ia i le faautauta."},{"vNo":9,"txt":"O le mea lea, na alu atu ai o ia i le mauga o Efaraima, ma ia faaliusuavaia le oa mai le mauga, ma fai ai pelu mai le sila mo i latou o e na ia tosina ese faatasi ma ia; ma ina ua uma ona ia faaauupegaina o i latou i pelu, sa ia toe foi mai i le aai o Neʼoa, ma tau ma lona uso o Koriʼoa, lea na ia maua ai le malo, ma toefuatai atu i lona tamā o Kipi."},{"vNo":10,"txt":"Ma o lenei ona o le mea na faia e Sule, sa faaee e lona tamā i luga o ia le malo; o lea na amata ai ona nofotupu o ia i le tulaga o lona tamā."},{"vNo":11,"txt":"Ma sa oo ina faia e ia faamasinoga i le amiotonu; ma sa ia faasosolo lona malo i luga o le laueleele, ona ua matua toatele lava tagata."},{"vNo":12,"txt":"Ma sa oo ina fanauina foi e Sule atalii ma afafine e toatele."},{"vNo":13,"txt":"Ma sa oo ina salamo Koriʼoa i le tele o mea leaga na ia faia; o le mea lea na tuu atu ai e Sule ia te ia se pule i lona malo."},{"vNo":14,"txt":"Ma sa oo ina i ai ia Koriʼoa atalii ma afafine e toatele. Ma sa i ai i totonu o atalii o Koriʼoa se tasi na igoa ia Noa."},{"vNo":15,"txt":"Ma sa oo ina fouvale Noa ia Sule, le tupu, ma lona tamā foi o Koriʼoa, ma ia faatosina ese Koʼoro, lona uso, ma ona uso uma ma le toatele o le nuu."},{"vNo":16,"txt":"Ma sa tau o ia ma Sule, le tupu, lea na ia maua ai le laueleele o lo latou tofi muamua; ma sa avea o ia ma tupu i luga o le vaega lena o le laueleele."},{"vNo":17,"txt":"Ma sa oo ina toe tau o ia ma Sule, le tupu; ma sa ia ave Sule, le tupu, ma ave o ia faatagataotaua i Morona."},{"vNo":18,"txt":"Ma sa oo ina o le a ia fasioti ia te ia, sa tolotolo atu atalii o Sule i le fale o Noa i le po ma fasioti o ia, ma talepe i lalo le faitotoa o le falepuipui ma aumai i fafo lo latou tamā, ma tuu o ia i luga o lona nofoalii i lona lava malo."},{"vNo":19,"txt":"O le mea lea, na atiae ai e le atalii o Noa lona malo e sui ia te ia; e ui i lea sa latou le toe maua se mana i luga o Sule le tupu, ma sa oo ina manuia ma faasolo malolosi tagata o e sa i lalo o le pule a Sule le tupu."},{"vNo":20,"txt":"Ma sa vaeluaina le atunuu; ma sa i ai ni malo se lua, o le malo o Sule, ma le malo o Koʼoro, le atalii o Noa."},{"vNo":21,"txt":"Ma sa faatonu e Koʼoro, le atalii o Noa, lona nuu, ia tau ma Sule, i le taua lea na manumalo ai Sule ia te i latou ma fasiotia Koʼoro."},{"vNo":22,"txt":"Ma o lenei sa i ai se atalii o Koʼoro na igoa ia Nimarota; ma sa tuu mai e Nimarota le malo o Koʼoro ia Sule, ma sa fiafia Sule ia te ia; o le mea lea na faaee ai e Sule agalelei tele i ona luga, ma sa ia faia i le malo o Sule e tusa ma ona manao."},{"vNo":23,"txt":"Ma o le nofoaiga foi a Sule na o mai ai perofeta i totonu o le nuu, o e na auina mai e le Alii, ma vavalo mai o le amioleaga ma le ifo i tupua o tagata ua aumai ai se fetuu i luga o le laueleele, ma o le a faaumatia i latou pe afai latou te le salamo."},{"vNo":24,"txt":"Ma sa oo ina faifai tagata e faasaga i perofeta, ma faatauemu ia te i latou. Ma sa oo ina faia e le tupu o Sule faamasinoga e faasaga ia te i latou o e na faifai e faasaga i perofeta."},{"vNo":25,"txt":"Ma sa ia faia se tulafono i le laueleele atoa, lea na tuu atu ai le pule i perofeta latou te o atu ai i soo se mea latou te loto i ai; ma o lenei mea na aumai ai tagata i le salamo."},{"vNo":26,"txt":"Ma ona sa salamo tagata ia latou amioletonu ma ifoga i tupua o lea na faasaoina ai i latou e le Alii, ma sa amata ona latou toe manuia i le laueleele. Ma sa oo ina fanauina e Sule atalii ma afafine i tausaga o lona toeaina."},{"vNo":27,"txt":"Ma sa le toe i ai ni taua i aso o Sule; ma sa ia manatua mea tetele na faia e le Alii mo ona tamā i le aumaia o i latou e sopo mai i le moana tele i le laueleele na folafolaina; o le mea lea na ia faia faamasinoga i le amiotonu i ona aso uma."}]}