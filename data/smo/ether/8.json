{"heading":"Ua i ai feteenaiga ma finauga i le malo—Ua faatu e Akiso se faapotopotoga faalilolilo ua fusia i se tautoga e fasioti le tupu—O faapotopotoga faalilolilo e mai le tiapolo ma e iu i le faaumatiaina o malo—Ua lapatai Nuuese o ona po nei e faasaga i le faapotopotoga faalilolilo lea o le a saili e faatoilalo le saolotoga o laueleele uma, malo, ma atunuu.","prevAbbr":"ether","prevNo":7,"nextAbbr":"ether","nextNo":9,"chapterTitle":"Eteru 8","verses":[{"vNo":"1 ","txt":"Ma sa oo ina fanauina e ia Omera, ma sa nofotupu Omera i lona tulaga. Ma sa fanauina e Omera Iareto; ma sa fanauina e Iareto atalii ma afafine."},{"vNo":"2 ","txt":"Ma sa fouvale Iareto i lona tamā, ma ua sau ma ua nofo i le laueleele o Hetu. Ma sa oo ina ia viivii faaoleole tagata e toatele, ona o ana upu poto, seia oo ina ia maua le afa o le malo."},{"vNo":"3 ","txt":"Ma ina ua uma ona ia maua o le afa o le malo sa ia sii taua atu i lona tamā, ma sa ia ave ai lona tamā faatagataotaua, ma faia o ia ia auauna i le faatagataotauaina;"},{"vNo":"4 ","txt":"Ma o lenei, i aso o le nofoaiga a Omera, sa i ai o ia i le faatagataotauaina i le afa o ona aso. Ma sa oo ina fanauina e ia atalii ma afafine, sa i ai i totonu o i latou Esoroma ma Korianetuma."},{"vNo":"5 ","txt":"Ma sa laua feita tele i mea na fai e Iareto lo laua uso, sa oo ina laua faatu se autau ma tau ma Iareto. Ma sa oo ina laua tau ma ia i le po."},{"vNo":"6 ","txt":"Ma sa oo ina ua uma ona laua fasioti o le autau a Iareto sa fai o le a laua fasioti foi o ia; ma sa ia aioi mai ia te i laua e aua la te fasiotia o ia, ma o le a ia tuu atu le malo i lona tamā. Ma sa oo ina la tuu atu ia te ia lona ola."},{"vNo":"7 ","txt":"Ma o lenei sa matua faanoanoa tele Iareto ona o le aveesea o le malo, ona sa ia tuu atu lona loto atoa i le malo ma le mamalu o le lalolagi."},{"vNo":"8 ","txt":"O lenei, o le afafine o Iareto, o se sa atamai tele, ma ina ua vaai atu i le faanoanoa o lona tamā, sa mafaufau e fai se fuafuaga e mafai ai ona ia toe faafoi mai le malo i lona tamā."},{"vNo":"9 ","txt":"O lenei sa lalelei tele le afafine o Iareto. Ma sa oo ina talanoa o ia ma lona tamā, ma fai atu ia te ia: Aisea ea ua faanoanoa tele ai lou tamā? Na te lei faitauina ea talafaamaumau ia na aumai e o tatou tamā mai le isi itu i luga o le moana loloto? Faauta, e le o i ai ea se tala iina e uiga ia i latou o e anamua, e faapea sa latou maua malo ma le mamalu tele e ala ia latou fuafuaga faalilolilo?"},{"vNo":"10 ","txt":"Ma o lenei, o lea, ia aami e lou tamā Akiso, le atalii o Kimino; faauta foi, ua aulelei au, ma o le a ou siva i ona luma, ma o le a ou faafiafia ia te ia, o le a fia faiava ai o ia ia te au; o le mea lea, afai e manao mai o ia ia te oe ia e te tuu atu au e avea ma ana ava, ona e fai atu lea: O le a ou tuuina atu o ia pe afai e te aumaia ia te au le ulu o loʼu tamā, le tupu."},{"vNo":"11 ","txt":"Ma o lenei o Omera o se sa avea ma uo ia Akiso; o le mea lea, ina ua amia mai Akiso e Iareto, sa siva le afafine o Iareto i ona luma sa faafiafia ai o ia ia te ia, sa oo ina manao o ia ia te ia e avea ma ana ava. Ma sa oo ina fai mai o ia ia Iareto: Tuu mai o ia ia te au e avea ma au ava."},{"vNo":"12 ","txt":"Ma sa fai atu Iareto ia te ia: O le a ou avatu o ia ia te oe, pe afai e te aumaia ia te au le ulu o loʼu tamā, le tupu."},{"vNo":"13 ","txt":"Ma sa oo ina faapotopoto mai e Akiso i le fale o Iareto lona aiga uma, ma fai atu ia te i latou: Tou te tauto mai ea ia te au o le a outou faamaoni mai ia te au i le mea lea o le a ou manao i ai mai ia te outou?"},{"vNo":"14 ","txt":"Ma sa oo ina latou tauto uma ia te ia, i le Atua o le lagi, ma i le lagi foi, ma le lalolagi ma o latou ulu, o soo se tasi e ese mai le fesoasoani ua manao i ai Akiso o le a vaea lona ulu; ma o soo se tasi na te faailoa atu soo se mea o le a faailoa mai e Akiso ia te i latou, o ia lava lea o le a toesea lona ola."},{"vNo":"15 ","txt":"Ma sa oo ina faapea ona latou ioe faatasi ma Akiso. Ma sa tuu atu e Akiso ia te i latou tautoga ia na tuuina mai e i latou o anamua o e sa latou saili foi le pule, lea na tuulima faasolo mai lava i lalo mai ia Kaino, o le o se fasioti tagata mai le amataga."},{"vNo":"16 ","txt":"Ma sa faatumauina i latou e le mana o le tiapolo e tuu atu ia tautoga i tagata, e taofi ai i latou i le pouliuli, e fesoasoani i e faapena e saili i le pule ia latou maua le pule, ma fasioti tagata, ma vete, ma pepelo, ma fai amioleaga ma faitaaga uiga eseese uma."},{"vNo":"17 ","txt":"Ma o le afafine o Iareto o le na ia tuuina i lona loto le manatu ia saili i nei mea mai anamua; ma o Iareto na tuuina i le loto o Akiso; o le mea lea, na tuu atu ai e Akiso i lona aiga ma ana uo, ma taitai ese atu ai i latou e ala i folafolaga logomalie e fai soo se mea sa manao i ai o ia."},{"vNo":"18 ","txt":"Ma sa oo ina latou faatuina se faapotopotoga faalilolilo, e pei lava o i latou anamua; o se faapotopotoga lea ua sili ona inosia ma amioleaga i mea uma, i le silafaga a le Atua;"},{"vNo":"19 ","txt":"Aua e le galue le Alii e ala i faapotopotoga faalilolilo, pe finagalo foi o ia ia faamasaa e tagata le toto, ae ua ia faasaina i mea uma, mai lava i le amataga o tagata."},{"vNo":"20 ","txt":"Ma o lenei o au, o Moronae, ou te le tusia le uiga o a latou tautoga ma faapotopotoga faalilolilo, ona ua faailoa mai ia te au ua i ai ia mea i totonu o tagata uma, ma ua i ai i latou i totonu o sa Lamanā."},{"vNo":"21 ","txt":"Ma o ia mea na mafua ai le faafanoga o nei tagata ua ou talatala atu ai nei, ma le faafanoga foi o le nuu o Nifae."},{"vNo":"22 ","txt":"Ma o soo se malo na te lagolagoina faapotopotoga faalilolilo faapea, e maua ai le pule ma le oa, seia oo ina lolofi i luga o le atunuu, faauta, o le a faaumatia i latou; aua o le a le tuuina e le Alii le toto o lana au paia, lea o le a latou faamasaaina, ia tagi mai pea ia te ia mai le eleele mo le tauimasui i luga o i latou ae na te le tauia."},{"vNo":"23 ","txt":"O le mea lea, outou Nuuese e, o le poto o le Atua ua tatau ai ona faailoa atu o nei mea ia te outou, ina ia outou salamo ai ia outou agasala, ma le tuuina ia faapotopotoga fasioti tagata ia oo ae i luga o outou, ia ua atiae ia maua ai le pule ma le oa—ma o le a oo mai i o outou luga le galuega, ioe, le galuega lava o le faafanoga, ioe, o le a pau ifo lava le pelu o le faamasinotonu o le Atua Faavavau i o outou luga, e faatoilalo ma faaumatia outou, pe afai tou te tuu ia mea ia oo mai."},{"vNo":"24 ","txt":"O le mea lea, ua poloaiina ai outou e le Alii, pe a outou vaai ua oo mai nei mea i totonu ia te outou o le a outou feala mai i se lagona o lo outou tulaga leaga matautia, ona o lenei faapotopotoga faalilolilo o le a i ai i totonu o outou; a leai oi talofa i lena faapotopotoga faalilolilo, ona o le toto o i latou o e ua fasiotia; ona ua latou tagi mai i le eleele mo le tauimasui i i luga o lea faapotopotoga faalilolilo, ma luga foi o i latou o e na atiinaeina i luga."},{"vNo":"25 ","txt":"Aua o soo se tasi na te atiina ae i luga, ua saili o ia e faatoilalo le saolotoga o laueleele uma, malo, ma atunuu; ma o le a ia aumai le faafanoga o nuu uma, ona ua atiae e le tiapolo, o le o le tamā o pepelo uma lava; le pepelo lava lena na ia faaseseina o tatou uluai matua, ioe, le pepelo lava lea na ia uunaia le tagata mai le amataga ia fasioti tagata; o le na faamaaaina loto o tagata na latou fasioti ai perofeta, ma fetogia i latou i maa, ma tutuli ese i latou, mai le amataga."},{"vNo":"26 ","txt":"O le mea lea, na poloaiina ai au, o Moronae, ia ou tusia nei mea, ina ia aveesea le leaga, ma ina ia oo mai ai le taimi e le mafai ai e Satani ona toe maua se mana i loto o le fanauga a tagata, ae ina ia mafai ona faatauanauina o i latou ia latou faia le lelei e le aunoa, ina ia mafai ona latou o mai i le puna o le amiotonu uma ma faaolaina i latou."}]}