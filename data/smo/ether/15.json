{"heading":"E miliona ma miliona sa Iaretō ua fasiotia i taua—Ua faapotopoto e Sesa ma Korianetuma tagata uma e tau seia oo i le oti—Ua le toe taumafai le Agaga o le Alii ia te i latou—Ua faaumatia atoa le malo o sa Iaretō—Nao Korianetuma ua totoe.","prevAbbr":"ether","prevNo":14,"nextAbbr":"moro","nextNo":1,"chapterTitle":"Eteru 15","verses":[{"vNo":"1 ","txt":"Ma sa oo ina ua toe malosi mai Korianetuma i ona manua, sa amata ona ia manatua o upu na fetalai mai e Eteru ia te ia."},{"vNo":"2 ","txt":"Sa ia vaai ua uma ona fasiotia i le pelu le toetoe o le lua miliona o ona tagata, ma sa amata ona ia faanoanoa i lona loto; ioe, ua uma ona fasiotia o le lua miliona o tane malolosi, ma a latou ava foi ma a latou fanau."},{"vNo":"3 ","txt":"Sa amata ona salamo o ia i le leaga lea na ia faia; sa amata ona ia manatua o upu na fetalaia e fofoga o perofeta uma, ma sa vaai o ia ua faataunuuina lava i latou, o upu uma taitasi, e oo mai i lea lava taimi; ma sa faanoanoa lona agaga ma musu e faamafanafanaina."},{"vNo":"4 ","txt":"Ma sa oo ina ia tusi atu se tusi ia Sesa, e manao ia te ia ia faasaoina e ia tagata, ae o le a ia tuu atu le malo, mo ola o tagata."},{"vNo":"5 ","txt":"Ma sa oo ina ua maua e Sesa lana tusi ma sa ia tusi mai se tusi ia Korianetuma, e faapea afai na te tuu atu o ia lava, ina ia mafai ona ia fasiotia o ia i lana lava pelu, o le a ia faasaoina ola o tagata."},{"vNo":"6 ","txt":"Ma sa oo ina le salamo tagata i lo latou amioletonu; ma sa faaosoina le ita o tagata o Korianetuma e faasaga i tagata o Sesa; ma sa faaosoina le ita o tagata o Sesa e faasaga i tagata o Korianetuma; o le mea lea, na sii taua atu ai tagata o Sesa i tagata o Korianetuma."},{"vNo":"7 ","txt":"Ma ina ua vaai atu Korianetuma o le a pau o ia sa toe sola o ia mai luma o tagata o Sesa."},{"vNo":"8 ","txt":"Ma sa oo ina tau mai o ia i vai o Ripelianekuma, o lona uiga, pe a faaliliu, e tele, pe sili atu i mea uma; o le mea lea, ina ua latou tau mai i nei vai, sa latou faatutu o latou faleie; ma sa faatutu foi e Sesa ona faleie latalata ane ia te i latou; ma o lea, o le aso na sosoo ai, sa latou o mai e tau."},{"vNo":"9 ","txt":"Ma sa oo ina latou tau se taua tuga tele lava, lea na toe manua ai Korianetuma, ma matapogia ai o ia i le toto na masaa."},{"vNo":"10 ","txt":"Ma sa oo ina fetaomi atu autau a Korianetuma i luga o autau a Sesa sa oo ina latou faatoilaloina i latou, ma sa oo ina latou faia ia te i latou ia sosola ai mai o latou luma; ma sa latou sosola agai i saute, ma sa latou faatutu o latou faleie i le nofoaga lea sa taua o Okati."},{"vNo":"11 ","txt":"Ma sa oo ina faatutu e autau a Korianetuma o latou faleie i tafatafa o le maupuepue o Rama; ma o le maupuepue lava lea na natia mau ai e lou tamā o Mamona talafaamaumau, ua paia, mo le Alii."},{"vNo":"12 ","txt":"Ma sa oo ina laua faapotopoto faatasi tagata uma i luga o le laueleele atoa, o e sa lei fasiotia, vagana ai Eteru."},{"vNo":"13 ","txt":"Ma sa oo ina vaai Eteru i mea uma na fai e tagata; ma sa ia vaai o tagata sa mo Korianetuma ua faapotopoto faatasi i le autau a Korianetuma; ma o tagata sa mo Sesa ua faapotopoto faatasi i le autau a Sesa."},{"vNo":"14 ","txt":"O le mea lea, sa laua faapotopoto faatasi tagata mo le va o le fa tausaga, ina ia mafai ona la maua tagata uma o e sa i luga o le laueleele, ma ia mafai ona la maua le malosi uma e mafai ona la mauaina."},{"vNo":"15 ","txt":"Ma sa oo ina ua uma ona latou faapotopoto faatasi uma, o tagata taitoatasi i le autau na manao i ai o ia, faatasi ma a latou ava ma a latou fanau—o tane, fafine ma fanau ua faaauupegaina i auupega o taua, ua i ai talita, ma ufifatafata, ma pulou-tau; ma ua oofu e tusa ma ofu o le taua—sa latou savavali atu e faasasaga o le tasi i le isi e tau; ma sa latou tau i le aso atoa lena, ma sa le manumalo."},{"vNo":"16 ","txt":"Ma sa oo ina ua oo mai le po sa latou vaivai, ma malolo atu ia latou togalauapi; ma ina ua uma ona latou malolo atu i o latou togalauapi, sa amata ona latou uio ma laue mo le toesea o e ua fasiotia o o latou tagata; ma sa matua lava lo latou fetagisi, lo latou uio ma auega, sa latou matua saeia le ea."},{"vNo":"17 ","txt":"Ma sa oo i le aso na sosoo ai, sa latou toe o atu e tau, ma sa tele ma matautia lena aso; e ui i lea, sa latou le manumalo, ma ina ua toe oo mai le po sa latou saeia le ea ia latou tagi, ma a latou uio, ma a latou faavauvauga, mo le toesea o o latou tagata ua fasiotia."},{"vNo":"18 ","txt":"Ma sa oo ina toe tusi atu e Korianetuma se tusi ia Sesa, ua manao mai ia aua nei toe sau e tau, ae ia ona ave le malo, ma faasao ola o tagata."},{"vNo":"19 ","txt":"Ae faauta, ua le toe taumafai le Agaga o le Alii ia te i latou, ma ua maua e Satani le mana atoa i loto o tagata; ona ua tuu atu i latou i le maaa o o latou loto, ma le tauaso o o latou mafaufau, ina ia faaumatiaina i latou; o le mea lea na latou toe o atu ai e tau."},{"vNo":"20 ","txt":"Ma sa oo ina latou tau i lena aso atoa, ma ina ua oo mai le po sa latou momoe i luga o a latou pelu."},{"vNo":"21 ","txt":"Ma o le aso na sosoo ai sa latou tau seia oo mai le po."},{"vNo":"22 ","txt":"Ma ina ua oo mai le po sa latou onana i le ita, e pei o se tagata o le ua ona i le uaina; ma sa latou toe momoe i luga o a latou pelu."},{"vNo":"23 ","txt":"Ma o le aso na sosoo ai sa latou toe tau; ma ina ua oo mai le po ua latou pauu uma i le pelu vagana ai le lima sefulu ma le lua o tagata o Korianetuma, ma le ono sefulu ma le iva o tagata o Sesa."},{"vNo":"24 ","txt":"Ma sa oo ina latou momoe i luga o a latou pelu i le po lena, ma o le aso na sosoo ai sa latou toe tau, ma sa latou tau ma lo latou malosi ia latou pelu ma a latou talita, i le aso atoa lena."},{"vNo":"25 ","txt":"Ma ina ua oo mai le po sa totoe le tolu sefulu ma le lua o tagata o Sesa, ma le lua sefulu ma le fitu o tagata o Korianetuma."},{"vNo":"26 ","txt":"Ma sa oo ina latou aai ma momoe, ma sauniuni mo le oti i le aso na sosoo ai. Ma o i latou o ni tagata tino tetele ma malolosi e tusa ma le malolosi o tagata."},{"vNo":"27 ","txt":"Ma sa oo ina latou tau mo le va o le tolu itula, ma sa latou matapogia i le toto masaa."},{"vNo":"28 ","txt":"Ma sa oo ina ua lava le malosi na maua e tagata o Korianetuma e mafai ai ona latou savavali, sa fai o le a latou sosola mo o latou ola; ae faauta, sa tu ae Sesa, ma ana tagata foi, ma ia tauto i lona ita, o le a ia fasiotia Korianetuma, a leai o le a fano o ia i le pelu."},{"vNo":"29 ","txt":"O le mea lea, na ia tuliloa ai i latou, ma o le aso na sosoo ai na ia maua mai ai i latou; ma sa latou toe tau i le pelu. Ma sa oo ina ua latou pauu uma i le pelu, vagana ai Korianetuma ma Sesa, faauta sa matapogia Sesa i le toto masaa."},{"vNo":"30 ","txt":"Ma sa oo ina ua uma ona totoo o Korianetuma i luga o lana pelu, seia malolo laitiiti o ia, ona ia vavae ese lea o le ulu o Sesa."},{"vNo":"31 ","txt":"Ma sa oo ina ua uma ona ia vavae ese o le ulu o Sesa, sa tau tu tee ae Sesa i luga i ona lima ma pau ai; ina ua uma ona fiti o ia mo le manava, sa oti o ia."},{"vNo":"32 ","txt":"Ma sa oo ina pau Korianetuma i le eleele, ma avea e peiseai ua leai se ola o ia te ia."},{"vNo":"33 ","txt":"Ma sa fetalai mai le Alii ia Eteru, ma fofoga mai ia te ia: Alu atu ia. Ma sa alu atu o ia, ma vaai ua faataunuuina afioga uma a le Alii; ma sa ia faaumaina lana talafaamaumau; (ma ua ou le tusia se tasi vaeselau) ma sa ia natiaina i latou i se ala na maua ai e tagata o Limae."},{"vNo":"34 ","txt":"O lenei o upu mulimuli nei na tusia e Eteru: Pe finagalo le Alii ia ou liua, pe ou te mafatia i le finagalo o le Alii i la le tino, e le afaina, pe afai e faaolaina au i le malo o le Atua. Amene."}]}