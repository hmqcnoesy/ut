{"heading":"Ua sii mai e Iakopo upu a Senosa e uiga i le talafaatusa i le olive fanua ma le olive vao—Ua faatusa ia laau ia Isaraelu ma Nuuese—Ua faaataata mai le faataapeapeina ma le faapotopotoga o Isaraelu—Ua faia ni talafaatatau e uiga i sa Nifaē ma sa Lamanā ma le aiga uma o Isaraelu—O le a sulu Nuuese ia Isaraelu—E oo lava ina susunuina le togaolive. E tusa o le 544–421 T.L.M.","prevAbbr":"jacob","prevNo":4,"nextAbbr":"jacob","nextNo":6,"chapterTitle":"Iakopo(TM) 5","verses":[{"vNo":"1 ","txt":"Faauta, oʼu uso e, tou te lē manatua lo outou faitauina o upu a le perofeta o Senosa, na ia fetalai atu i le aiga o Isaraelu, e faapea:"},{"vNo":"2 ","txt":"Faalogo mai ia, E, outou e le aiga o Isaraelu, ma faalogo mai i aʼu upu, o se perofeta a le Alii."},{"vNo":"3 ","txt":"Aua faauta, ua faapea ona fetalai mai o le Alii, o le a Ou faatusaina oe, E, le aiga e o Isaraelu, i se laau olive fanua, na ave e se tagata ma tausi i lona togaolive; ma ua tupu aʼe, ma faasolo ina matua, ma amata ona pala."},{"vNo":"4 ","txt":"Ma sa oo ina alu atu le matai o le togaolive, ma sa vaai atu o ia ua amata ona pala o lana laau olive; ma sa fai ifo o ia: O le a ou teuina, ma eli faataamilo ai, ma tausi i ai, atonu o le a mafai ona fotu mai ai ni lala laiti ma muʼamuʼa, ma lē mate ai."},{"vNo":"5 ","txt":"Ma sa oo ina teu e ia le laau, ma eli faataamilo ai, ma tausi e tusa ma lana upu."},{"vNo":"6 ","txt":"Ma sa oo ina ua mavae ni aso e tele, sa amata ona totogo aʼe ai, ni nai lala laiti ma muʼamuʼa; ae faauta, sa amata ona mate lona tauluulu."},{"vNo":"7 ","txt":"Ma sa oo ina vaai atu i ai le matai o le togaolive, ona fai atu lea o ia i lana auauna: Ou te faanoanoa nei maʼumau atu lenei laau mai ia te aʼu; o le mea lea, alu atu ia ma faʼi mai ni lala mai se laau olive vao, ma aumai iinei ia te aʼu; ma o le a ta faʼi ese lala autu na ua amata ona mamae, ma ta lafoina i le afi ina ia susunuina i latou."},{"vNo":"8 ","txt":"Ma faauta, ua fetalai mai ai le Alii o le togaolive, Ou te ave le tele o lala laiti ma muʼamuʼa nei, ma o le a ou suluina i latou i soo se mea ou te loto i ai; ma o le a lē afaina ai pe afai e mate le aʼa o le laau lenei, ina ia mafai ona ou faasaoina lona fua mo aʼu. O le mea lea, o le a ou ave nei lala laiti ma muʼamuʼa, ma o le a ou suluina i latou i soo se mea ou te loto i ai."},{"vNo":"9 ","txt":"Ia e ave lala o le laau olive vao, ma sulu i totonu, e sui ai; ma o lala nei ua ou aveesea o le a ou lafoina i le afi ma susunu i latou, ina ia lē faaotaotā ai le fanua o loʼu togaolive."},{"vNo":"10 ","txt":"Ma sa oo ina faia e le auauna a le Alii o le togaolive e tusa ma le afioga a le Alii o le togaolive, ma ia sulu i totonu lala o le laau olive vao."},{"vNo":"11 ","txt":"Ma sa faatonu e le Alii o le togaolive ia eli faataamilo ai, ma teu, ma tausi, ma fai atu i lana auauna: Ou te faanoanoa neʼi maʼumau atu lenei laau mai ia te aʼu; o le mea lea, atonu ina ia mafai ona ou faasaoina ona aʼa ina ia lē mamate, ina ia mafai ona ou faasaoina i latou mo aʼu lava, o lea ua ou faia ai lenei mea."},{"vNo":"12 ","txt":"O le mea lea, alu ia i lou ala; vaavaai le laau, ma tausi i ai, e tusa ma aʼu upu."},{"vNo":"13 ","txt":"Ma o lala nei, o le a ou tuu i se vaega aupito mamao o loʼu togaolive, i soo se mea ou te loto i ai, e te lē popole i ai; ma ou te faia lenei mea ina ia mafai ona ou faasaoina mo aʼu lava lala moni o le laau; o lenei foi, ina ia mafai ona ou teuina o latou fua auā le tau, mo aʼu lava; ona ou te faanoanoa neʼi maʼumau atu mai ia te aʼu lenei laau ma ona fua."},{"vNo":"14 ","txt":"Ma sa oo ina maliu ese atu le Alii o le togaolive i lona ala, ma natia lala moni o le laau olive fanua i vaega sili ona mamao o le togaolive, o ni isi i se tasi mea, ma ni isi i se isi mea, e tusa ma lona loto ma lona finagalo."},{"vNo":"15 ","txt":"Ma sa oo ina mavae atu se taimi umi lava, ona fetalai atu lea o le Alii o le togaolive i lana auauna: Sau ia, ta o ifo i lalo i le togaolive, ina ia ta galulue i le togaolive."},{"vNo":"16 ","txt":"Ma sa oo ina maliu ifo le Alii o le togaolive, ma le auauna foi, i lalo i le togaolive e galulue ai. Ma sa oo ina fai mai le auauna i lona matai: Faauta, tagai ia; faauta i le laau."},{"vNo":"17 ","txt":"Ma sa oo ina silasila ma tagai atu le Alii o le togaolive i le laau na sulu i ai lala o le olive vao; ma ua ola talaulau ma ua amata ona fua mai. Ma sa silasila atu o ia ua lelei; ma o lona fua ua pei lava o le fua moni."},{"vNo":"18 ","txt":"Ma sa fetalai atu o ia i le auauna: Faauta, ua maua e lala o le olive vao le suavai mai aʼa o le olive fanua, ma ua maua e ona aʼa le malosi tele; ma ona o le malolosi tele o ona aʼa ua fua mai ai e lala olive vao fua fanua. O lenei, a na ta lē suluina i totonu nei lala, po ua mate le laau. Ma o lenei, faauta, o le a ou teuina fua e tele, ua fua mai e lenei laau; ma o ona fua o le a ou teuina mo aʼu lava, auā le tau."},{"vNo":"19 ","txt":"Ma sa oo ina fetalai atu le Alii o le togaolive i le auauna: Sau ia, ta o i le vaega aupito mamao o le togaolive, ma vaai pe lei fua mai foi e lala moni o le laau ni fua e tele, ina ia mafai ona ou teuina ni o latou fua mo aʼu lava, auā le tau."},{"vNo":"20 ","txt":"Ma sa oo ina la o atu i le mea na natia ai e le matai lala moni o le laau, ma sa fai atu o ia i le auauna: Tagai ia; ma sa vaai atu o ia i le lala muamua, ua fua mai ai ni fua e tele; ma sa vaai atu foi o ia ua lelei. Ma sa fai atu o ia i le auauna: Ave ni ona fua, ma teu auā le tau, ina ia mafai ona ou faasaoina mo aʼu lava; aua faauta, ua fai mai o ia, sa ou tausia i lenei taimi umi, ma ua fua mai ai fua e tele."},{"vNo":"21 ","txt":"Ma sa oo ina fai mai le auauna i lona matai: Aisea na e afio mai ai iinei e toto ai le laau lenei, po o le lala lenei o le laau? Aua faauta, o le fasi eleele lenei sa sili ona leaga i le fanua atoa o lou togaolive."},{"vNo":"22 ","txt":"Ma sa fetalai atu le Alii o le togaolive ia te ia: Aua e te faatonu mai ia te aʼu; sa ou iloa lava o se vaega leaga lenei o le eleele; o le mea lea, na ou fai atu ai ia te oe, na ou tausia ai i lenei taimi umi lava, ma ua e vaai ua fua mai ai ni fua e tele."},{"vNo":"23 ","txt":"Ma sa oo ina fetalai atu le Alii o le togaolive i lana auauna: Tagai iinei; faauta, sa ou totoina ai foi se isi lala o le laau; ma ua e iloa ua sili atu ona leaga o lenei fasi eleele nai lo le muamua. Ae, tagai i le laau. Sa ou tausia i lenei taimi umi, ma ua fua mai ai ni fua e tele; o lea, ia tau mai, ma teu auā le tau, ina ia mafai ona ou faasaoina mo aʼu lava."},{"vNo":"24 ","txt":"Ma sa oo ina toe fetalai atu le Alii o le togaolive i lana auauna: Tagai mai iinei, ma silasila i le isi foi lala, na ou totoina; faauta sa ou tausia foi, ma ua fua mai ai ni fua."},{"vNo":"25 ","txt":"Ma sa fetalai atu o ia i le auauna: Tagai mai iinei ma silasila i le lala mulimuli. Faauta, sa ou totoina lenei lala i se fasi eleele lelei; ma sa ou tausia i lenei taimi umi, ae ua nao se vaega o le laau ua fua mai i fua olive fanua, ae o le isi vaega o le laau ua fua mai i fua olive vao; faauta, sa ou tausia lenei laau e pei lava o isi laau."},{"vNo":"26 ","txt":"Ma sa oo ina fetalai atu le Alii o le togaolive i le auauna: Ia faʼi ese lala ua lē fua mai ai ni fua lelei, ma lafo i latou i le afi."},{"vNo":"27 ","txt":"Ae faauta, ua fai mai le auauna ia te ia: Ia ta teuina, ma eli faataamilo ai, ma tausi mo sina taimi umi laitiiti atu, ina atonu e mafai ona fua mai ai ni fua lelei mo oe, e mafai ona e teuina auā le tau."},{"vNo":"28 ","txt":"Ma sa oo ina tausi e le Alii o le togaolive ma le auauna a le Alii o le togaolive fua uma o le togaolive."},{"vNo":"29 ","txt":"Ma sa oo ina mavae atu se taimi umi lava, ona fetalai atu lea o le Alii o le togaolive i lana auauna: Sau ia, ta o i lalō i le togaolive, ina ia mafai ona ta toe galulue i le togaolive. Aua faauta, ua lata mai le taimi, ma ua lata ona oo mai o le iuga; o le mea lea, e ao ina ou teuina ai ni fua mo aʼu lava, auā le tau."},{"vNo":"30 ","txt":"Ma sa oo ina o ifo le Alii o le togaolive ma le auauna i lalo i le togaolive; ma la o atu i le laau sa faʼi ese ona lala moni, ae sulu i ai i totonu lala o le olive vao; ma faauta, ua fetiitii le laau i fua eseese uma."},{"vNo":"31 ","txt":"Ma sa oo ina tofo e le Alii o le togaolive ia fua, o fua eseese taitasi e tusa ma lona tele. Ma sa fetalai le Alii o le togaolive: Faauta, sa ta tausia lenei laau i lenei taimi umi, ma ua ou teuina mo aʼu lava fua e tele auā le tau."},{"vNo":"32 ","txt":"Ae faauta, o le taimi nei ua fua mai ai fua e tele, ae ua leai se fua e tasi ua lelei. Ma faauta, ua i ai ituaiga uma o fua leaga eseese; ma ua leai se aoga ia te aʼu, e ui ia ta galuega uma; ma o lenei ua ou faanoanoa neʼi maʼumau atu lenei laau mai ia te aʼu."},{"vNo":"33 ","txt":"Ma sa fetalai atu le Alii o le togaolive i le auauna: O se a se mea ta te faia i le laau, ina ia mafai ona ou toe faasao ni ona fua lelei mo aʼu lava?"},{"vNo":"34 ","txt":"Ma sa fai mai le auauna i lona matai: Faauta, ona sa e sulu i ai i totonu lala o le laau olive vao, ua latou fafagaina aʼa, ua ola ai i latou ma ua lē mamate ai; o le mea lea ua e silasila atu ai ua lelei pea i latou."},{"vNo":"35 ","txt":"Ma sa oo ina fetalai atu le Alii o le togaolive i lana auauna: Ua leai se aoga o le laau ia te aʼu, ma ua leai foi se aoga o ona aʼa ia te aʼu pe afai o le a fua mai ai pea fua leaga."},{"vNo":"36 ","txt":"E ui i lea, ua ou iloa o loo lelei pea aʼa, ma ua ou faasaoina i latou mo loʼu lava faamoemoe; ma ona o lo latou malolosi tele sa latou fua mai ai muamua ni fua lelei, mai lala o le olive vao."},{"vNo":"37 ","txt":"Ae faauta, ua tutupu tetele lala olive vao ma ua malolosi tele atu nai lo ona aʼa; ma ona ua manumalo lala olive vao i ona aʼa o lea ua fua mai ai i fua leaga e tele; ma ona ua fua mai ai fua leaga e tele naua ua e vaai atu ua amata ona mate; ma o le a vave ona matua, ma lafo ai i le afi, vagana ua ta faia se mea i le laau e faasao ai."},{"vNo":"38 ","txt":"Ma sa oo ina fetalai atu le Alii o le togaolive i lana auauna: Ta o i lalo i vaega aupito mamao o le togaolive, ma vaai pe ua fua mai foi e lala moni fua leaga."},{"vNo":"39 ","txt":"Ma sa oo ina la o ifo i lalo i vaega aupito mamao o le togaolive. Ma sa oo ina la silasila atu ua leaga foi fua o lala moni; ioe, le lala muamua ma le lona lua faapea foi ma le mulimuli; ma ua leaga uma i latou."},{"vNo":"40 ","txt":"Ma o fua olive vao o le lala mulimuli ua manumalo i le vaega lena o le laau sa fua mai ai fua lelei, ua oo lava ina mamae ai le lala ma pe."},{"vNo":"41 ","txt":"Ma sa oo ina tutulu le Alii o le togaolive, ma fetalai atu i le auauna: O le a se isi mea sa tatau ona ou faia mo loʼu togaolive?"},{"vNo":"42 ","txt":"Faauta, ua ou iloa ua leaga fua uma o le togaolive, vagana ai nei. Ae o lenei, o lala nei sa fua muamua mai ai fua lelei, ua leaga foi; ma o lenei ua le aoga uma laau o loʼu togaolive vagana ai le ta i lalo ma lafo i le afi."},{"vNo":"43 ","txt":"Ma faauta i le laau mulimuli lenei, lea ua mamae lona lala, sa ou totoina i se fasi eleele lelei; ioe, o se fasi eleele sa sili atu ona lelei ia te aʼu nai lo isi vaega uma o le fanua o loʼu togaolive."},{"vNo":"44 ","txt":"Ma sa e tagai foi sa ou tatuuina i lalo laau sa tumu ai lenei fasi eleele, ina ia mafai ona ou totoina ai o lenei laau i le mea sa i ai."},{"vNo":"45 ","txt":"Ma ua e tagai o se tasi o lona vaega ua fua mai i fua lelei, ae o se tasi o lona vaega ua fua mai i fua olive vao; ma ona sa ou le faʼiesea ona lala leaga ma lafo i latou i le afi, faauta, ua manumalo i latou i le lala lelei ua mamae ai."},{"vNo":"46 ","txt":"Ma o lenei, faauta, e ui i tausiga uma sa ta faia i loʼu togaolive, ua leaga ona laau, ua latou le fua mai i ni fua lelei; ma o laau nei sa ou faamoemoe e faasaoina, ina ia teu ni o latou fua mo aʼu lava, auā le tau. Ae faauta, ua avea i latou e pei o le laau o le olive vao, ma ua leai so latou aoga ae nao le tatuu i lalo ma lafo i le afi; ma ou te faanoanoa ona o le a maʼumau atu i latou mai ia te aʼu."},{"vNo":"47 ","txt":"Ae o le a ea se isi mea sili atu sa tatau ona ou faia i loʼu togaolive? Sa ou tuumāmā atu ea i ai loʼu lima, sa ou lē tausia ai? E leai, sa ou tausia, ma sa ou eli faataamilo ai, ma ou teuina, ma ou tuu i ai maniua; ma sa ou faaloaloa atu i ai loʼu lima e toetoe o le aso atoa, ma ua latalata mai le iuga. Ma ua ou faanoanoa o le a tatau ona ou tatuu i lalo laau uma o loʼu togaolive, ma lafo i latou i le afi ina ia susunuina i latou. O ai ea na faaleagaina loʼu togaolive?"},{"vNo":"48 ","txt":"Ma sa oo ina fai mai le auauna i lona matai: Pe lē o le maualuluga ea o lou togaolive—pe ona ua lē manumalo ea o latou lala i aʼa ua lelei? Ma ona ua manumalo lala i o latou aʼa, faauta ua vave tele atu lo latou tutupu nai lo le malolosi o aʼa, ua latou ave ai le malosi ia i latou lava. Faauta, ou te fai atu, pe lē o le pogai ea lenei ua faaleagaina ai laau o lou togaolive?"},{"vNo":"49 ","txt":"Ma sa oo ina fetalai atu le Alii o le togaolive i le auauna: Ta o atu ma tatuu i lalo laau o le togaolive ma lafo i latou i le afi, ina ia latou lē faatumutumuina le fanua o loʼu togaolive, ona ua uma ona ou faia o mea uma. O le a se isi mea sili atu sa tatau ona ou faia mo loʼu togaolive?"},{"vNo":"50 ","txt":"Ae faauta, sa fai mai le auauna a le Alii o le togaolive: Ia faasaosao pea mo sina taimi umiumi atu."},{"vNo":"51 ","txt":"Ona fetalai mai lea o le Alii: Ioe, o le a ou faasaosaoina mo sina taimi umiumi atu, ona ou te faanoanoa neʼi maʼumau atu mai ia te aʼu laau o loʼu togaolive."},{"vNo":"52 ","txt":"O le mea lea, ia ta ave ni lala mai lala o laau nei sa ou totoina i vaega aupito mamao o loʼu togaolive, ma ia ta suluina i latou i totonu o le laau na aumai ai i latou; ma ia ta faʼi ese mai le laau lala na ua sili atu ona oona o latou fua, ae sulu i totonu lala moni o le laau i le mea sa i ai."},{"vNo":"53 ","txt":"Ma o le a ou faia lenei mea ina ia lē mate le laau, ina atonu e mafai ai ona ou faasaoina mo aʼu lava ona aʼa mo loʼu lava faamoemoe."},{"vNo":"54 ","txt":"Ma, faauta, o aʼa o lala moni o le laau sa ou totoina i soo se mea na ou loto i ai, o loo ola pea; o le mea lea, ina ia mafai ona ou faasaoina i latou mo loʼu lava faamoemoe, o le a ou ave ai ni isi o lala o le laau lenei, ma o le a ou suluina i latou i totonu o i latou. Ioe, o le a ou suluina i totonu o i latou lala o lo latou laau tinā, ina ia mafai ona ou faasaoina foi o aʼa mo aʼu lava, a oo ai ina lava lo latou malolosi, atonu o le a latou fua mai ni fua lelei mo aʼu, ma oo ina mafai ona ou maua ai o le olioli i fua o loʼu togaolive."},{"vNo":"55 ","txt":"Ma sa oo ina la ave ni lala mai le laau moni ua liu laau vao, ma sulu i totonu o laau moni, ia ua liu laau vao foi."},{"vNo":"56 ","txt":"Ma sa la ave foi ni lala o laau moni ua liu laau vao, ma sulu i totonu o lo latou laau tinā."},{"vNo":"57 ","txt":"Ma sa fetalai atu le Alii o le togaolive i le auauna: Aua le faʼiesea lala vao mai laau, tau o latou ua sili ona oona; ma ia e sulu i ai i totonu o i latou e tusa ma le mea na ou fai atu ai."},{"vNo":"58 ","txt":"Ma o le a ta toe tausia laau o le togaolive, ma o le a ta teuina o latou lala; ma o le a ta faʼi ese mai laau lala ua matutua, ia o le a mamate, ma lafo i latou i le afi."},{"vNo":"59 ","txt":"Ma ou te faia lenei mea, atonu e maua ai e o latou aʼa le malosi ona o lo latou lelei; ma ona o le suiga o lala, ia mafai ona manumalo ai o le lelei i le leaga."},{"vNo":"60 ","txt":"Ma ona sa ou faasaoina lala moni ma o latou aʼa, ma ua ou toe suluina i totonu lala moni i lo latou laau tinā, ma ou faasaoina aʼa o lo latou laau tinā, ina atonu o le a mafai ona toe fua mai ai e laau o loʼu togaolive fua lelei; ma ina ia mafai ona ou toe maua ai o le olioli i fua o loʼu togaolive, ma, atonu e mafai ai ona ou olioli tele i loʼu faasaoina o aʼa ma lala o le fua muamua—"},{"vNo":"61 ","txt":"O le mea lea, ia e alu, ma valaaulia ni auauna, ina ia mafai ona tatou galulue i le togaolive ma le filiga ma lo tatou malosi, ina ia mafai ona tatou saunia le ala, ina ia mafai ona ou toe aumai ai le fua moni, le fua moni lea ua lelei ma silisili atu ona pele i lo isi fua uma."},{"vNo":"62 ","txt":"O le mea lea, ia tatou o atu ma galulue ma lo tatou malosi i le taimi mulimuli lenei, aua faauta, ua lata mai le iuga, ma o le taimi mulimuli lenei o le a ou teuina ai loʼu togaolive."},{"vNo":"63 ","txt":"Ia sulu lala i totonu; amata i lala mulimuli ina ia mafai ona muamua i latou, ma ina ia mafai ona mulimuli le muamua, ma eli faataamilomilo i laau, o laau matutua ma laau laiti, o le muamua ma le mulimuli; ma le mulimuli ma le muamua, ina ia mafai ona toe tausia uma i latou mo le taimi mulimuli."},{"vNo":"64 ","txt":"O le mea lea, ia eli faataamilo ia te i latou, ma teu i latou, ma toe maniua tasi i latou, mo le taimi mulimuli, ona ua lata mai le iuga. Ma afai e tutupu mai nei suluga mulimuli, ma fua mai ai le fua moni, ona outou saunia ai lea o le ala mo i latou, ina ia latou tutupu."},{"vNo":"65 ","txt":"Ma aʼo amata ona latou tutupu aʼe ia outou aveese lala e fua mai ai fua oona, e tusa ma le malolosi o lala lelei ma lo latou tetele; ma ia outou lē aveeseina uma o latou lala leaga i le taimi e tasi, neʼi malolosi tele atu o latou aʼa i lala ua sulu, ma mamate ai lala ua sulu, ma maʼumau atu ai laau o loʼu togaolive mai ia te aʼu."},{"vNo":"66 ","txt":"Ona ou te faanoanoa neʼi maʼumau atu laau o loʼu togaolive mai ia te aʼu; o le mea lea ia outou aveese ai lala leaga e tusa ma le tutupu aʼe o lala lelei, ina ia tutusa le malolosi o aʼa ma le tauluulu, sei oo ina manumalo le lelei i le leaga, ma tatuu i lalo lala leaga ma lafo i le afi, ina ia latou lē faaotaotaina le fanua o loʼu togaolive; ma o le a faapea ona ou tafi ese ai o le leaga mai loʼu togaolive."},{"vNo":"67 ","txt":"Ma o le a ou toe sulu lala o le laau moni i totonu o le laau moni;"},{"vNo":"68 ","txt":"Ma o lala o le laau moni o le a ou suluina i totonu o lala moni o le laau; ma o le a faapea ona ou toe tuufaatasia o i latou, ina ia latou fua mai fua moni, ma o le a tasi i latou."},{"vNo":"69 ","txt":"Ma o lala leaga o le a lafo ese, ioe, i fafo lava o le fanua atoa o loʼu togaolive; aua faauta, o le toe taimi lenei e tasi o le a ou teuina ai loʼu togaolive."},{"vNo":"70 ","txt":"Ma sa oo ina auina atu e le Alii o le togaolive lana auauna; ma sa alu atu le auauna ma faia e pei ona poloaiina ai o ia e le Alii, ma aumai e ia isi auauna; ma sa toaitiiti i latou."},{"vNo":"71 ","txt":"Ma sa fetalai atu le Alii o le togaolive ia te i latou: O atu ia, ma galulue i le togaolive, ma lo outou malosi. Aua faauta, o le taimi mulimuli lenei o le a ou tausia ai loʼu togaolive; ona ua latalata mai le iuga, ma ua vave ona oo mai o le tau; ma afai tou te galulue ma lo outou malosi faatasi ma aʼu o le a outou maua le olioli i le fua o le a ou teuina mo aʼu lava auā ua vave ona oo mai le taimi."},{"vNo":"72 ","txt":"Ma sa oo ina o atu auauna ma galulue ma lo latou malosi; ma sa galue foi le Alii o le togaolive faatasi ma i latou; ma sa latou usiusitai i poloaiga a le Alii o le togaolive i mea uma."},{"vNo":"73 ","txt":"Ma sa amata ona toe i ai o fua moni i le togaolive; ma sa amata ona tutupu o lala moni ma lauolaola tele; ma sa amata ona fati ese o lala vao ma lafo ese; ma sa latou tausia aʼa ma o latou tauluulu ia tutusa, e tusa ma lo latou malolosi."},{"vNo":"74 ","txt":"Ma sa faapea ona latou galulue, ma le filiga atoa, e tusa ma poloaiga a le Alii o le togaolive, seia oo lava ina uma ona lafo ese o lala leaga i fafo mai le togaolive, ma ua faasaoina e le Alii mo ia lava, ua toe avea ai le laau ma fua moni; ma sa avea i latou e peiseai o se tino e tasi; ma sa tutusa ia fua; ma ua faasaoina e le Alii o le togaolive mo ia lava le fua moni, sa sili ona pele ia te ia mai le amataga."},{"vNo":"75 ","txt":"Ma sa oo ina ua silasila atu le Alii o le togaolive ua lelei lona fua, ma ua lē toe leaga lona togaolive, sa valaau atu o ia i ana auauna, ma fetalai atu ia te i latou: Faauta, sa tatou tausia mo le taimi mulimuli lenei loʼu togaolive; ma sa outou tagai sa ou faia e tusa ma loʼu loto; ma ua ou faasaoina le fua moni, ua lelei, e pei lava ona sa i ai i le amataga. Ma amuia outou ona talu ai sa outou filiga e galulue faatasi ma aʼu i loʼu togaolive, ma tausi aʼu poloaiga, ma toe aumai ia te aʼu le fua moni, ma ua lē toe leaga loʼu togaolive, ma ua lafo ese le leaga, faauta, o le a outou maua le olioli faatasi ma aʼu ona o le fua o loʼu togaolive."},{"vNo":"76 ","txt":"Aua faauta, o le a ou teuina mo se taimi umi le fua o loʼu togaolive mo aʼu lava auā le tau, lea ua vave ona oo mai; ma o le taimi mulimuli lenei ua ou tausia ai loʼu togaolive, ma teuina, ma eli faataamilo ai, ma maniuaina; o le mea lea o le a ou teuina ai mo aʼu lava ni ona fua, mo se taimi umi lava, e tusa ma le mea na ou tautala atu ai."},{"vNo":"77 ","txt":"Ma a oo mai le taimi e toe oo mai ai lena fua leaga i loʼu togaolive, o le taimi lena o le a ou faia ai ia faaputuputu fua lelei ma fua leaga; ma o le fua lelei o le a ou faasaoina mo aʼu lava, aʼo le fua leaga o le a ou lafo ese i lona lava nofoaga. Ma ona oo mai ai lea o le tau ma le iuga; ma o loʼu togaolive o le a ou faia ia susunuina i le afi."}]}