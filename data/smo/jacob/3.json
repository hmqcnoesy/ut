{"heading":"E talia e e loto mamā le afioga malie a le Atua—Ua sili atu le amiotonu o sa Lamanā i lo sa Nifaē—Ua lapatai atu Iakopo e faasaga i le faitaaga, mataaitu, ma isi agasala uma. E tusa o le 544–421 T.L.M.","prevAbbr":"jacob","prevNo":2,"nextAbbr":"jacob","nextNo":4,"chapterTitle":"Iakopo(TM) 3","verses":[{"vNo":"1 ","txt":"Ae faauta, o aʼu, o Iakopo, ou te fia tautala atu ia te outou o e loto mamā. Ia outou tepa taulai atu i le Atua ma le mausali o le mafaufau, ma tatalo atu ia te ia ma le faatuatua tele, ma o le a ia faamafanafanaina outou i o outou puapuaga, ma o le a ia aioia a outou tagi, ma auina ifo faasalaga i luga o i latou o e latou te saili lo outou faafanoga."},{"vNo":"2 ","txt":"E, outou uma e o e loto mamā, ia ea ia o outou ulu ma tali le afioga malie a le Atua, ma taumamafa fiafia i lona alofa; aua tou te mafai, pe afai e mausali o outou mafaufau, e faavavau."},{"vNo":"3 ","txt":"Ae oi talofa, oi talofa, ia te outou o e ua le loto mamā, i latou ua eleelea pea i le aso nei i luma o le Atua; aua vagana ai ua outou salamo o le a fetuuina le laueleele ona o outou; ma o sa Lamanā o e ua lē eleelea e pei o outou, e ui ina fetuuina i latou i se fetuu tiga, o le a latou sasa ia te outou e oo lava ina seia faaumatiaina outou."},{"vNo":"4 ","txt":"Ma vagana ai ua outou salamo, ua vave ona oo mai o le taimi, o le a latou maua ai le laueleele o lo outou tofi, ma o le a taitai ese e le Alii le Atua e amiotonu mai totonu ia te outou."},{"vNo":"5 ","txt":"Faauta, o sa Lamanā o outou uso, o e ua outou inoino i ai ona o lo latou eleelea ma le fetuu ua oo mai i luga o o latou paʼu, ua sili atu ona amiotonu nai lo outou; ona ua latou lē faagaloina le poloaiga a le Alii, na tuu mai i lo tatou tamā—e faapea ia tatau ina nao le tasi le avā e i ai ia te i latou, ma e lē tatau ona i ai ni a latou palake, ma e lē tatau ona i ai ni faitaaga e faia e i latou."},{"vNo":"6 ","txt":"Ma o lenei, ua latou tausisi e tausi lenei poloaiga; o le mea lea, ona o lenei tausisi i le tausia o lenei poloaiga, o le a lē faaumatia ai i latou e le Alii le Atua, ae o le a alofa mutimutivale o ia ia te i latou, ma o le a avea i latou ma tagata faamanuiaina i se aso."},{"vNo":"7 ","txt":"Faauta, ua alolofa a latou tane ia latou avā, ma ua alolofa a latou avā ia latou tane; ma ua alolofa a latou tane ma a latou avā ia latou fanau; ma o lo latou lē talitonu ma lo latou inoino ia te outou e afua mai i le amioletonu o o latou tamā; o le mea lea, o le a se sili atu o lo outou lelei nai lo i latou, i le silafaga a lo outou Foafoa silisili?"},{"vNo":"8 ","txt":"E, oʼu uso e, ou te fefe ona vagana ai ua outou salamo ia outou agasala, o le a sili atu le papaʼe o o latou paʼu nai lo outou, pe a aumai outou faatasi ma i latou i luma o le nofoalii o le Atua."},{"vNo":"9 ","txt":"O le mea lea, ou te tuu atu ai ia te outou se poloaiga, o le afioga lea a le Atua, ia outou lē toe faifai faasaga ia te i latou ona o le uliuli o o latou paʼu; pe tou te faifai faasaga ia te i latou ona o lo latou eleelea; ae ia outou manatua lo outou lava eleelea, ma ia manatua o lo latou eleelea na ala mai ona o o latou tamā."},{"vNo":"10 ","txt":"O le mea lea, ia outou manatua a outou fanau, le ala ua outou faatiga ai o latou loto ona o le faataitaiga ua outou faatu i o latou luma; o lenei foi, ia outou manatua e mafai, ona o lo outou eleelea, ua outou aumai ai a outou fanau i le faafanoga, ma faafafa ai i luga o o outou ulu a latou agasala i le aso gataaga."},{"vNo":"11 ","txt":"E, oʼu uso e, faalogo mai ia i aʼu upu; fafagu mai mafaufau o o outou agaga; lulu outou lava ia ina ia outou feala mai le moe o le oti; ma tatala ese outou lava mai tiga o seoli ina ia lē mafai ona avea outou ma agelu a le tiapolo, e lafo i lena lepa afi ma le teiō o le oti faalua lea."},{"vNo":"12 ","txt":"Ma o lenei o aʼu, o Iakopo, e tele isi mea na ou tautala atu ai i le nuu o Nifae, na ou lapatai atu ai ia te i latou e faasaga i le faitaaga ma le mataaitu, ma ituaiga o agasala eseese uma, ma taʼu atu ia te i latou o latou iuga leaga matautia."},{"vNo":"13 ","txt":"Ma e le mafai ona tusia i luga o nei papatusi le tasi vaeselau o taualumaga a lenei nuu, ua amata nei ona faatoateleina; ae o le tele o a latou taualumaga ua tusia i luga o papatusi tetele, ma a latou taua, ma a latou finauga, ma nofoaiga a o latou tupu."},{"vNo":"14 ","txt":"O nei papatusi ua taʼua o papatusi a Iakopo, ma sa faia e le lima o Nifae. Ma ua ou faaiuina le tautala atu i nei upu."}]}