{"heading":"Ua leaga ma tutu maualalalo sa Nifaē ma sa Lamanā—Ua latou faasaua ma fasioti le tasi—Ua tatalo Mamona ia oo mai le alofa tunoa ma le agalelei i luga o Moronae e faavavau. E tusa o le 401–421 T.A.","sectionHeading":"O le tusi lona lua a Mamona i lona atalii o Moronae.","prevAbbr":"moro","prevNo":8,"nextAbbr":"moro","nextNo":10,"chapterTitle":"Moronae 9","verses":[{"vNo":"1 ","txt":"Lou atalii pele e, ua ou toe tusi atu ia te oe ina ia e iloa o loo ou ola pea; ae ou te tusi teisi e uiga i mea ua matua faanoanoa tele."},{"vNo":"2 ","txt":"Aua faauta, sa ou tauina se taua tuga ma sa Lamanā, lea sa matou le manumalo ai; ma ua pau Akeanetusi i le pelu, ma Lurama ma Emirona foi; ioe, ma ua toesea mai ia te i tatou se aofai tele o o tatou tagata sili ona lelei."},{"vNo":"3 ","txt":"Ma o lenei faauta, lou atalii e, ou te fefe nei faaumatia e sa Lamanā lenei nuu; ona ua latou le salamo, ma ua faaosooso pea i latou e Satani ia feitagai ma le tasi."},{"vNo":"4 ","txt":"Faauta, o loo ou galue pea e le aunoa ia te i latou; ma a ou tautala atu ia te i latou le afioga a le Atua ma le saolele latou te tetete ma feita faasaga mai ia te au; ma a ou le tautala atu foi ma le saolele ua latou faamaaa o latou loto e faasaga i ai; o le mea lea, ou te fefe nei mea ane ua le toe finafinau le Agaga o le Alii faatasi ma i latou."},{"vNo":"5 ","txt":"Ona ua latou matua feita tele e foliga mai ia te au ua leai so latou fefefe i le oti; ma ua toesea lo latou alofa, o le tasi i le isi; ma ua latou galala i le toto ma le taui ma sui e le aunoa."},{"vNo":"6 ","txt":"Ma o lenei, lou atalii pele e, e ui i lo latou maaa, ia ta galulue pea ma le filiga; aua afai ta te tuu le galulue, o le a aumai i taua i lalo o le tausalaga; ona ua i ai sa taua galuega e fai ao ta i ai i lenei fale apitaga omea, ina ia ta faatoilaloina le fili o le amiotonu uma, ma malolo ai o taua agaga i le malo o le Atua."},{"vNo":"7 ","txt":"Ma o lenei ou te tusi atu teisi e uiga i mafatiaga o lenei nuu. Aua e tusa ma le malamalama lea na ou maua mai ia Amorona, faauta, ua maua e sa Lamanā ni pagota e toatele, ia sa latou aumai mai le olo o Serisa; ma sa i ai tane, fafine, ma tamaiti."},{"vNo":"8 ","txt":"Ma o tane ma tamā o ia fafine ma tamaiti ua latou fasiotia; ma ua latou fafaga fafine i aano o a latou tane, ma tamaiti i aano o o latou tamā; ma ua latou le avatu ia te i latou se vai, vagana ai sina mea itiiti."},{"vNo":"9 ","txt":"Ma e ui i lenei mea inosia tele a sa Lamanā, ua le sili atu i le mea ua faia e o tatou tagata i Morianetuma. Aua faauta, e toatele afafine o sa Lamanā ua latou ave faapagota; ma ina ua uma ona latou aveesea mai ia te i latou o le mea lena ua silisili ona pele ma taua i luga o mea uma lava, o le lē gaōiā lea ma le mama—"},{"vNo":"10 ","txt":"Ma ina ua uma ona latou faia o lenei mea, sa latou fasioti i latou i se auala e silisili ona paaa, ua faatauga o latou tino seia oo ina feoti; ma ina ua uma ona latou faia o lenei mea, ua latou ai lotulotu o latou tino e pei o manu aivao, ona o le maaa o o latou loto; ma ua latou faia lenei mea o se faailoga o le toa."},{"vNo":"11 ","txt":"E, lou atalii pele e, e mafai faapefea e ni tagata faapenei, ua aunoa ma le tu malamalama—"},{"vNo":"12 ","txt":"(Ma e nao ni nai tausaga itiiti ua mavae atu, sa avea ai i latou ma ni tagata tu malamalama ma tauagafau)"},{"vNo":"13 ","txt":"Ae lou atalii e, e mafai faapefea e ni tagata faapenei, o e o lo latou fiafia ua i ai lea i le faia o mea inosia e tele—"},{"vNo":"14 ","txt":"E mafai faapefea ona tatou faamoemoe o le a taofi e le Atua lona aao i le faamasinoga e faasaga ia te i tatou?"},{"vNo":"15 ","txt":"Faauta, ua tagi ae loʼu loto: Oi talofa i lenei nuu. Afio mai ia, le Atua e, i le faamasinoga, ma natia a latou agasala, ma amioleaga, ma mea inosia mai luma o ou fofoga!"},{"vNo":"16 ","txt":"O lenei foi, lou atalii e, e toatele o fafine ua oti a latou tane, ma a latou tama teine, o loo nonofo pea i Serisa; ma o le vaega lena o meaai sa le avea e sa Lamanā, faauta, ua ave e le autau a Senifae, ma ua tuua ai i latou e feoai solo i soo se mea e mafai ona latou o atu i ai mo ni meaai; ma e toatele fafine matutua ua matapogia i ala ma feoti ai."},{"vNo":"17 ","txt":"Ma o le autau ua faatasi ma au ua vaivai; ma o autau a sa Lamanā o loo i le va o Serisa ma au; ma o le toatele o e na sosola atu i le autau a Arona ua pauu fasia i lo latou saua matautia faamanu."},{"vNo":"18 ","txt":"E, le leaga e o lou nuu! Ua latou aunoa ma le maopoopo ma aunoa ma le alofa mutimutivale. Faauta, o au ua nao se tagata, ma ua nao le malosi o se tagata ua ia te au, ma ua le mafai ona ou toe faamalosia au faatonuga."},{"vNo":"19 ","txt":"Ma ua latou malolosi ia latou faapiopioga; ma ua tutusa lo latou saua faamanu, ua latou le faasaoina se tasi, pe matutua pe laiti; ma ua latou fiafia i mea uma, vagana ai le mea lelei; ma o le mafatia o o tatou fafine ma a tatou fanau i luga o le laueleele atoa lenei ua sili atu i mea uma; ioe, e le mafai e le laulaufaiva ona faamatala, pe mafai foi ona tusia."},{"vNo":"20 ","txt":"Ma o lenei, lou atalii e, ou te le toe fia tautala umi atu e uiga i lenei vaaiga leaga matautia. Faauta, ua e iloa le amioleaga o lenei nuu; ua e iloa ua latou aunoa ma se mafaufau lelei, ma ua latou le toe lagona se lelei; ma o lo latou amioleaga ua sili atu i lo sa Lamanā."},{"vNo":"21 ","txt":"Faauta, lou atalii e, e le mafai ona fautua atu i latou i le Atua nei taia au e ia."},{"vNo":"22 ","txt":"Ae faauta, lou atalii e, ou te fautua atu oe i le Atua, ou te faalagolago ia Keriso ia faaolaina oe; ma ou te tatalo atu i le Atua ia faasaoina e ia lou ola, e molimauina le toe foi mai o ona tagata ia te ia, po o lo latou faafanoga atoa; ona ua ou iloa e o le a fano i latou vagana ai ua latou salamo ma toe foi mai ia te ia."},{"vNo":"23 ","txt":"Ma afai e fano i latou o le a pei o sa Iaretō, ona o lo latou saili ma le loto i ai o o latou loto, mo le toto ma le tauimasui."},{"vNo":"24 ","txt":"Ma afai e faapea o le a fano i latou, ua tatou iloa e toatele o tatou uso ua sosola atu ia sa Lamanā, ma e toatele atu foi ni isi o le a sosola atu ia te i latou; o le mea lea, ia e tusi teisi ni nai mea itiiti, pe afai e faasaoina oe ma o le a ou fano ma le vaai ia te oe; ae ou te faalagolago ia mafai ona lata ona ou vaai ia te oe; ona ua ia te au ni au talafaamaumau paia ou te manao e tuu atu ia te oe."},{"vNo":"25 ","txt":"Lou atalii e, ia e faamaoni ia Keriso; ma ia le avea mea ua ou tusia ma mea e te faanoanoa ai, e faamamafa ai oe i lalo sei e oti; ae talosia ia sii ae oe i luga e Keriso, ma talosia ia mau e faavavau i lou mafaufau ona mafatia ma lona maliu, ma le faaali mai o lona tino i o tatou tamā, ma lona alofa mutimutivale ma le tali-tiga, ma le faamoemoe o lona mamalu ma le ola faavavau."},{"vNo":"26 ","txt":"Ma talosia ia i ai, ma mau faatasi ma oe e faavavau, le alofa tunoa o le Atua le Tamā, o le o lona nofoalii ua maualuga i le lagi, ma lo tatou Alii o Iesu Keriso, o le ua afio i le itu aao taumatau o lona mana, seia oo ina pule o ia i mea uma. Amene."}]}