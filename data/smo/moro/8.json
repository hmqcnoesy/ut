{"heading":"O le papatisoina o tamaiti o se mea leaga inosia—Ua ola tamaiti laiti ia Keriso ona o le Togiola—O le faatuatua, salamo, agamalu ma le maualalo o le loto, mauaina o le Agaga Paia, ma le tumau e oo i le iuga, e tau i le olataga. E tusa o le 401–421 T.A.","prevAbbr":"moro","prevNo":7,"nextAbbr":"moro","nextNo":9,"chapterTitle":"Moronae 8","verses":[{"vNo":"1 ","txt":"O se tusi a lou tamā o Mamona, na tusi mai ia te au, o Moronae; ma sa tusi mai ia te au ae lei pine ona uma ona valaauina o au i le galuega. Ma sa faapenei ona ia tusi mai ia te au, fai mai:"},{"vNo":"2 ","txt":"Lou atalii pele e, Moronae, ou te olioli tele ona ua manatu mai lou Alii o Iesu Keriso ia te oe, ma ua ia valaauina oe i lana auaunaga, ma i lana galuega paia."},{"vNo":"3 ","txt":"Ou te manatu pea ia te oe i au talosaga, ma tatalo atu pea i le Atua le Tamā, i le suafa o lona Alo Paia, o Iesu, ia ona tausia oe, e ala i lona agalelei e le gata ma lona alofa tunoa, i le tumau i le faatuatua i lona suafa e oo i le iuga."},{"vNo":"4 ","txt":"Ma o lenei, lou atalii e, ou te tautala atu ia te oe e uiga i lena mea ua ou faanoanoa tele ai: aua ou te faanoanoa i le tutulai mai o ni finauga i totonu o outou."},{"vNo":"5 ","txt":"Aua, afai ua ou iloaina le mea moni, sa i ai ni finauga i totonu o outou e uiga i le papatisoina o a outou fanau laiti."},{"vNo":"6 ","txt":"Ma o lenei, lou atalii e, ou te manao ia e galue ma le filiga, ina ia aveeseina lenei sese tele mai totonu o outou; ona, o le faamoemoe lenei ua ou tusia ai lenei tusi."},{"vNo":"7 ","txt":"Aua e lei pine ona mavae ona ou iloa o nei mea mai ia te oe, sa ou ole atu i le Alii e uiga i le mataupu. Ma sa oo mai ia te au le afioga a le Alii e ala i le mana o le Agaga Paia, ua fetalai mai:"},{"vNo":"8 ","txt":"Faalogo mai i upu a Keriso, lou Togiola, lou Alii ma lou Atua. Faauta, ou te lei sau i le lalolagi e valaau atu i e amiotonu ae o e agasala ia salamo; ua le manaomia e e ua maloloina se fomai, ae o i latou o e ua mamai; o le mea lea, ua maloloina tamaiti laiti, ona ua le mafai ona latou faia se agasala; o le mea lea ua aveese mai ia te i latou, ia te au, le fetuu o Atamu, ua leai ai sona mana i luga o i latou; ma ua aveese atu le tulafono o le peritomeina, e ala ia te au."},{"vNo":"9 ","txt":"Ma o le ala lenei na faaali mai ai e le Agaga Paia ia te au le afioga a le Atua; o le mea lea, lou atalii pele e, ua ou iloa ai o se ula totoa i luma o le Atua, lo outou papatisoina o fanau laiti."},{"vNo":"10 ","txt":"Faauta ou te fai atu ia te outou o le mea lenei ia outou aoao atu—o le salamo ma le papatisoga ia i latou o e ua tali atu ma mafai ona faia le agasala; ioe, aoao atu i matua e tatau ona latou salamo ma papatisoina, ma faalotomaualalalo i latou lava e pei o a latou fanau laiti, ma o le a faaolaina ai i latou uma faatasi ma a latou fanau laiti."},{"vNo":"11 ","txt":"Ma e le manaomia e a latou fanau laiti se salamo, po o le papatisoga. Faauta, o le papatisoga ua mo le salamo i le faataunuuina o poloaiga mo le faamagaloina o agasala."},{"vNo":"12 ","txt":"Ae o fanau laiti ua ola ia Keriso, mai lava i le faavaega o le lalolagi; afai ua le faapea, o le Atua o se Atua faaauau, ma o se Atua feliuliuai foi, ma o se ua faailoga tagata; ona o le a le toatele o fanau laiti ua feoti e aunoa ma le papatisoga!"},{"vNo":"13 ","txt":"O le mea lea, afai e le mafai ona faaolaina o fanau laiti e aunoa ma le papatisoga, po ua latou o atu i le seoli e le gata."},{"vNo":"14 ","txt":"Faauta ou te fai atu ia te oe, o ia o le ua manatu ua manaomia e fanau laiti le papatisoga ua i ai o ia i le au oona ma fusi o le amioletonu; aua ua le i ai ia te ia le faatuatua, faamoemoe, po o le alofa mama; o le mea lea, afai e vavae ese o ia ao i ai ia te ia lea manatu, o le a alu ifo o ia i lalo i seoli."},{"vNo":"15 ","txt":"Ona ua matua leaga lava le amioleaga o le manatu e faapea e faaolaina e le Atua se tasi tamaitiiti ona ua papatisoina, ae o le a fano le tasi ona ua le papatisoina."},{"vNo":"16 ","txt":"Oi talofa ia te i latou e faapiopioina ala o le Alii i lenei ala, ona o le a fano i latou vagana ai ua latou salamo. Faauta, ou te tautala atu ma le lotoa, ona ua ou maua le pule mai le Atua; ma ou te le fefe po o a mea e mafai ona faia e tagata; ona e lafo ese i fafo e le alofa ua atoatoa le fefe uma."},{"vNo":"17 ","txt":"Ma ua tumu au i le alofa mama, le alofa tumau-faavavau lea; o le mea lea, ua tutusa fanau laiti uma ia te au; o le mea lea, ua ou alofa i fanau laiti i se alofa ua atoatoa; ma ua tutusa i latou uma ma ua tofusia i le olataga."},{"vNo":"18 ","txt":"Ona ua ou iloa o le Atua e le o se Atua faaauau, po o se tagata ua feliuliuai; ae ua le feliuliuai o ia mai le faavavau atoa i le faavavau atoa."},{"vNo":"19 ","txt":"E le mafai e fanau laiti ona salamo; o le mea lea, o se amioleaga tele le faafitia o le alofa mutimutivale mama o le Atua mai ia te i latou, ona ua ola uma i latou ia te ia ona o lona alofa mutimutivale."},{"vNo":"20 ","txt":"Ma o ia o le e fai mai e manaomia e fanau laiti le papatisoga ua ia faafitia le alofa mutimutivale o Keriso, ma fai ma meanoa lana togiola ma le mana o lana togiola."},{"vNo":"21 ","txt":"Oi talofa i e faapea, ona ua latou onofia i le oti, seoli, ma le mafatia e le gata. Ou te tautala atu ia upu ma le lotoa; ua poloaiina ai au e le Atua. Ia outou faalogo i ai ma uai i ai, a leai o le a tutu e faasaga ia te outou i le nofoa-faamasino o Keriso."},{"vNo":"22 ","txt":"Aua faauta, ua ola fanau laiti uma ia Keriso, ma i latou uma foi o e ua aunoa ma le tulafono. Aua e oo mai le mana o le togiola i luga o i latou uma o e ua aunoa ma le tulafono; o le mea lea, o ia o le ua le tausalaina, po o ia o le ua le i lalo o se tausalaga, e le mafai ona salamo; ma o e faapena ua le aoga i ai le papatisoga—"},{"vNo":"23 ","txt":"Ae o se ulaga i luma o le Atua, ua faafitia ai le alofa mutimutivale o Keriso, ma le mana o lona Agaga Paia, ma le tuuina atu o le faalagolago i galuega mamate."},{"vNo":"24 ","txt":"Faauta, lou atalii e, e le tatau lava ona i ai o lenei mea; ona o le salamo e mo i latou ua i ai i lalo o le tausalaga ma lalo o le fetuu o le tulafono ua solia."},{"vNo":"25 ","txt":"Ma o fua muamua o le salamo o le papatisoga; ma o le papatisoga e oo mai e ala i le faatuatua e faataunuu ai poloaiga; ma o le faataunuuina o poloaiga e maua ai le faamagaloina o agasala;"},{"vNo":"26 ","txt":"Ma o le faamagaloina o agasala e maua ai le agamalu, ma le maualalo o le loto; ma o le agamalu ma le maualalo o le loto e oo mai ai le asiasiga a le Agaga Paia, o le Faamafanafana lea na te faatumuina le tagata i le faamoemoe ma le alofa atoatoa, o le alofa lea e tumau e ala i le filiga i le tatalo, seia oo mai le iuga, pe a mau le au paia uma faatasi ma le Atua."},{"vNo":"27 ","txt":"Faauta, lou atalii e, o le a ou toe tusi atu ia te oe pe a le vave ona ou alu atu i fafo e faasaga ia sa Lamanā. Faauta, o le faamaualuluga o lenei atunuu, po o tagata o sa Nifaē, ua faamaonia ai lo latou faaumatiaga vagana ai o le a latou salamo."},{"vNo":"28 ","txt":"Ia e tatalo mo i latou, lou atalii e, ina ia oo mai le salamo ia te i latou. Peitai faauta, ou te fefe nei le toe taumafai le Agaga ia te i latou; ma i le vaega lenei o le laueleele, o loo latou saili foi e tuu i lalo le mana ma le pule atoa lea ua sau mai le Atua; ma ua latou teena le Agaga Paia."},{"vNo":"29 ","txt":"Ma ina ua uma ona latou teena se malamalama tele faapea naua, lou atalii e, o le a vave ona fano o i latou, i le faataunuuina o valoaga na fetalaia e perofeta, faapea foi ma fetalaiga a lo tatou Faaola lava ia."},{"vNo":"30 ","txt":"Tofa ia, lou atalii e, seia ou tusi atu ia te oe, pe seia ou toe feiloai ma oe. Amene."}]}