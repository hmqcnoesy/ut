{"heading":"E ave e e amioleaga le upumoni o se mea faigata—Ua faaipoipo atalii o Liae i afafine o Isamaeli—Ua taitai e le Liahona lo latou ala i le vao—Ua tusia i le Liahona savali mai le Alii mai lea taimi i lea taimi—Ua oti Isamaeli; ua muimui lona aiga ona o puapuaga. E tusa o le 600–592 T.L.M.","prevAbbr":"1-ne","nextAbbr":"1-ne","prevNo":15,"nextNo":17,"chapterTitle":"1Nifae 16","prevTitle":"1Nifae 15","nextTitle":"1Nifae 17","verses":[{"vNo":1,"txt":"Ma o lenei sa oo ina ua uma ona faaiu e aʼu, o Nifae, le tautala atu i oʼu uso, faauta sa latou fai mai ia te aʼu: Ua e taʼu mai ia te i matou ni mea faigata, ua sili atu nai lo mea e mafai ona matou gafatia."},{"vNo":2,"txt":"Ma sa oo ina ou fai atu ia te i latou, ua ou iloa ua ou tautala atu i mea faigata e faasaga i e amioleaga, e tusa ma le upumoni; ma ua ou taumamāina e amiotonu, ma molimau atu o le a sii aʼe i latou i luga i le aso gataaga; o le mea lea, e ave e tagata ua sala le upumoni o se mea faigata, ona e tuia ai i latou i le totonugalemu lava."},{"vNo":3,"txt":"Ma o lenei oʼu uso e, a na fai ua outou amiotonu ma fia faalogologo i le upumoni, ma uaʼi atu i ai, ina ia mafai ona outou savavali tonu i luma o le Atua, po ua outou lē muimui ona o le upumoni, ma fai mai: Ua e tautala mai mea faigata e faasaga ia te i matou."},{"vNo":4,"txt":"Ma sa oo ina apoapoai atu aʼu o Nifae, sa ʼou i oʼu uso, ma le filiga atoa, ia tausi i poloaiga a le Alii."},{"vNo":5,"txt":"Ma sa oo ina latou faamaualalaloina i latou lava i luma o le Alii; sa oo ina ou maua ai le olioli ma faamoemoega tetele mo i latou, o le a latou savavali i ala o le amiotonu."},{"vNo":6,"txt":"O lenei, o nei mea uma sa tautalaina ma faia aʼo nofo loʼu tamā i se faleie i le vanu na ia faaigoaina o Lemuelu."},{"vNo":7,"txt":"Ma sa oo ina ave e aʼu, o Nifae, se tasi o afafine o Isamaeli e fai ma aʼu ava; o lenei foi, sa ave e oʼu uso ni isi o afafine o Isamaeli e faiava i ai; ma sa ave foi e Sorama le afafine ulumatua o Isamaeli e faiava i ai."},{"vNo":8,"txt":"Ma sa faapea ona faataunuuina e loʼu tamā poloaiga uma a le Alii sa tuu mai ia te ia. Ma o aʼu foi, o Nifae, sa faamanuiaina tele lava e le Alii."},{"vNo":9,"txt":"Ma sa oo ina fetalai mai le siufofoga o le Alii i loʼu tamā i le po, ma poloaiina o ia e tatau ia te ia ona alu lana malaga i le vao i le aso na sosoo ai."},{"vNo":10,"txt":"Ma sa oo ina ua tulai aʼe lou tamā i le taeao, ma alu atu i le faitotoa o le faleie, sa vaaia e ia i luga o le eleele, ma lona ofo tele, se polo lapotopoto sa uiga ese lava lona gaosiga; ma sa gaosia lea polo i le apamemea sili ona lelei. Ma i totonu o le polo sa i ai ni vae se lua; ma o le tasi vae sa faasino mai ai le ala e tatau ona matou o ai i le vao."},{"vNo":11,"txt":"Ma sa oo ina matou faaputuputu faatasi soo se mea sa tatau ona matou ave i le vao, ma le vaega uma na totoe o a matou tapenapenaga na foai mai e le Alii ia te i matou; ma sa matou ave fatu o ituaiga eseese uma ina ia mafai ona matou avea i le vao."},{"vNo":12,"txt":"Ma sa oo ina matou ave o matou faleie ma malaga atu i le vao, e sopo atu i le vaitafe o Lamana."},{"vNo":13,"txt":"Ma sa oo ina matou malaga mo le va o aso e fa, toeitiiti ane lava agai atu i le itu i saute-sautesasaʼe, ma sa matou toe faatutu o matou faleie; ma sa matou taʼua le igoa o le nofoaga o Sasera."},{"vNo":14,"txt":"Ma sa oo ina matou ave a matou aufana ma a matou ufanafana, ma o atu i le vao e fasi mai ni meaai mo o matou aiga; ma ina ua uma ona matou fasi o meaai mo o matou aiga sa matou toe foi mai i o matou aiga i le vao, i le nofoaga o Sasera. Ma sa matou toe o atu i le vao, e mulimuli agai i le itu lava e tasi, ma tausisi i vaega aupito sili ona lafulemu o le vao, sa i tuaoi lata ane i le Sami Ulaula."},{"vNo":15,"txt":"Ma sa oo ina matou malaga mo le va o aso e tele, ma fasi meaai i le ala, ia matou aufana ma a matou ufanafana ma a matou maa ma a matou maata."},{"vNo":16,"txt":"Ma sa matou mulimuli i faasinoga a le polo, ia sa taitaia ai i matou i vaega aupito sili ona lafulemu o le vao."},{"vNo":17,"txt":"Ma ina ua mavae ona matou malaga mo le va o aso e tele, sa matou faatutu o matou faleie mo se vaitaimi, ina ia mafai ona matou toe malolo ma maua mai ni meaai mo o matou aiga."},{"vNo":18,"txt":"Ma sa oo aʼo alu atu aʼu, o Nifae, e fasi meaai, faauta, sa gau laʼu aufana, lea sa gaosia i le sila e sili ona lelei; ma ina ua mavae ona gau o laʼu aufana, faauta, sa feitai oʼu uso ia te aʼu ona ua lē aoga laʼu aufana, ona sa matou lē maua se meaai."},{"vNo":19,"txt":"Ma sa oo ina matou foi mai i o matou aiga e aunoa ma ni meaai, ma ona sa vaivai tele, ona o la latou malaga, sa mafatia tele i latou i le fia aai."},{"vNo":20,"txt":"Ma sa oo ina amata ona muimui tele Lamana ma Lemuelu ma atalii o Isamaeli, ona o o latou mafatiaga ma puapuaga i le vao; ma sa amata foi ona muimui o loʼu tamā e faasaga i le Alii lona Atua; ioe, ma sa faanoanoa tele i latou uma, sa oo lava ina latou muimui e faasaga i le Alii."},{"vNo":21,"txt":"O lenei sa oo ina o puapuagatia aʼu, o Nifae, faatasi ma oʼu uso ona ua lē aoga laʼu aufana, ma sa vaivai foi le memeʼi o a latou aufana, sa amata ona matua faigata tele, ioe, sa oo ina lē mafai ona matou maua o se meaai."},{"vNo":22,"txt":"Ma sa oo ina, sa tele ona tautala atu aʼu o Nifae, i oʼu uso, ona ua latou toe faamaaa o latou loto, na oo lava i le tomumumu e faasaga i le Alii lo latou Atua."},{"vNo":23,"txt":"Ma sa oo ina faia e aʼu o Nifae mai se laau se aufana, ma mai i se laau saʼo, se ufanafana; o le mea lea, sa ou faaauupegaina ai aʼu lava i se aufana ma se ufanafana, faatasi ma se maata ma ni maa. Ma sa ou fai atu i loʼu tamā: O fea ou te alu i ai e maua mai ai ni meaai?"},{"vNo":24,"txt":"Ma sa oo ina ole atu o ia i le Alii, ona ua latou faamaualalaloina i latou lava ona o aʼu upu; ona e tele mea sa ou fai atu ai ia te i latou i le malosi o loʼu agaga."},{"vNo":25,"txt":"Ma sa oo ina tulei mai le siufofoga o le Alii i loʼu tamā; ma sa aoaiina moni lava o ia ona o lona muimui e faasaga i le Alii, sa oo ina ave ifo o ia i lalo i le loloto o le faanoanoa."},{"vNo":26,"txt":"Ma sa oo ina fetalai mai le siufofoga o le Alii ia te ia: Inā vaai ia i le polo, ma vaai i mea ua tusia ai."},{"vNo":27,"txt":"Ma sa oo ina ua vaai atu loʼu tamā i mea na tusia i le polo, sa fefe o ia ma gatete tele lava, ma sa faapea foi oʼu uso ma atalii o Isamaeli ma a matou ava."},{"vNo":28,"txt":"Ma sa oo ina vaai atu aʼu o Nifae, sa ʼou vaai i vae sa i totonu o le polo, ua ola i laua e tusa ma le faatuatua ma le filiga ma le gauaʼi sa matou tuu atu i ai."},{"vNo":29,"txt":"Ma sa tusia foi i o laua luga se tusitusiga fou, lea na manino i le faitau, lea na tuu mai ai ia te i matou le malamalamaaga e uiga i ala o le Alii; ma sa tusia ma suia ia tusitusiga mai lea taimi i lea taimi, e tusa ma le faatuatua ma le filiga sa matou tuu atu i ai. Ma ua faapea ona tatou vaai ai e mafai e le Alii ona faataunuu mea tetele i ala faatauvaa."},{"vNo":30,"txt":"Ma sa oo ina alu atu aʼu, o Nifae, i luga i le tumutumu o le mauga, e tusa ma faatonuga sa tuuina mai i le polo."},{"vNo":31,"txt":"Ma sa oo ina ou fasi manu ʼaivao, sa oo ina ou maua ai meaai mo o matou aiga."},{"vNo":32,"txt":"Ma sa oo ina ou foi mai i o matou faleie, ma faafuata mai manu na ou fasia; ma o lenei ina ua latou vaai mai ua ou maua ni meaai, sa latou olioli lava! Ma sa oo ina latou faamaualalalo i latou lava i luma o le Alii, ma avatu le faafetai ia te ia."},{"vNo":33,"txt":"Ma sa oo ina matou toe ave la matou malaga, ma alu toeitiiti ane i le ala e tasi e pei o le amataga; ma ina ua mavae ona matou malaga mo le va o aso e tele sa matou toe faatutu o matou faleie, ina ia mafai ona matou malolo mo le va o se taimi."},{"vNo":34,"txt":"Ma sa oo ina maliu Isamaeli, ma sa lagomau o ia i le nofoaga sa taʼua o Naoma."},{"vNo":35,"txt":"Ma sa oo ina faanoanoa tele lava afafine o Isamaeli, ona o le maliu o lo latou tamā, ma ona o o latou puapuaga i le vao; ma sa latou muimui faasaga i loʼu tamā, ona ua ia aumai i latou i fafo o le laueleele o Ierusalema, fai mai: Ua oti lo matou tamā; ioe, ma ua tele ona matou feoaʼi solo i le vao, ma ua matou mafatia i le tele o puapuaga, le fia aai, le fia inu, ma le vaivai; ma a mavae atu nei mafatiaga uma o le a matou fano lava i le vao i le fia aai."},{"vNo":36,"txt":"Ma sa faapea ona latou muimui faasaga i loʼu tamā, ma faasaga mai foi ia te aʼu; ma sa latou mananao e toe foi atu i Ierusalema."},{"vNo":37,"txt":"Ma sa fai atu Lamana ia Lemuelu ma atalii foi o Isamaeli: Faauta, ia tatou fasioti lo matou tamā, ma lo matou uso foi o Nifae, o lē ua ia ave i ona luga e fai ma o tatou pule ma o tatou aoao, o e o ona uso matutua."},{"vNo":38,"txt":"O lenei, ua fai mai o ia na fetalai mai le Alii ia te ia, ma na auauna mai foi agelu ia te ia. Ae faauta, ua tatou iloa ua pepelo o ia ia te i tatou; ma ua ia taʼu mai nei mea ia te i tatou, ma ua ia faia le tele o mea i lona poto faitogafiti, ina ia mafai ona ia faasese o tatou mata, i lona manatu, atonu, ia mafai ai ona ia taitai ese atu i tatou i se vao uiga ese; ma a uma ona ia taitai ese atu o i tatou, ua manatu o ia e fai o ia ma tupu ma pule ia i tatou, ina ia mafai ona ia faia ia te i tatou e tusa ma lona loto ma lona manao. Ma sa faapea le ala na faaoso aʼe ai e loʼu uso o Lamana o latou loto i le ita."},{"vNo":39,"txt":"Ma sa oo ina faatasi mai le Alii ia te i matou, ioe, sa oo ina oo mai lava le siufofoga o le Alii ma fetalai mai upu e tele ia te i latou, ma sa aoaiina malosi lava i latou; ma ina ua uma ona aoaiina o i latou e le siufofoga o le Alii, sa latou liliu ese lo latou ita, ma salamo ia latou agasala, sa oo ina toe faamanuiaina i matou e le Alii i meaai, na matou lē fano ai."}]}