{"heading":"Ua toe foi atu atalii o Liae i Ierusalema ma valaaulia Isamaeli ma lona auaiga ia latou auai faatasi ma i latou i la latou malaga—Ua fouvale Lamana ma isi—Ua apoapoai atu Nifae i ona uso ia faatuatua i le Alii—Ua latou saisai o ia i maea ma fuafua e faaumatia o ia—Ua tatalaina o ia i le mana o le faatuatua—Ua talosaga ona uso mo se faamagaloga—Ua osi e Liae ma lana aumalaga taulaga ma taulaga mu. E tusa o le 600–592 T.L.M.","prevAbbr":"1-ne","prevNo":6,"nextAbbr":"1-ne","nextNo":8,"chapterTitle":"1Nifae 7","verses":[{"vNo":"1 ","txt":"Ma o lenei ou te manao ia outou iloa, ina ua uma ona faaiʼu e loʼu tamā, o Liae, le vavalo mai e uiga i ana fanau, sa oo ina toe fetalai mai le Alii ia te ia, ua faapea mai, ua lē tatau ia te ia, o Liae, ona ia ave nao lona auaiga i le vao; ae e tatau i ona atalii ona ave ni afafine e faiavā i ai, ina ia mafai ona latou fanauina ni fanau mo le Alii i le laueleele o le folafolaga."},{"vNo":"2 ","txt":"Ma sa oo ina poloaiina o ia e le Alii e tatau ia te aʼu, o Nifae, ma oʼu uso, ona toe foi atu i le laueleele o Ierusalema ma aumai i le vao Isamaeli ma lona aiga."},{"vNo":"3 ","txt":"Ma sa oo ina toe o atu aʼu, o Nifae, faatasi ma oʼu uso, i le vao matou te o aʼe i Ierusalema."},{"vNo":"4 ","txt":"Ma sa oo ina matou o aʼe i luga i le fale o Isamaeli, ma sa talileleia i matou i le silafaga a Isamaeli, sa oo ina matou fai atu ia te ia fetalaiga a le Alii."},{"vNo":"5 ","txt":"Ma sa oo ina faamaluluina e le Alii le loto o Isamaeli, ma lona auaiga foi, sa oo ina latou malaga ifo faatasi mai i matou i le vao i le faleie o lo matou tamā."},{"vNo":"6 ","txt":"Ma sa oo ina matou malaga i le vao, faauta o Lamana ma Lemuelu, ma le toalua o afafine o Isamaeli, ma atalii e toalua o Isamaeli ma o laua aiga, ua fouvale ia te i matou; ioe, ia te aʼu, o Nifae, ma Sama, ma lo latou tamā, o Isamaeli, ma lana avā, ma isi ona afafine e toatolu."},{"vNo":"7 ","txt":"Ma sa oo i lea fouvalega, sa latou mananao ai e toe foi atu i le laueleele o Ierusalema."},{"vNo":"8 ","txt":"Ma o lenei, o aʼu, o Nifae, ona o loʼu faanoanoa ona o le maaa o o latou loto, o lea na ou tautala atu ai ia te i latou, ua ou fai atu, ioe, ia Lamana lava ma ia Lemuelu: Faauta, o oulua o oʼu uso matutua, ma ua faapefea ona oulua maaa tele i o oulua loto, ma tauaso tele i o oulua mafaufau, ua oulua manaomia ai aʼu, lo oulua uso laitiiti, ona tatau ona tautala atu ia te oulua, ioe, ma fai se faataitaiga mo oulua?"},{"vNo":"9 ","txt":"Pe ua faapefea ea ona oulua lē faalogo i fetalaiga a le Alii?"},{"vNo":"10 ","txt":"Pe ua faapefea ea ona galo ia te oulua sa oulua vaai i se agelu a le Alii?"},{"vNo":"11 ","txt":"Ioe, ma ua faapefea ea ona galo ia te oulua mea tetele na faia e le Alii mo i tatou, i le laveaiina o i tatou mai lima o Lapana, ma ina ia tatou maua ai foi talafaamaumau?"},{"vNo":"12 ","txt":"Ioe, ma ua faapefea ona galo ia te oulua e mafai e le Alii ona fai mea uma e tusa ai ma lona finagalo, mo le fanauga a tagata, pe afai latou te faaaoga le faatuatua ia te ia? O le mea lea, ia tatou faamaoni ia te ia."},{"vNo":"13 ","txt":"Ma afai tatou te faamaoni ia te ia, tatou te maua le laueleele o le folafolaga; ma o le a outou iloa i se taimi o i lumanai o le a faataunuuina lava le fetalaiga a le Alii e uiga i le faaumatiaga o Ierusalema; ona e ao ina faataunuuina mea uma na fetalai mai ai le Alii e uiga i le faaumatiaga o Ierusalema."},{"vNo":"14 ","txt":"Aua faauta, ua lata ona lē toe taumafai o le Agaga o le Alii ia te i latou; aua faauta, ua latou teena perofeta, ma ua latou lafoina Ieremia i le falepuipui. Ma sa latou saili e aveese le ola o loʼu tamā, ua oo ai ina latou tuli ese o ia mai le laueleele."},{"vNo":"15 ","txt":"O lenei faauta, ou te fai atu ia te outou afai tou te foi atu i Ierusalema o le a outou fano foi faatasi ma i latou. Ma o lenei, afai tou te filifili i ai, o atu i luga i le laueleele, ma ia manatua upu ua ou tautala atu ai ia te outou, afai tou te o atu o le a outou fano foi; ona ua faapea ona uunaia o aʼu e le Agaga o le Alii e tatau ona ou tautala atu ai."},{"vNo":"16 ","txt":"Ma sa oo ina ua uma ona tautala atu o aʼu, o Nifae, i nei upu, i oʼu uso, sa laua feitai ia te aʼu. Ma sa oo ina fetagofi mai o laua lima ia te aʼu, aua faauta, sa laua feitai tele, ma laua noatia aʼu i maea, aua sa laua saili e aveese loʼu ola, ina ia latou tuu aʼu i le vao ia ʼaia e manu feai."},{"vNo":"17 ","txt":"Peitai sa oo ina ou tatalo atu i le Alii, ua ou fai atu: Le Alii e, e tusa ma loʼu faatuatua ia te oe, sei e laveaia aʼu mai lima o oʼu uso; ioe, foai mai ia te aʼu le malosi ia mafai ai ona ou motusia o nei maea ua noatia ai aʼu."},{"vNo":"18 ","txt":"Ma sa oo ina ua ou fai atu ia upu, faauta, sa matala ese maea mai oʼu lima ma oʼu vae, ma ou tu i luma o oʼu uso, ma ou toe tautala atu ia i laua."},{"vNo":"19 ","txt":"Ma sa oo ina laua toe feitai mai ia te aʼu, ma taumafai e fetagofi mai o laua lima ia te aʼu, ae faauta o se tasi o afafine o Isamaeli, ioe, ma lona tinā foi, ma se tasi o atalii o Isamaeli, sa aioi atu i oʼu uso sa oo ina latou faamalūlūina o laua loto; ma sa laua tuu ai lo laua taumafai e aveese loʼu ola."},{"vNo":"20 ","txt":"Ma sa oo ina laua faanoanoa ona o lo laua amioleaga, sa oo ina laua ifo mai i oʼu luma, ma aioi mai ia te aʼu ia ou faamagalo atu ia te i laua mo mea na laua faia e faasaga mai ia te aʼu."},{"vNo":"21 ","txt":"Ma sa oo ina ou faamagalo moni atu ia te i laua i mea uma sa laua faia, ma sa ou apoapoai atu ia te i laua ia laua tatalo atu i le Alii lo laua Atua mo se faamagaloga. Ma sa oo ina faapea ona laua faia. Ma ina ua uma ona laua tatalo atu i le Alii sa toe alu la matou malaga agai i le faleie o lo matou tamā."},{"vNo":"22 ","txt":"Ma sa oo ina matou o ifo i lalo i le faleie o lo matou tamā. Ma ina ua mavae ona o ifo o aʼu ma oʼu uso ma le ʼauʼaiga uma o Isamaeli i lalo i le faleie o lou tamā, sa latou avaʼe le faafetai i le Alii lo latou Atua; ma sa latou osi atu taulaga ma taulaga mu ia te ia."}]}