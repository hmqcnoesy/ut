{"heading":"Ua faamatala mai e se agelu ia Nifae e uiga i faamanuiaga ma fetuu o le a pauu i luga o Nuuese—Ua nao le lua lava ekalesia; o le Ekalesia a le Tamai Mamoe a le Atua ma le ekalesia a le tiapolo—O le Au Paia a le Atua i atunuu uma ua sauaina e le ekalesia tele ma le inosia—O le a tusi le aposetolo o Ioane e uiga i le iuga o le lalolagi. E tusa o le 600–592 T.L.M.","prevAbbr":"1-ne","prevNo":13,"nextAbbr":"1-ne","nextNo":15,"chapterTitle":"1Nifae 14","verses":[{"vNo":"1 ","txt":"Ma o le a oo mai, pe afai e faalogologo Nuuese i le Tamai Mamoe a le Atua i lena aso o le a ia faaali mai ai o ia lava ia te i latou i le upu, ma i le mana foi, ma i galuega lava, i le aveesea o latou maa tūʼia—"},{"vNo":"2 ","txt":"Ma lē faamaaaina o latou loto e faasaga i le Tamai Mamoe a le Atua, o le a faitauina i latou i totonu o fanau a lou tamā; ioe, o le a faitauina i latou i totonu o le aiga o Isaraelu; ma o le a avea i latou ma tagata faamanuiaina e faavavau i luga o le laueleele na folafolaina; o le a lē toe aumaia i latou i lalo i le faatagataotauaina; ma o le a lē toe feleiloanaʼi le aiga o Isaraelu."},{"vNo":"3 ","txt":"Ma o lena lua tele, lea sa eli mo i latou e lena ekalesia tele ma le inosia, lea sa faavae e le tiapolo ma ana fanau, ina ia mafai ona taitai ese e ia agaga o tagata i lalo i seoli—ioe, lena lua tele lea na eli mo le faaumatiaina o tagata, o le a faatumuina ia te i latou lava o e na elia, mo lo latou faaumatiaga atoa, ua fetalai mai ai le Tamai Mamoe a le Atua; e lē o le faaumatiaga o le agaga, ae o lona lafoina lea i totonu o lena seoli lea ua leai se iuga."},{"vNo":"4 ","txt":"Aua faauta, ua tusa lenei ma le faatagataotauaina a le tiapolo, ma tusa foi ma le faamasinotonu o le Atua, i luga o i latou uma o e e faia amioleaga ma mea inosia i ona luma."},{"vNo":"5 ","txt":"Ma sa oo ina fetalai mai le agelu ia te aʼu, o Nifae, fai mai: Ua e vaai afai e salamo Nuuese o le a lelei ia te i latou; ma ua e iloa foi e uiga i feagaiga a le Alii i le aiga o Isaraelu; ma sa e faalogo foi ʼai se e lē salamo o le a fano o ia."},{"vNo":"6 ","txt":"O lea, oi talofa i Nuuese pe afai latou te faamaaa o latou loto e faasaga i le Tamai Mamoe a le Atua."},{"vNo":"7 ","txt":"Aua e oo mai le taimi, ua fetalai mai ai le Tamai Mamoe a le Atua, o le a Ou faia ai se galuega tele ma le ofoofogia i totonu o le fanauga a tagata; o se galuega o le a tumau-faavavau, a lē i le tasi itu o le isi itu—a lē mo le faatalitonuina o i latou i le filemu ma le ola e faavavau, o le tuuina atu lea o i latou i le maaa o o latou loto ma le tauaso o o latou mafaufau e aumai ai i latou i lalo i le faatagataotauaina, ma le faafanoga foi, faaletino ma faaleagaga, e tusa ma le faatagataotauaina a le tiapolo, lea sa Ou tautalaina."},{"vNo":"8 ","txt":"Ma sa oo ina ua uma ona fofogaina e le agelu nei upu, sa fetalai mai o ia ia te aʼu: E te manatua feagaiga a le Tamā i le aiga o Isaraelu? Sa ou fai atu ia te ia, Ioe."},{"vNo":"9 ","txt":"Ma sa oo ina fetalai mai o ia ia te aʼu: Vaai ia, ma tagai i lena ekalesia tele ma le inosia, le tinā lea o mea inosia, o lē na faavaeina o le tiapolo."},{"vNo":"10 ","txt":"Ma sa fetalai mai o ia ia te aʼu: Faauta, ua nao le lua lava ekalesia; o le tasi o le ekalesia a le Tamai Mamoe a le Atua, ma le tasi o le ekalesia a le tiapolo; o le mea lea, ʼai se ua lē i ai i le ekalesia a le Tamai Mamoe a le Atua, ua i ai o ia i lena ekalesia tele, le tinā lea o mea inosia; ma o ia lea o le fafine talitane o le lalolagi atoa."},{"vNo":"11 ","txt":"Ma sa oo ina ou vaai ma iloa atu le fafine talitane o le lalolagi atoa, ma sa nofo o ia i luga o vai e tele; ma sa ia te ia le pule i luga o le lalolagi atoa, i totonu o atunuu uma, ituaiga, gagana, ma nuu."},{"vNo":"12 ","txt":"Ma sa oo ina ou vaai atu i le ekalesia a le Tamai Mamoe a le Atua, ma sa toaitiiti ona aofai, ona o le amioleaga ma mea inosia a le fafine talitane o lē sa nofo i luga o vai e tele; e ui i lea, sa ou vaai o le ekalesia a le Tamai Mamoe, o i latou ia o le au paia a le Atua, ua i ai foi i latou i luga o le lalolagi atoa; ma sa itiiti a latou puleʼaga i luga o le lalolagi, ona o le amioleaga o le fafine talitane tele o lē sa ou vaai i ai."},{"vNo":"13 ","txt":"Ma sa oo ina ou vaai atu ua faapotopoto faatasi e le tinā tele o mea inosia, motu o tagata i luga o le lalolagi atoa, i totonu o atunuu uma o Nuuese, e tau faasaga i le Tamai Mamoe a le Atua."},{"vNo":"14 ","txt":"Ma sa oo ina aʼu, vaai aʼu o Nifae, i le mana o le Tamai Mamoe a le Atua, ua alu ifo i luga o le au paia o le ekalesia a le Tamai Mamoe, ma luga o tagata o le feagaiga a le Alii, o e sa faataapeapeina i luga o le lalolagi atoa; ma sa faaauupegaina i latou i le amiotonu ma le mana o le Atua i le mamalu tele."},{"vNo":"15 ","txt":"Ma sa oo ina ou vaai ua sasaa ifo le toasa o le Atua i luga o lena ekalesia tele ma le inosia, sa oo ina i ai taua ma tala o taua i totonu o atunuu ma ituaiga uma o le lalolagi."},{"vNo":"16 ","txt":"Ma ina ua amata ona i ai o taua ma tala o taua i totonu o atunuu uma e a le tinā o mea inosia, sa fetalai mai le agelu ia te aʼu, fai mai: Faauta, ua i ai i luga o le tinā o fafine talitane le toasa o le Atua; ma faauta, ua e vaai i nei mea uma—"},{"vNo":"17 ","txt":"Ma a oo mai le aso e sasaa ifo ai le toasa o le Atua i luga o le tinā o fafine talitane, le ekalesia tele ma le inosia lea o le lalolagi atoa, o lona faavae o le tiapolo, ona, amata ai lea, i lena aso, le galuega a le Tamā, i le sauniaina o le ala mo le faataunuuina o ana feagaiga, ia na ia faia i lona nuu o e o le aiga o Isaraelu."},{"vNo":"18 ","txt":"Ma sa oo ina fetalai mai le agelu ia te aʼu, fai mai: Vaai ia!"},{"vNo":"19 ","txt":"Ma sa ou vaai ma iloa atu se tagata, ma sa ofu o ia i se ofu talaloa paʼepaʼe."},{"vNo":"20 ","txt":"Ma sa fetalai mai le agelu ia te aʼu: Faauta i se tasi o aposetolo e toasefululua a le Tamai Mamoe."},{"vNo":"21 ","txt":"Faauta, o ia o le a vaai ma tusia le vaega o totoe o nei mea; ioe, ma le tele foi o mea sa i ai."},{"vNo":"22 ","txt":"Ma o le a tusi foi o ia e uiga i le iuga o le lalolagi."},{"vNo":"23 ","txt":"O le mea lea, o mea o le a tusia e ia ua tonu ma moni; ma faauta, ua tusia ia mea i le tusi sa e vaai ua sau mai le fofoga o le Iutaia; ma i le taimi na o mai ai ia mea mai le fofoga o le Iutaia, po o, i le taimi na sau ai le tusi mai le fofoga o le Iutaia, o mea sa tusia ai sa malamalama ma manino, ma sili ona pele ma faigofie i le malamalamaaga o tagata uma."},{"vNo":"24 ","txt":"Ma faauta, o mea o le a tusia e lenei aposetolo a le Tamai Mamoe o le tele ia o mea na e vaai i ai; ma faauta, o mea o totoe o le a e vaai i ai."},{"vNo":"25 ","txt":"Ae o mea o le a e vaai i ai pe a mavae le taimi nei aua neʼi e tusia; ona ua faauuina e le Alii le Atua le aposetolo a le Tamai Mamoe a le Atua e tatau ona tusia i latou e ia."},{"vNo":"26 ","txt":"Ma o isi foi o e sa i ai, sa faaali atu i ai e ia ia te i latou mea uma, ma ua latou tusia i latou; ma ua faamauina i latou ina ia oo mai i lo latou manino, e tusa ma le upumoni o loo i ai i le Tamai Mamoe, i le taimi tatau ai a le Alii lava ia, i le aiga o Isaraelu."},{"vNo":"27 ","txt":"Ma o aʼu, o Nifae, sa ou faalogo ma ou molimauina, o le igoa o le aposetolo a le Tamai Mamoe, o Ioane, e tusa ma le fetalaiga a le agelu."},{"vNo":"28 ","txt":"Ma faauta, o aʼu, o Nifae, ua faasa ona ou tusia o mea ua totoe o mea sa ou vaai i ai ma faalogoina; o le mea lea o mea ua ou tusia ua lava ia te aʼu; ma ua ou tusia nao se vaega itiiti o mea sa ou vaai i ai."},{"vNo":"29 ","txt":"Ma ou te molimau atu sa ou vaai i mea sa vaai i ai loʼu tamā, ma o le agelu a le Alii na ia faailoa mai i latou ia te aʼu."},{"vNo":"30 ","txt":"Ma o lenei ou te faaiu le tautala atu e faatatau i mea na ou vaai i ai aʼo aveese atu aʼu i le agaga; ma afai ua lē tusia mea uma na ou vaai i ai, o mea ua ou tusia ua moni. Ma ua faapea lava. Amene."}]}