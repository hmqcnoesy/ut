{"heading":"Ua fai e Nifae ni papatusi mai ʼoa ma faamaumau le talafaasolopito o ona tagata—O le a afio mai le Atua o Isaraelu i le ono selau tausaga mai le taimi na tuʼua ai e Liae Ierusalema—Ua faamatala mai e Nifae e uiga i Ona mafatiaga ma Lona faasatauroga—O le a inosia ma faataapeapeina tagata Iutaia e oo i aso e gata ai, i le na taimi latou te toe foi mai ai i le Alii. E tusa o le 588–570 T.L.M.","prevAbbr":"1-ne","nextAbbr":"1-ne","prevNo":18,"nextNo":20,"chapterTitle":"1Nifae 19","prevTitle":"1Nifae 18","nextTitle":"1Nifae 20","verses":[{"vNo":1,"txt":"Ma sa oo ina poloaiina aʼu e le Alii, o le mea lea na ou faia ai papatusi mai le ʼoa ina ia mafai ona ou togitogia ai i luga o i latou le talafaamaumau o oʼu tagata. Ma o luga o papatusi na ou faia ua ou togitogia ai le talafaamaumau a loʼu tamā, ma a matou malaga foi i le vao, ma valoaga a loʼu tamā; ma o le tele foi o aʼu lava valoaga ua ou togitogia i luga o i latou."},{"vNo":2,"txt":"Ma sa ou le iloa i le taimi na ou faia ai ia papatusi o le a poloaiina aʼu e le Alii ia faia papatusi nei; o le mea lea, o le talafaamaumau a loʼu tamā, ma le gafa o ona tamā, ma le vaega tele o a matou taualumaga i le vao, ua togitogia i luga o papatusi muamua ia sa ou tautala atu ai; o le mea lea, o mea na tutupu ae ou te lei faia papatusi nei, o le mea moni lava, ua faapitoa ona taʼua i luga o papatusi muamua."},{"vNo":3,"txt":"Ma ina ua uma ona ou faia o papatusi nei e ala i le poloaiga, o aʼu o Nifae, sa ou maua se poloaiga e faapea o le auaunaga ma valoaga, o vaega silisili ona manino ma pele o i latou, e tatau ona tusia i luga o papatusi nei; ma o mea ua tusia e tatau ona tausia mo le aoaoga o oʼu tagata, o e o le a latou mauaina le laueleele, ma mo isi foi faamoemoega poto, o faamoemoega ia ua silafia e le Alii."},{"vNo":4,"txt":"O le mea lea, o aʼu o Nifae, na ou faia ai se talafaamaumau i luga o isi papatusi, ia ua tuuina atu ai se tala, po o ia ua tuuina atu ai se tala tele atu o taua ma finauga ma faafanoga o oʼu tagata. Ma ua ou faia lenei mea, ma poloaiina oʼu tagata i le mea e tatau ona latou faia pe a mavae ona ou alu; ma ia tuulima faasolo atu i lalo nei papatusi mai le tasi tupulaga i le tasi, pe mai le isi perofeta i le isi, seia toe maua ni isi poloaiga mai i le Alii."},{"vNo":5,"txt":"Ma o se tala o loʼu faia o papatusi nei o le a tuu atu i se taimi o mulimuli mai; ma faauta, ona ou faaauau ai lea ona faia e tusa ai ma le mea ua ou tautala atu ai; ma ua ou faia lenei mea ina ia mafai ona tausia o mea silisili ona paia mo le malamalama o oʼu tagata."},{"vNo":6,"txt":"E ui i lea, ou te lē tusia se mea i luga o papatusi vagana ai o se mea ua ou manatu ua paia. Ma o lenei, afai ua ou sese, sa sese foi i latou anamua; e le faapea ou te sisiʼo ai ia te aʼu lava ia ona o isi tagata, ae ona o le vaivai ua ia te aʼu, e tusa ma la le tino, ou te sisiʼo ai ia te aʼu lava ia."},{"vNo":7,"txt":"Ona o mea ua manatu ni isi tagata ua taua tele, i la le tino ma la le agaga, ua tuu faameanoa e isi ma soli i lalo o o latou vae. Ioe, e oo i le Atua lava o Isaraelu e soli i lalo e tagata i o latou vae; ua ou fai atu, e soli i lalo i o latou vae ae ou te fai atu i ni isi upu—latou te tuu ese o ia o se meanoa, ma lē faalogologo i le siufofoga o ana fautuaga."},{"vNo":8,"txt":"Ma faauta, e afio mai o ia, e tusa ma fetalaiga a le agelu, i le ono selau tausaga mai le taimi na tuua ai e loʼu tamā Ierusalema."},{"vNo":9,"txt":"Ma o le lalolagi, ona o lo latou amioletonu, o le a faamasino ia te ia o se meanoa; o le mea lea latou te sasa ai ia te ia, ae tuu atu e ia i ai; ma latou taia o ia, ae tuu atu e ia i ai. Ioe, latou te tuufeanu ia te ia, ae tuu atu e ia i ai, ona o lona agalelei alofa ma lona tali-tiga i le fanauga a tagata."},{"vNo":10,"txt":"Ma o le Atua o o tatou tamā, o e na taitai ese i fafo mai Aikupito, i fafo mai le nofopologa, ma sa faasaoina foi e ia i le vao, ioe, o le Atua o Aperaamo, ma Isaako, ma le Atua o Iakopo, e tuu atu e ia o ia lava, e tusa ma fetalaiga a le agelu, e pei o se tagata, i lima o e amioleaga, ia sii aʼe i luga, e tusa ma upu a Senoka, ma ia faasatauroina, e tusa ma upu a Neuma, ma ia tanumia i se tuugamau, e tusa ma upu a Senosa, ia na fetalaia e ia e uiga i aso e tolu o le pogisa, ia o le a avea o se faailoga o lona maliu ia te i latou o e o le a ʼainā motu o le sami, ua faapitoa lava ona tuuina mai ia te i latou o e o le aiga o Isaraelu."},{"vNo":11,"txt":"Ona ua faapea ona fetalai mai o le perofeta: O le a mautinoa lava ona asiasi mai o le Alii le Atua i le aiga uma o Isaraelu i lena aso, o ni isi i lona siufofoga, ona o lo latou amiotonu, mo lo latou olioli tele ma olataga, aʼo isi i faititili ma uila o lona mana, i afa, i le afi, ma le asu, ma le puao o le pogisa, ma i le veteina o le eleele, ma i mauga o le a aveina aʼe i luga."},{"vNo":12,"txt":"Ma o nei mea uma o le a mautinoa lava ona oo mai, ua fai mai ai le perofeta o Senosa. Ma o papa o le eleele o le a mavaevae; ma ona o le oi o le eleele, e toatele tupu o motu o le sami o le a galue i ai i luga le Agaga o le Atua, e alalaga: Ua mafatia le Atua o le natura."},{"vNo":13,"txt":"Ma o i latou o e o i Ierusalema, ua fetalai mai le perofeta, o le a sasaina i latou e tagata uma, ona ua latou faasatauroina le Atua o Isaraelu, ma liliu ese o latou loto, ma teena faailoga ma mea ofoofogia, ma le mana ma le mamalu o le Atua o Isaraelu."},{"vNo":14,"txt":"Ma ona latou te liliu ese o latou loto, ua fetalai mai ai le perofeta, ma inosia le Paia e Toatasi o Isaraelu, o le a latou maumausolo i la le tino, ma fano, ma avea ma tauemuga ma upufaifai, ma inosia i totonu o atunuu uma."},{"vNo":15,"txt":"E ui i lea, a oo mai lena aso, ua fetalai mai ai le perofeta, latou te lē toe liliu ese ai o latou loto e faasaga i le Paia e Toatasi o Isaraelu, ona manatua ai lea e ia o feagaiga na ia faia i o latou tamā."},{"vNo":16,"txt":"Ioe, ona manatua ai lea e ia o motu o le sami; ioe, ma o tagata uma o e o le aiga o Isaraelu, o le a Ou faapotopoto mai, ua fetalai mai ai le Alii, e tusa ma upu a le perofeta o Senosa, mai i itu e fa o le lalolagi."},{"vNo":17,"txt":"Ioe, ma o le a vaai le lalolagi uma i le olataga a le Alii, ua fetalai mai ai le perofeta; o atunuu uma, ituaiga, gagana, ma nuu, o le a faamanuiaina."},{"vNo":18,"txt":"Ma o aʼu, o Nifae, ua ou tusia nei mea mo oʼu tagata, atonu e mafai ai ona ou faatauanauina o i latou ia latou manatua le Alii lo latou Togiola."},{"vNo":19,"txt":"O le mea lea, ou te tautala atu ai i le aiga uma o Isaraelu, pe afai latou te maua nei mea."},{"vNo":20,"txt":"Aua faauta, ua ia te aʼu ni lagona malolosi i le agaga, ia ua ou vaivai ai ua oo lava ina vaivai ai oʼu soogaivi uma, mo i latou o e o i Ierusalema; ona a na lē alofa mutimutivale le Alii, e faaali mai ia te aʼu e uiga ia te i latou, e pei lava ona ia faaalia i perofeta anamua, po ua ou fano foi."},{"vNo":21,"txt":"Ma sa faaalia moni lava e ia i perofeta anamua mea uma e uiga ia te i latou; ma sa faaalia foi e ia i le toatele e uiga ia te i matou; o le mea lea, ua tatau ai ona matou iloa e uiga ia te i latou ona ua tusia ia mea i luga o papatusi apamemea."},{"vNo":22,"txt":"O lenei sa oo ina aoao atu e aʼu o Nifae, nei mea i oʼu uso; ma sa oo ina ou faitau atu ia te i latou mea e tele, sa togitogia i luga o papatusi apamemea, ina ia mafai ona latou iloa e uiga i galuega a le Alii i isi laueleele, i totonu o tagata anamua."},{"vNo":23,"txt":"Ma sa ou faitau atu ia te i latou le tele o mea sa tusia i totonu o tusi a Mose; ae ina ia mafai ona ou faatauanau atili atoatoa i latou ia talitonu i le Alii lo latou Togiola, o lea na ou faitau atu ai ia te i latou mea na tusia e le perofeta o Isaia; ona sa ou faatatauina tusitusiga paia uma ia te i matou, ina ia avea ma o matou manuia ma aoaoga."},{"vNo":24,"txt":"O le mea lea na ou tautala atu ai ia te i latou, ua ou fai atu: Inā outou faalogo mai ia i upu a le perofeta, outou o e o se toe vaega o le aiga o Isaraelu, o se lala o e ua faʼiesea; inā outou faalogo mai ia i upu a le perofeta, ia ua tusia i le aiga uma o Isaraelu, ma faatatau ia te outou lava, ina ia mafai ona outou maua le faamoemoe e pei o outou uso o e na faʼi ese mai ai outou; ona o le ala lenei ua faapea ona tusi ai le perofeta."}]}