{"heading":"Ua vaaia e Nifae i se faaaliga vaaia le ekalesia a le tiapolo ua faatuina i Nuuese, le mauaina ma le ʼainā o Amerika, le leiloa o le tele o vaega manino ma pele o le Tusi Paia, le liliuese o Nuuese na afua mai ai, le toefuataiga o le talalelei, le oo mai o tusitusiga paia o aso e gata ai, ma le atiaega o Siona. E tusa o le 600–592 T.L.M.","prevAbbr":"1-ne","nextAbbr":"1-ne","prevNo":12,"nextNo":14,"chapterTitle":"1Nifae 13","prevTitle":"1Nifae 12","nextTitle":"1Nifae 14","verses":[{"vNo":1,"txt":"Ma sa oo ina fetalai mai le agelu ia te aʼu, fai mai: Vaai ia! Ma sa ou vaai ma iloa atu atunuu ma malo e tele."},{"vNo":2,"txt":"Ma sa fetalai mai le agelu ia te aʼu: O le a le mea ua e vaai atu i ai? Ma sa ou fai atu: Ua ou vaai atu i atunuu ma malo e tele."},{"vNo":3,"txt":"Ma sa fetalai mai o ia ia te aʼu: O atunuu ma malo ia o Nuuese."},{"vNo":4,"txt":"Ma sa oo ina ou vaaia i totonu o atunuu o Nuuese le faavaega o se ekalesia tele."},{"vNo":5,"txt":"Ma sa fetalai mai le agelu ia te aʼu: Faauta i le faavaega o se ekalesia ua sili ona inosia i isi ekalesia uma, lea ua fasiotia le au paia a le Atua, ioe, ma faasaunoa ia te i latou ma noatia i latou i lalo, ma faaamo i latou i se amo uʼamea, ma aumai i latou i lalo i le faatagataotauaina."},{"vNo":6,"txt":"Ma sa oo ina ou vaai i lenei ekalesia tele ma le inosia; ma sa ou vaai o le tiapolo o ia lea na faavaeina."},{"vNo":7,"txt":"Ma sa ou vaai foi i auro, ma ario, ma silika, ma ʼie mūmū, ma ʼie lino miloa lelei, ma ituaiga uma o ofu taugata; ma sa ou vaai i fafine talitane e toatele."},{"vNo":8,"txt":"Ma sa fetalai mai le agelu ia te aʼu, fai mai: Faauta i le auro, ma le ario, ma silika, ma ʼie mūmū, ma ʼie lino miloa lelei, ma ofu taugata, ma fafine talitane, o manaoga ia o lenei ekalesia tele ma le inosia."},{"vNo":9,"txt":"Ma o viiga foi o le lalolagi ua latou faaumatia ai le au paia a le Atua, ma aumai i latou i lalo i le faatagataotauaina."},{"vNo":10,"txt":"Ma sa oo ina ou vaai ma iloa atu vai e tele; ma sa vavaeese ai Nuuese mai fanau a oʼu uso."},{"vNo":11,"txt":"Ma sa oo ina fetalai mai le agelu ia te aʼu: Faauta ua i luga o le fanau a ou uso le toasa o le Atua."},{"vNo":12,"txt":"Ma sa ou vaai ma iloa atu se tagata i totonu o Nuuese, o lē sa vavaeese mai le fanau a oʼu uso i vai e tele; ma sa ou vaai i le Agaga o le Atua, ua afio ifo ma ua galue i luga o lea tagata; ma sa alu atu o ia i luga o vai e tele, seia oo atu lava i le fanau a oʼu uso, o e sa i le laueleele na folafolaina."},{"vNo":13,"txt":"Ma sa oo ina ou vaai i le Agaga o le Atua, ua galue o ia i luga o isi tagata o Nuuese; ma sa latou o ese atu i fafo mai le faatagataotauaina, i luga o vai e tele."},{"vNo":14,"txt":"Ma sa oo ina ou vaaia motu e tele o Nuuese i luga o le laueleele o le folafolaga; ma sa ou vaaia le toasa o le Atua, ua i luga o le fanau a oʼu uso; ma sa faataapeapeina i latou i luma o Nuuese ma fasia."},{"vNo":15,"txt":"Ma sa ou vaai i le Agaga o le Alii, ua i luga o Nuuese; ma ua latou manuia ma mauaina le laueleele mo o latou tofi; ma sa ou vaai ua papaʼe i latou, ma ua sili ona lalelei ma aulelei, e pei lava o oʼu tagata ae lei fasiotia i latou."},{"vNo":16,"txt":"Ma sa oo ina vaaia e aʼu, o Nifae, Nuuese o e na o ese atu i fafo mai le faatagataotauaina, sa latou faamaualaloina i latou lava i luma o le Alii; ma sa faatasi le mana o le Alii ma i latou."},{"vNo":17,"txt":"Ma sa ou vaai ua faapotopoto faatasi o latou tinā Nuuese i luga o vai, ma luga foi o le laueleele, e tau faasaga ia te i latou."},{"vNo":18,"txt":"Ma sa ou vaai ua faatasi le mana o le Atua ma i latou, ma ua i luga foi o i latou uma o e sa faapotopoto faatasi e faasagatau mai ia te i latou, le toasa o le Atua."},{"vNo":19,"txt":"Ma o aʼu, o Nifae, sa ou vaai atu i Nuuese ia sa o ese mai i fafo mai le faatagataotauaina, ua laveaiina e le mana o le Atua mai lima o isi atunuu uma."},{"vNo":20,"txt":"Ma sa oo ina vaai atu aʼu, o Nifae, ua latou manuia i le laueleele; ma sa ou vaaia se tusi, ma sa ave atu i totonu o i latou."},{"vNo":21,"txt":"Ma sa fetalai mai le agelu ia te aʼu: E te iloa le uiga o le tusi?"},{"vNo":22,"txt":"Ma sa ou fai atu ia te ia: Ou te lē iloa."},{"vNo":23,"txt":"Ma sa fetalai mai o ia: Faauta ua sau le tusi mai le fofoga o se Iutaia. Ma o aʼu, o Nifae, sa ou vaai i ai; ma sa fetalai mai o ia ia te aʼu: O le tusi ua e vaai atu i ai o se talafaamaumau lea o tagata Iutaia, ua i ai i totonu feagaiga a le Alii, na ia faia i le aiga o Isaraelu; ma ua i ai foi i totonu le tele o valoaga a perofeta paia; ma o se talafaamaumau e pei o togitogiga ua i ai i luga o papatusi apamemea, ae ua lē tele naua; e ui i lea, ua i ai i totonu o i latou feagaiga a le Alii, ia na ia faia i le aiga o Isaraelu; o le mea lea, ua aoga tele ai i latou i Nuuese."},{"vNo":24,"txt":"Ma sa fetalai mai le agelu a le Alii ia te aʼu: Sa e vaai o le tusi sa sau mai le fofoga o se Iutaia; ma ina ua sau mai le fofoga o se Iutaia, sa i ai le atoatoa o le talalelei a le Alii, o lē ua molimau i ai le au aposetolo e toasefululua; ma ua latou molimau e tusa ma le upumoni o loo i ai i le Tamai Mamoe a le Atua."},{"vNo":25,"txt":"O le mea lea, ua o atu ia mea ma le mamā mai tagata Iutaia i Nuuese, e tusa ma le upumoni o loo i le Atua."},{"vNo":26,"txt":"Ma ina ua uma ona o atu o ia mea e ala atu i le lima o le au aposetolo e toasefululua a le Tamai Mamoe, mai tagata Iutaia i Nuuese, sa e vaai i le faavaega o lena ekalesia tele ma le inosia, lea ua silisili ona inosia i luga o isi ekalesia uma; aua faauta, ua latou aveese mai le talalelei a le Tamai Mamoe le tele o vaega ia ua manino ma sili ona pele; ma e tele foi feagaiga a le Alii ua latou aveese."},{"vNo":27,"txt":"Ma ua latou faia lenei mea uma ina ia latou faasese ai ala saʼo o le Alii, ina ia latou faatauaso ai mata ma faamaaa ai loto o le fanauga a tagata."},{"vNo":28,"txt":"O le mea lea, ua e vaai ina ua uma ona alu atu o le tusi e ala atu i lima o le ekalesia tele ma le inosia, e tele mea manino ma pele ua aveesea mai le tusi, o le tusi lea e uiga i le Tamai Mamoe a le Atua."},{"vNo":29,"txt":"Ma ina ua uma ona aveesea o ia mea manino ma pele ua alu atu le tusi i atunuu uma o Nuuese; ma ina ua uma ona alu atu o le tusi i atunuu uma o Nuuese, ioe, e oo lava i tala atu o vai e tele sa e vaai i ai faatasi ma Nuuese o e sa o ese atu i fafo mai le faatagataotauaina, sa e vaai—ona o le tele o mea manino ma pele ua aveesea i fafo mai le tusi, ia sa manino i le malamalamaaga o le fanauga a tagata, e tusa ma le manino lea o loo i le Tamai Mamoe a le Atua—ona o ia mea ua aveesea i fafo mai le talalelei a le Tamai Mamoe, ua matua toatele lava ua tautevateva, ioe, ua oo ina maua ai e Satani le mana tele i luga o i latou."},{"vNo":30,"txt":"E ui i lea, sa e vaai o Nuuese o e na o ese atu i fafo mai le faatagataotauaina, ma ua sii aʼe e le mana o le Atua i luga o isi atunuu uma, i luga o le laueleele lea ua silisili ona lelei i isi laueleele uma, o le laueleele lea sa osifeagaiga ai le Alii le Atua ma lou tamā o le a maua e ana fanau mo laueleele o lo latou tofi; o le mea lea, ua e vaai e lē tuuina lava e le Alii le Atua ia faaumatia atoa e Nuuese au fanau toto-filogia, ua i ai i totonu o ou uso."},{"vNo":31,"txt":"Pe tuua foi e ia ʼia faaumatia e Nuuese le fanau a ou uso."},{"vNo":32,"txt":"Pe tuua foi e le Alii le Atua ia tumau pea e faavavau Nuuese i lena tulaga leaga tele o le tauaso, lea ua e vaai ua latou i ai, ona o vaega manino ma sili ona pele o le talalelei a le Tamai Mamoe ua taofia i tua e lena ekalesia inosia, o lona faavaega sa e vaai i ai."},{"vNo":33,"txt":"O le mea lea ua fetalai mai ai le Tamai Mamoe a le Atua: O le a ʼOu alofa mutimutivale i Nuuese, i le asia o le toe vaega o le aiga o Isaraelu i le faamasinoga tele."},{"vNo":34,"txt":"Ma sa oo ina fetalai mai le agelu a le Alii ia te aʼu, fai mai: Faauta, ua fetalai mai le Tamai Mamoe a le Atua, a uma ona Ou asiasi atu i le toe vaega o le aiga o Isaraelu—ma o lenei toe vaega o e ua Ou tautala i ai o le fanau lea a lou tamā—o le mea lea, a uma ona Ou asiasi atu ia te i latou i le faamasinoga, ma taia i latou i le lima o Nuuese, ma a mavae ona tautevateva tele o Nuuese, ona o vaega sili ona manino ma pele o le talalelei a le Tamai Mamoe sa taofia i tua e lena ekalesia inosia, le tinā lea o fafine talitane, ua fetalai mai ai le Tamai Mamoe—o le a Ou alofa mutimutivale i Nuuese i lena aso, e oo lava ina o le a Ou ʼaumai ia te i latou, i loʼu lava mana, le tele o laʼu talalelei, lea o le a manino ma pele, ua fetalai mai ai le Tamai Mamoe."},{"vNo":35,"txt":"Aua, faauta, ua fetalai mai le Tamai Mamoe: O le a ʼOu faaali atu aʼu lava i au fanau, ma o le a latou tusia le tele o mea o le a Ou aoao atu ia te i latou, ia o le a manino ma pele; ma a uma ona faaumatia o au fanau, ma faaitiitia i le lē talitonu, ma fanau foi a ou uso, faauta, o le a natia nei mea, ia oo mai i Nuuese, e ala mai i le meaalofa ma le mana o le Tamai Mamoe."},{"vNo":36,"txt":"Ma o le a tusia i totonu o i latou laʼu talalelei, ua fetalai mai ai le Tamai Mamoe, ma laʼu papa ma laʼu olataga."},{"vNo":37,"txt":"Ma ʼamuia lava i latou o e e saili e aumai laʼu Siona i lena aso, ona o le a latou maua le meaalofa ma le mana o le Agaga Paia; ma afai latou te tumau e oo i le iuga o le a sii aʼe i latou i luga i le aso gataaga, ma o le a faaolaina i le malo tumau-faavavau o le Tamai Mamoe; ma ʼai se tasi na te talai atu le filemu, ioe, o tala o le olioli tele, o le a matagofie naua i latou i luga o mauga."},{"vNo":38,"txt":"Ma sa oo ina ou vaai i le toe vaega o le fanau a oʼu uso, ma le tusi foi e uiga i le Tamai Mamoe a le Atua, lea na sau mai le fofoga o le Iutaia, ua sau mai Nuuese i le toe vaega o le fanau a oʼu uso."},{"vNo":39,"txt":"Ma ina ua uma ona oo mai o le tusi ia te i latou sa ou vaaia isi tusi, na o mai e ala mai i le mana o le Tamai Mamoe, mai Nuuese ia te i latou, mo le faatalitonuina o Nuuese ma le toe vaega o le fanau a oʼu uso, ma tagata Iutaia foi o e ua faataapeapeina i luga o le lalolagi, e faapea ua moni talafaamaumau a perofeta ma aposetolo e toasefululua a le Tamai Mamoe."},{"vNo":40,"txt":"Ma sa fetalai mai le agelu ia te aʼu, fai mai: O talafaamaumau mulimuli nei, na e vaai atu i ai i totonu o Nuuese, o le a faamaonia ai le moni o talafaamaumau muamua, ia e mai aposetolo e toasefululua a le Tamai Mamoe, ma o le a faailoa mai ai mea manino ma pele na aveesea mai ia i latou; ma o le a faailoa atu ai i ituaiga, gagana, ma tagata uma, o le Tamai Mamoe a le Atua o le Alo lea o le Tamā Faavavau, ma o le Faaola o le lalolagi; ma e ao i tagata uma ona o mai ia te ia, pe e lē mafai ona faaolaina i latou."},{"vNo":41,"txt":"Ma e ao ina latou o mai e tusa ma afioga o le a faatutuina e le fofoga o le Tamai Mamoe; ma o afioga a le Tamai Mamoe o le a faaali mai i talafaamaumau a au fanau, faapea foi i talafaamaumau a aposetolo e toasefululua a le Tamai Mamoe; o le mea lea o le a faatutuina i laua uma i le tasi; ona ua tasi le Atua ma tasi le Leoleo Mamoe i luga o le lalolagi atoa."},{"vNo":42,"txt":"Ma e oo mai le taimi o le a faaali atu ai e ia o ia lava i atunuu uma, i Iutaia ma i Nuuese foi; ma a uma ona faaali atu e ia o ia lava i Iutaia ma i Nuuese foi, ona ia faaali atu lea o ia lava i Nuuese ma i Iutaia foi, ma o lē e mulimuli o le a muamua, ma o lē e muamua o le a mulimuli."}]}