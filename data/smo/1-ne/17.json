{"heading":"Ua poloaiina Nifae e fau se vaa—Ua tetee ona uso ia te ia—Ua ia apoapoaʼia i laua i le toe faamatala atu o le talafaasolopito o fealoaiga a le Atua ma Isaraelu—Ua faatumulia Nifae i le mana o le Atua—Ua faasa ona uso ona paʼi mai ia te ia, ina neʼi mamae i laua e pei o se utuutu mago. E tusa o le 592–591 T.L.M.","prevAbbr":"1-ne","prevNo":16,"nextAbbr":"1-ne","nextNo":18,"chapterTitle":"1Nifae 17","verses":[{"vNo":"1 ","txt":"Ma sa oo ina matou toe ave la matou malaga i le vao; ma sa matou malaga toeitiiti ane agai i le itu i sasae mai le taimi lena. Ma sa matou malaga ma asa atu i puapuaga e tele i le vao; ma sa fanauina e o matou fafine fanau i le vao."},{"vNo":"2 ","txt":"Ma sa matua tele lava faamanuiaga a le Alii i luga o i matou, e ui ina sa matou ola i aano mata o manu i le vao, sa lava le suasusu o o matou fafine mo a latou fanau, ma sa malolosi, ioe, e pei lava o tane; ma sa amata ona latou tauave a latou malaga e aunoa ma le muimui."},{"vNo":"3 ","txt":"Ma ua faapea ona tatou vaai ai e faataunuuina lava poloaiga a le Atua. Ma afai e tausi e le fanauga a tagata poloaiga a le Atua, e tausi o ia ia te i latou, ma faamalolosi i latou, ma fai ala e mafai ai ona latou faataunuuina o le mea ua ia poloaiina ai i latou; o le mea lea, sa faia ai e ia ala mo i matou aʼo matou aumau i le vao."},{"vNo":"4 ","txt":"Ma sa matou aumau mo le va o tausaga e tele, ioe, i le valu lava o tausaga i le vao."},{"vNo":"5 ","txt":"Ma sa matou oo mai i le laueleele sa matou taʼua o Nuumau, ona o le tele o ona fualaau ʼaina ma le meli vao foi; ma o ia mea uma sa saunia e le Alii ina ia matou lē fano. Ma sa matou vaai i le sami, lea sa matou taʼua o Ireanetuma, lea o lona uiga, pe a faamatalaina, o vai e tele."},{"vNo":"6 ","txt":"Ma sa oo ina matou faatutu o matou faleie i tafatafa o le matafaga; ma e ui lava ina sa matou mafatia i puapuaga e tele ma faigata e tele, ioe, sa matua tele lava e le mafai ona matou tusia uma, sa matou matua fiafia lava ina ua matou oo mai i le matafaga; ma sa matou taʼua le nofoaga o Nuumau, ona o le tele o ona fualaau ʼaina."},{"vNo":"7 ","txt":"Ma sa oo, ina ua mavae ona i ai o aʼu, o Nifae, i le laueleele o Nuumau, mo le va o aso e tele, sa oo mai le siufofoga o le Alii ia te aʼu, ua fetalai mai: Tulai ia, ma ia e alu aʼe i le mauga. Ma sa oo ina ou tulai ma alu aʼe i luga i le mauga, ma tagi atu i le Alii."},{"vNo":"8 ","txt":"Ma sa oo ina fetalai mai le Alii ia te aʼu, fai mai: Ia e fausia se vaa, e tusa ma le ala o le a ou faaali atu ia te oe, ina ia mafai ona Ou ave o ou tagata i tala atu o nei vai."},{"vNo":"9 ","txt":"Ma sa ou fai atu: Le Alii e, o fea ou te alu i ai e mafai ona ou maua mai ai le ʼoa e faaliusuavai, ina ia mafai ona ou faia mai ai ni meafaigaluega e fau ai le vaa e tusa ai ma le ala ua e faaali mai ia te aʼu?"},{"vNo":"10 ","txt":"Ma sa oo ina taʼu mai e le Alii ia te aʼu le mea ou te alu i ai e maua ai le ʼoa, ina ia mafai ona ou faia ai o ni meafaigaluega."},{"vNo":"11 ","txt":"Ma sa oo ina fai e aʼu, o Nifae, se tapili i paʼu o manu, e tapili ai le afi; ma ina ua uma ona ou faia o se tapili, ina ia ou maua se mea e tapili ai le afi, sa ou faafetoʼaia ni maa se lua ina ia mafai ona ou faia ai se afi."},{"vNo":"12 ","txt":"Ona sa lei tuu maia e le Alii e oo mai i le taimi lea, ia matou faia ni afi e tele, aʼo matou malaga i le vao; ona sa fetalai mai o ia: O le a Ou faia au meaai ia suamalie, ina ia outou lē faavelaina;"},{"vNo":"13 ","txt":"Ma o le a avea foi Aʼu ma o outou sulu i le vao; ma o le a Ou saunia le ala i o outou luma, e tusa ma tou tausiga o aʼu poloaiga; o le mea lea, afai tou te tausia aʼu poloaiga, o le a taitaia outou agai i le laueleele na folafolaina; ma o le a outou iloa ai o aʼu lava ua taitaia outou."},{"vNo":"14 ","txt":"Ioe, ma sa fetalai mai foi le Alii: A mavae ona outou taunuu i le laueleele na folafolaina, o le a outou iloa o Aʼu, o le Alii, o le Atua; ma o Aʼu o le Alii, na laveaʼia outou mai le faafanoga; ioe, ma o Aʼu na aumaia outou i fafo o le laueleele o Ierusalema."},{"vNo":"15 ","txt":"O le mea lea, o aʼu, o Nifae, sa ou taumafai ai e tausi poloaiga a le Alii, ma sa ou apoapoai atu i oʼu uso ia faamaoni ma filiga."},{"vNo":"16 ","txt":"Ma sa oo ina ou faia ni meafaigaluega mai ʼoa na ou faaliusuavaia mai le papa."},{"vNo":"17 ","txt":"Ma ina ua vaai mai oʼu uso o le a ou fauina se vaa, sa amata ona laua muimui faasaga mai ia te aʼu, fai mai: O lo tatou uso o se vale, ona ua ia manatu e mafai ona ia fauina se vaa; ioe, ma ua manatu foi o ia e mafai ona ia sopoia nei vai e tele."},{"vNo":"18 ","txt":"Ma sa faapea ona tomumumu oʼu uso ia te aʼu, ma sa mananao ia laua lē galulue, ona sa laua lē talitonu e mafai ona ou fauina se vaa; pe la te fia talitonu foi sa faatonuina ai aʼu e le Alii."},{"vNo":"19 ","txt":"Ma o lenei sa oo, o aʼu, o Nifae, sa ou faanoanoa tele ona o le maaa o o laua loto; ma o lenei, ina ua laua vaai mai ua amata ona ou faanoanoa sa laua fiafia i o laua loto, sa oo ina laua olioli i oʼu luga, fai mai: Sa matou iloa lava e lē mafai ona e fauina se vaa, ona ua matou iloa ua leai se faautaga o ia te oe; o le mea lea, e lē mafai ai ona e faia o se galuega tele faapena."},{"vNo":"20 ","txt":"Ma ua pei oe o lo tatou tamā, ua taitai ese e mafaufauga valea o lona loto; ioe, ua ia taitai ese i tatou i fafo o le laueleele o Ierusalema, ma ua tatou feoaʼi ai i le vao i nei tausaga e tele; ma galulue o tatou fafine, aʼo mamafa i latou i fanau; ma ua latou fanauina fanau i le vao ma mafatia i mea uma, vagana ai le oti; ma sa sili ona lelei pe ana latou feoti ae latou te lei o ese mai i fafo o Ierusalema nai lo le mafatia i nei puapuaga."},{"vNo":"21 ","txt":"Faauta, ua tatou mafatia i le vao i nei tausaga e tele, o se taimi lea po o tatou olioli ai ia tatou mea ua maua ma le laueleele o lo tatou tofi; ioe, ma po o tatou fiafia."},{"vNo":"22 ","txt":"Ma ua matou iloa o tagata sa i le laueleele o Ierusalema o ni tagata amiotonu; ona sa latou tausia tulafono ma faamasinoga a le Alii, ma ana poloaiga uma, e tusa ma le tulafono a Mose; o le mea lea, ua matou iloa ai o i latou o ni tagata amiotonu; ma ua faamasino lo tatou tamā ia te i latou, ma ua ia taitai ese i tatou ona ua tatou faalogologo i ana upu; ioe, ma ua faapei lo tatou uso o ia. Ma sa faapea le ituaiga o gagana sa muimui ma tomumumu ai oʼu uso faasaga mai ia te i maʼua."},{"vNo":"23 ","txt":"Ma sa oo ina tautala atu aʼu o Nifae, ia te i laua, ua fai atu: Tou te talitonu ea e taitai ese i fafo o tatou tamā, o e o le fanauga a Isaraelu, mai lima o tagata Aikupito, pe a na latou lē faalogologo i fetalaiga a le Alii?"},{"vNo":"24 ","txt":"Ioe, tou te manatu ea e mafai ona taitai ese i latou i fafo mai le nofopologa, pe a na lē poloaiina Mose e le Alii e tatau ona ia taitai ese i latou i fafo mai le nofopologa?"},{"vNo":"25 ","txt":"O lenei ua outou iloa sa i ai le fanauga a Isaraelu i le pologa; ma ua outou iloa foi sa faafafa ia te i latou galuega, sa faigata ona tauaveina; o le mea lea, ua outou iloa sa tatau ona avea ma mea lelei mo i latou, le tatau ai ona aumai o i latou i fafo mai le nofopologa."},{"vNo":"26 ","txt":"O lenei ua outou iloa sa poloaiina Mose e le Alii e faia lena galuega tele; ma ua outou iloa o lana upu, na vaelua ai vai o le Sami Ulaula i lea itu ma lea itu, ma latou ui atu ai i luga o le eleele matutu."},{"vNo":"27 ","txt":"Ae ua outou iloa sa malelemo i le Sami Ulaula tagata Aikupito, o e o ʼau a Farao."},{"vNo":"28 ","txt":"Ma ua outou iloa foi sa fafaga i latou i le manai i le vao."},{"vNo":"29 ","txt":"Ioe, ma ua outou iloa foi sa ta e Mose le papa e ala i lana upu, e tusa ma le mana o le Atua sa ia te ia, ma sau ai le vai, ina ia mafai ona faamalilie ai e le fanauga a Isaraelu lo latou fia feinu."},{"vNo":"30 ","txt":"Ma e ui lava ina sa taitaia i latou i le muaʼau o le Alii lo latou Atua, lo latou Togiola, i o latou luma, ma taitai i latou i le ao ma tuu mai le malamalama ia te i latou i le po, ma faia mo i latou mea uma sa tatau ai mo se tagata ona ia maua, sa latou faamaaa o latou loto ma faatauaso o latou mafaufau, ma faifai faasaga ia Mose ma faasaga i le Atua moni ma soifua."},{"vNo":"31 ","txt":"Ma sa oo ina faaumatia i latou e ia e tusa ma lana afioga; ma sa ia taitaia i latou e tusa ma lana afioga; ma sa ia faia mea uma mo i latou e tusa ma lana afioga; ma sa leai se mea e tasi na faia vagana ai na faia i lana afioga."},{"vNo":"32 ","txt":"Ma ina ua mavae ona latou sopoia o le vaitafe o Ioritana sa faia e ia ia latou malolosi tele i le tutulieseina i fafo o fanau o le laueleele, ioe, i le faataapeapeina o i latou i le faafanoga."},{"vNo":"33 ","txt":"Ma o lenei, tou te manatu ea o fanau o lenei laueleele, o e sa i le laueleele o le folafolaga, o e na tutuli ese i fafo e o tatou tamā, pe tou te manatu ea sa amiotonu i latou? Faauta, ou te fai atu ia te outou, E leai."},{"vNo":"34 ","txt":"Tou te manatu ea e sili atu ona lelei o tatou tamā nai lo i latou pe a na latou amiotonu? ʼOu te fai atu ia te outou, E leai."},{"vNo":"35 ","txt":"Faauta, ua tasi tagata uma i le finagalo o le Alii; o lē ua amiotonu ua faapitoa e le Atua. Ae faauta, sa teena e ia tagata afioga uma a le Atua, ma sa matua i latou i le agasala; ma sa i ai i o latou luga le atoatoa o le toasa o le Atua; ma sa fetuu e le Alii le laueleele e faasaga ia te i latou, ma faamanuiaina mo o tatou tamā; ioe, sa fetuu e ia e faasaga ia te i latou mo lo latou faafanoga, ma sa faamanuia e ia mo o tatou tamā i lo latou mauaina o le pule i luga o lea laueleele."},{"vNo":"36 ","txt":"Faauta, ua foafoa e le Alii le lalolagi ina ia ʼainā; ma ua ia foafoaina ana fanau ina ia latou mauaina."},{"vNo":"37 ","txt":"Ma e faatu mai e ia se atunuu amiotonu, ma faaumatia atunuu o e ua amioleaga."},{"vNo":"38 ","txt":"Ma e taitai ese atu e ia e amiotonu i laueleele peleina, ma o e amioleaga e faaumatia e ia, ma fetuu le laueleele ia te i latou ona o i latou."},{"vNo":"39 ","txt":"Ua pule maualuga o ia i le lagi, ona o lona nofoalii lea, ma o le lalolagi lenei o lona tuugaaao."},{"vNo":"40 ","txt":"Ma e alofa o ia ia te i latou o e e mananao e avea o ia ma o latou Atua. Faauta, sa alofa o ia i o tatou tamā, ma sa osifeagaiga o ia ma i latou, ioe, o Aperaamo lava, Isaako, ma Iakopo; ma sa manatua e ia feagaiga na ia faia; o le mea lea, na aumai ai e ia i latou i fafo mai le laueleele o Aikupito."},{"vNo":"41 ","txt":"Ma sa faasaʼosaʼoina e ia i latou i le vao i lona tootoo; ona sa latou faamaaa o latou loto, e pei lava o outou; ma sa faasaʼosaʼoina i latou e le Alii ona o lo latou amioletonu. Sa auina mai e ia ia i latou gata lele mumū; ma ina ua mavae ona utia o i latou sa saunia e ia se ala e mafai ai ona faamaloloina i latou; ma o le galuega sa ia te i latou e fai, o le vaai lea; ma ona o le faatauvaa o le ala, po o lona faigofie tele, sa i ai le toatele o e na fano."},{"vNo":"42 ","txt":"Ma sa latou faamaaa o latou loto mai lea taimi i lea taimi, ma sa latou faifai faasaga ia Mose, ma faasaga foi i le Atua; e ui i lea, ua outou iloa sa taitai atu i latou i luma e lona mana lē mafaatusalia i le laueleele o le folafolaga."},{"vNo":"43 ","txt":"Ma o lenei, e ui i nei mea uma, ua oo mai le taimi ua avea ai i latou ma e amioleaga, ioe, ua toeitiiti matutua i le agasala; ma ou te lē iloa ae atonu ua lata ona faaumatia o i latou i le aso nei; ona ua ou iloa e oo moni mai lava le aso e faaumatia ai i latou, vagana ai nao se toaitiiti, o e o le a taitai ese atu i le faatagataotauaina."},{"vNo":"44 ","txt":"O le mea lea, na poloaiina ai e le Alii loʼu tamā e tatau ona alu ese atu o ia i le vao; ma sa saili foi tagata Iutaia e aveese lona ola; ioe, sa oulua saili foi e aveese lona ola; o le mea lea, o oulua o ni tagata fasioti tagata i o oulua loto ma ua pei oulua o i latou."},{"vNo":"45 ","txt":"Ua vave ona oulua fai o le amioletonu ae gese ona oulua manatua o le Alii lo oulua Atua. Ua oulua vaai i se agelu, ma sa fetalai mai o ia ia te oulua; ioe, sa oulua faalogo i lona siufofoga mai lea taimi i lea taimi; ma sa fetalai mai foi o ia ia te oulua i se leo filemu itiiti, peitai ua oulua teʼa atu ma le toe lagonaina, na oulua lē mafafai ai ona lagona ana fetalaiga; o le mea lea, na fetalai mai ai o ia ia te oulua e pei o le leo o le faititili, lea na mafua ona luluina ai o le eleele e pei a vaeluaina."},{"vNo":"46 ","txt":"Ma ua oulua iloa foi e mafai e ala i le mana o lana fetalaiga mamana aoao ona faia e ia ia mavae atu le lalolagi; ioe, ma ua oulua iloa e mafai i lana fetalaiga ona ia faia o mea gaoā ia laugatasi, ma mea laugatasi ia vetevete. O lea, la, aisea ea, ua mafai ai ona oulua maaa tele faapea i o oulua loto?"},{"vNo":"47 ","txt":"Faauta, ua saeia loʼu agaga i le mafatia ona o oulua, ma ua tiga loʼu loto; ou te fefe neʼi lafoai ese oulua e faavavau. Faauta, ua tumu aʼu i le Agaga o le Atua, ua oo ina leai se malosi i loʼu tino."},{"vNo":"48 ","txt":"Ma o lenei, sa oo ina ua uma ona ou tautala atu o ia upu sa laua feitai mai ia te aʼu, ma mananao e lafo aʼu i le loloto o le sami; ma aʼo laua o mai i luma e fetagofi mai o laua lima ia te aʼu sa ou tautala atu ia te i laua, ua ou fai atu: I le suafa o le Atua Malosi Aoao, ou te faatonu atu ia te oulua ia aua lua te paʼi mai ia te aʼu, ona ua tumu aʼu i le mana o le Atua, e oo lava i le faaumatiaina o loʼu tino; ma ai se tasi e paʼi mai ona lima ia te aʼu o le a mamae e pei lava o se utuutu mago; ma o le a tusa o ia o se meanoa i luma o le mana o le Atua, ona o le a taia o ia e le Atua."},{"vNo":"49 ","txt":"Ma sa oo ina fai atu aʼu o Nifae, ia te i laua e lē tatau ona laua toe muimui e faasaga i lo laua tamā; pe tatau foi ona laua taofi mai ia te aʼu lo laua galulue, ona ua poloaiina aʼu e le Atua ia ou fausia se vaa."},{"vNo":"50 ","txt":"Ma sa ou fai atu ia te i laua: Afai na poloaiina aʼu e le Atua ou te faia mea uma, e mafai ona ou faia. Afai na te poloaiina aʼu ia ou fai atu i lenei vai, ia eleele oe, e eleele lava; ma afai ou te fai atu ai, o le a faia lava."},{"vNo":"51 ","txt":"Ma o lenei, afai ua i ai i le Alii se mana tele faapea, ma e tele vavega ua faia e ia i totonu o le fanauga a tagata, e faapefea la ona lē mafai ona ia aʼoaʼoina o aʼu, ia ʼou fausia se vaa?"},{"vNo":"52 ","txt":"Ma sa oo o aʼu, o Nifae, sa tele mea sa ou fai atu ai i oʼu uso, sa oo ina laua maasiasi, ma lē mafafai ona finau faasaga mai ia te aʼu; pe na totoa e fetagofi mai o laua lima ia te aʼu pe paʼi mai ia te aʼu i o laua tamatamailima, mo le va o aso e tele. O lenei sa fefefe i laua e fai lenei mea neʼi o laua mamae i oʼu luma, ona o le malosi tele o le Agaga o le Atua; ma sa faapea ona galue i luga o i laua."},{"vNo":"53 ","txt":"Ma sa oo ina fetalai mai le Alii ia te aʼu: Ia toe faaloaloa atu lou lima i ou uso, ma o le a laua lē mamae ai i ou luma, ae o le a Ou faateia i laua, ua fetalai mai ai le Alii, ma o le a Ou faia lenei mea, ina ia iloa ai o Aʼu o le Alii o lo laua Atua lea."},{"vNo":"54 ","txt":"Ma sa oo ina ou faaloaloa atu loʼu lima i oʼu uso, ma sa lei mamae i laua ai i oʼu luma, ae sa luluina i laua e le Alii, e tusa lava ma le fetalaiga na fetalai mai ai o ia."},{"vNo":"55 ","txt":"Ma o lenei, sa fai mai i laua: Ua ma iloa ma le mautinoa ua faatasi le Alii ma oe, ona ua ma iloa o le mana o le Alii na luluina i maua. Ma sa la faapauu i lalo i oʼu luma, ma fai o le a ifo mai ia te aʼu, peitai sa ou lē tuua i laua, ua ou fai atu: O aʼu o lo oulua uso, ioe, o lo oulua lava uso laitiiti; o le mea lea, ifo atu i le Alii lo oulua Atua, ma ava i lo oulua tamā ma lo oulua tinā, ina ia faalevaleva ai o oulua aso i le laueleele o le a foaiina mai e le Alii lo oulua Atua ia te oulua."}]}