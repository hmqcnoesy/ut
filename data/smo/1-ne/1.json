{"heading":"Ua amata e Nifae le talafaamaumau o lona nuu—Ua vaai Liae i se afi faaniutu i se faaaliga vaaia ma ua faitau mai i se tusi o valoaga—Ua viia e ia le Atua, valoia le afio mai o le Mesia, ma valoia le faafanoga o Ierusalema—Ua sauaina o ia e tagata Iutaia. E tusa o le 600 T.L.M.","sectionHeading":"O se tala ia Liae ma lana ava o Sarai, ma ona atalii e toafa, e igoa (e amata mai i le ulumatua) ia Lamana, Lemuelu, Sama, ma Nifae. Ua lapataia Liae e le Alii ia alu ese atu i fafo mai le laueleele o Ierusalema, ona sa vavalo atu o ia i tagata e uiga i lo latou amioletonu ma ua latou saili ai e faaumatia lona ola. Ua malaga atu o ia i le vao i aso e tolu faatasi ma lona aiga. Ua ave e Nifae ona uso ma foi atu i le laueleele o Ierusalema ina ia maua mai le talafaamaumau o tagata Iutaia. O le tala i o latou mafatiaga. Ua latou ave afafine o Isamaeli ma faiavā i ai. Ua latou ave o latou aiga ma o ese atu i le vao. O o latou mafatiaga ma puapuaga i le vao. O le ala na ui ai la latou malaga. Ua latou tau atu i vai tetele. Ua fouvale uso o Nifae ia te ia. Ua ia faafememeaiina i laua, ma fausia se vaa. Ua latou faaigoaina le nofoaga o Nuumau. Ua latou sopo atu i vai tetele i le laueleele na folafolaina, ma isi mea. Ua tusa ai ma le tala a Nifae; po o i ni isi upu, o aʼu, o Nifae, na tusia lenei tala.","prevAbbr":"explanation","prevNo":1,"nextAbbr":"1-ne","nextNo":2,"chapterTitle":"1Nifae 1","verses":[{"vNo":"1 ","txt":"O aʼu, o Nifae, na fanaua e matua lelei, o lea na aoaoina ai aʼu teisi i le poto uma o loʼu tamā; ma ona ua ou vaai i puapuaga e tele i le gasologa o oʼu aso, e ui i lea, sa alofagia tele aʼu e le Alii i oʼu aso uma; ioe, ona ua ou maua se malamalama tele o le agalelei ma mealilo a le Atua, o lea ou te faia ai se talafaamaumau o aʼu taualumaga i oʼu aso."},{"vNo":"2 ","txt":"Ioe, ou te faia se talafaamaumau i le gagana a loʼu tamā, ua faia i le poto o tagata Iutaia ma le gagana a tagata Aikupito."},{"vNo":"3 ","txt":"Ma ua ou iloa ua moni le talafaamaumau ua ou faia; ma ua ou faia i loʼu lava lima; ma ua ou faia e tusa ma loʼu iloa."},{"vNo":"4 ","txt":"Ma sa oo i le amataga o le tausaga muamua o le nofoaiga a Setekaia, le tupu o Iuta, (sa nofo loʼu tamā, o Liae, i Ierusalema i ona aso uma); ma o lena lava tausaga na o mai ai perofeta e toatele, ma vavalo atu i tagata e faapea e ao ina latou salamo, po o o le a faaumatia le aai tele o Ierusalema."},{"vNo":"5 ","txt":"O le mea lea, sa oo ina ua alu atu loʼu tamā, o Liae, sa tatalo atu o ia i le Alii, ioe, ma lona loto atoa lava, mo ona tagata."},{"vNo":"6 ","txt":"Ma sa oo, aʼo tatalo atu o ia i le Alii, sa oo mai se afi faaniutu ma ua nofo i luga o se papa i ona luma; ma sa vaaia ma faalogoina e ia mea e tele; ma ona o mea sa ia vaaia ma faalogoina, sa galulu ma tetemu tele ai o ia."},{"vNo":"7 ","txt":"Ma sa oo ina toe foi atu o ia i lona lava fale i Ierusalema; ma sa ia faapaʼū o ia lava i lona moega, ona ua lofituina o ia i le Agaga ma mea na ia vaaia."},{"vNo":"8 ","txt":"Ma aʼo faapea ona lofituina o ia i le Agaga, sa segia o ia i se faaaliga vaaia, sa vaai ai lava o ia ua avanoa le lagi, ma sa manatu o ia sa vaai o ia i le Atua o afio i lona nofoalii, ua siosiomia i ʼau agelu e lē masino e peiseai o pepese ma vivii atu i lo latou Atua."},{"vNo":"9 ","txt":"Ma sa oo ina vaai atu o ia i se Toatasi ua afio ifo mai le taulotoaiga o le lagi, ma sa vaai o ia ua sili atu lona pupula nai lo le la i le aoauli."},{"vNo":"10 ","txt":"Ma sa vaaia foi e ia ni isi e toasefululua o mulimuli atu ia te ia, ma o lo latou pupula sa sili atu i lo fetu o le vanimonimo."},{"vNo":"11 ","txt":"Ma sa latou afifio ifo i lalo ma maliliu atu i luga o le lalolagi; ma sa afio mai lē na muamua ma tu i luma o loʼu tamā, ma tuu mai ia te ia se tusi, ma fetalai mai ia te ia e tatau ona faitau e ia."},{"vNo":"12 ","txt":"Ma sa oo ina ua faitau o ia, sa tumu o ia i le Agaga o le Alii."},{"vNo":"13 ","txt":"Ma sa faitau o ia, fai mai: Oi talofa, oi talofa, ia Ierusalema, aua ua Ou vaai i au mea inosia! Ioe, ma e tele mea sa faitau i ai loʼu tamā e uiga ia Ierusalema—e faapea o le a faaumatiaina, ma e o nonofo ai; e toatele o le a fano i le pelu, ma e toatele foi o le a ave faatagataotaua i Papelonia."},{"vNo":"14 ","txt":"Ma sa oo ina ua uma ona faitau ma vaai loʼu tamā i le tele o mea tetele ma le ofoofogia, e tele mea sa alaga atu e ia i le Alii; e pei o le: Ua silisili ma ofoofogia au galuega, Le Alii e le Atua Malosi Aoao! Ua maualugā i le lagi lou nofoalii, ma o lou mana, ma lou agalelei, ma lou alofa mutimutivale ua i ai i luga o e uma o nonofo i le lalolagi; ma, ona e te alofa mutimutivale, e te lē tuua i latou o e e o mai ia te oe ia fano i latou!"},{"vNo":"15 ","txt":"Ma sa faapea le ituaiga o gagana a loʼu tamā i le viiga o lona Atua; ona sa olioli lona agaga, ma sa tumu lona loto atoa, ona o mea sa vaaia e ia, ioe, na faaali mai e le Alii ia te ia."},{"vNo":"16 ","txt":"Ma o lenei, o aʼu, o Nifae, ou te lē faia se tala atoa o mea ua tusia e loʼu tamā, ona ua tusia e ia le tele o mea sa ia vaaia i faaaliga ma miti; ma ua tusia foi e ia le tele o mea sa ia vavalo ma tautala atu ai i ana fanau, o le a ou lē faia i ai se tala atoa."},{"vNo":"17 ","txt":"Ae o le a ou faia se tala i aʼu taualumaga i oʼu aso. Faauta, ou te faia se otootoga o le talafaamaumau a loʼu tamā, i luga o papatusi na ou faia i oʼu lava lima; o le mea lea, a uma ona ou otooto o le talafaamaumau a loʼu tamā ona ou faia lea o se tala o loʼu lava olaga."},{"vNo":"18 ","txt":"O lea, ou te manao ia outou iloa, ina ua uma ona faaali mai e le Alii i loʼu tamā, o Liae, le tele naʼuā o mea ofoofogia, ioe, e uiga i le faaumatiaga o Ierusalema, faauta, sa alu atu o ia i tagata, ma amata ona vavalo ma tautino atu ia te i latou e uiga i mea sa ia vaaia ma faalogoina."},{"vNo":"19 ","txt":"Ma sa oo ina faatauemu tagata Iutaia ia te ia ona o mea sa molimau atu ai o ia e uiga ia te i latou; ona sa molimau moni atu o ia i lo latou amioleaga ma a latou mea inosia; ma sa molimau atu o ia o mea sa ia vaaia ma faalogoina, ma mea foi sa ia faitauina i le tusi, ua faaali manino mai ai le afio mai o se Mesia, ma le togiolaina foi o le lalolagi."},{"vNo":"20 ","txt":"Ma ina ua faalogo mai tagata Iutaia i nei mea sa latou feitai ia te ia; ioe, e pei lava ona sa latou faia i perofeta anamua, o e na latou tutuli esea, ma fetogi i maa, ma fasioti; ma sa latou saili foi lona ola, ina ia latou aveeseina. Ae faauta, o aʼu, o Nifae, o le a ou faaali atu ia te outou le i ai o le alofa mutimutivale agamalu o le Alii i luga o i latou uma o e ua ia filifilia, ona o lo latou faatuatua, e faamalolosi tele ai i latou e oo lava i le mana e laveaiina ai."}]}