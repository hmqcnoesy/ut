{"heading":"Ua fai e Nifae ni tuufaatasiga se lua o talafaamaumau—Ua taʼua tuufaatasiga taitasi o papatusi a Nifae—O papatusi tetele ua i ai se talafaasolopito o mea faaletino; o papatusi laiti ua faapitoa mo mea paia. E tusa o le 600–592 T.L.M.","prevAbbr":"1-ne","prevNo":8,"nextAbbr":"1-ne","nextNo":10,"chapterTitle":"1Nifae 9","verses":[{"vNo":"1 ","txt":"Ma o mea uma nei sa vaai, ma faalogo, ma tautala i ai loʼu tamā, aʼo nofo o ia i se faleie, i le vanu o Lemuelu, ma le tele atu foi o isi mea, e le mafai ona tusia i luga o papatusi nei."},{"vNo":"2 ","txt":"Ma o lenei, e pei ona ou tautala atu e uiga i papatusi nei, faauta e le o papatusi nei ua ou faia ai se tala atoa o le talafaasolopito o loʼu nuu; ona o papatusi ua ou faia ai se tala atoa o loʼu nuu ua ou faaigoaina o Nifae; o le mea lea, ua taʼua ai o papatusi a Nifae, ua faaigoaina i loʼu lava igoa; ma o papatusi nei ua taʼua foi o papatusi a Nifae."},{"vNo":"3 ","txt":"E ui i lea, ua ou maua se poloaiga mai le Alii e tatau ona ou faia papatusi nei, mo le faamoemoega faapitoa ia i ai se tala e togitogia o auaunaga a loʼu nuu."},{"vNo":"4 ","txt":"I luga o isi papatusi e tatau ona togitogia ai se tala o nofoaiga a tupu, ma taua ma finauga a loʼu nuu; o le mea lea o papatusi nei o le vaega tele ua faatatau i auaunaga a loʼu nuu; ma o isi papatusi o le vaega tele ua faatatau i nofoaiga a tupu ma taua ma finauga a loʼu nuu."},{"vNo":"5 ","txt":"O le mea lea, na poloaiina ai aʼu e le Alii ia ou faia nei papatusi mo se faamoemoega poto o ia te ia, o se faamoemoega ou te lē iloa."},{"vNo":"6 ","txt":"Ae ua silafia e le Alii mea uma mai le amataga; o le mea lea, ua saunia ai e ia se ala e faataunuu ai ana galuega uma i totonu o le fanauga a tagata; aua faauta, ua ia te ia le mana uma e faataunuu ai ana fetalaiga uma. Ma ua faapea lava. Amene."}]}