{"heading":"Ua faaali mai e le Alii ona faamoemoega ia Isaraelu—Ua filifilia Isaraelu mai le ogaumu o puapuaga ma ua poloaiina ia alu ese atu mai Papelonia—Faatusatusa ma le Isaia 48. E tusa o le 588–570 T.L.M.","prevAbbr":"1-ne","nextAbbr":"1-ne","prevNo":19,"nextNo":21,"chapterTitle":"1Nifae 20","prevTitle":"1Nifae 19","nextTitle":"1Nifae 21","verses":[{"vNo":1,"txt":"Inā faalogo mai ia ma faafofoga mai i le mea lenei, le aiga e o Iakopo, o e ua taʼua i le igoa o Isaraelu, ma ua o mai i fafo nai vai o Iuta, po o mai i fafo o vai o le papatisoga, o e ua tauto i le suafa o le Alii, ma taʼutaʼu atu le Atua o Isaraelu, a ua latou lē tauto i le faamaoni po o le amiotonu."},{"vNo":2,"txt":"E ui i lea, ua latou taʼua i latou lava o le aai paia, ae ua latou lē faalagolago i le Atua o Isaraelu, o lē o le Alii o ʼAu; ioe, o le Alii o ʼAu o lona suafa lea."},{"vNo":3,"txt":"Faauta, ua Ou tautino atu mea sa i ai muamua mai le amataga; ma sa alu atu ia mea mai loʼu gutu, ma sa Ou faailoa atu i latou. Sa faafuasei ona Ou faailoa atu o i latou."},{"vNo":4,"txt":"Ma sa Ou faia lenei mea ona sa Ou iloa ua e finauvale ma o lou ua o se uaua uʼamea, ma o lou muaulu o se apamemea;"},{"vNo":5,"txt":"Ma sa Ou taʼu atu lava ia te oe mai le amataga; ae lei oo mai ia mea sa Ou faailoa atu lava i latou ia te oe; ma sa Ou faailoa atu i latou i le fefe neʼi e fai ane: O loʼu tupua na faia i latou, ma o loʼu tupua ta, ma loʼu tupua gaosi na poloaiina i latou."},{"vNo":6,"txt":"Sa e vaai ma faalogo i nei mea uma; ma e te lē tauina atu ea i latou? Ma sa Ou faaali atu foi ia te oe mea fou mai le taimi lea, o mea natia lava, ae sa e lē iloaina i latou."},{"vNo":7,"txt":"Ua foafoaina nei i latou, ma ua lē mai i le amataga, ae sa taʼu atu lava i latou ia te oe ae lei oo i le aso na e lē faalogo ai ia te i latou, neʼi e fai ane—Faauta sa Ou iloaina i latou."},{"vNo":8,"txt":"Ioe, ma sa e lē faalogo lava; ioe, sa e lē iloaina lava; ioe, mai lena taimi sa lē tatalaina lou taliga; ona sa Ou iloa o le a e fai mea faalata tele, ma sa taʼua oe o se solitulafono mai i le manava."},{"vNo":9,"txt":"E ui i lea, o le a Ou taofi loʼu ita ona o loʼu igoa, ma ona o loʼu viiga o le a Ou taofi ai aʼu mai ia te oe, ina ia Ou lē vavaeeseina oe."},{"vNo":10,"txt":"Aua faauta, ua Ou faamamāina oe, ua Ou filifilia oe mai i le ogaumu o puapuaga."},{"vNo":11,"txt":"Ona o aʼu lava, ioe, ona o aʼu lava o le a Ou faia ai lenei mea, ona o le a Ou lē tuua loʼu igoa ia faaeleeleaina, ma o le a Ou lē tuu atu loʼu mamalu i se tasi."},{"vNo":12,"txt":"Faalogo mai ia ia te aʼu, Iakopo e, ma Isaraelu laʼu valaaulia, ona o Aʼu o ia; o Aʼu o lē e muamua, ma o Aʼu foi o lē e mulimuli."},{"vNo":13,"txt":"O loʼu lima foi na faataotoina faavae o le lalolagi, ma o loʼu lima taumatau na folasia le lagi. Ou te valaau atu ia te i latou ma latou tutu mai i luga faatasi."},{"vNo":14,"txt":"Outou uma e, ia outou faapotopoto outou lava, ma faalogo mai; o ai se o i totonu ia te i latou na ia taʼu atu nei mea ia te i latou? Sa alofa le Alii ia te ia; ioe, ma o le a faataunuuina e ia lana fetalaiga na ia taʼu mai e ala mai ia te i latou; ma o le a fai e ia lona finagalo i luga o Papelonia, ma o le a oo mai lona aao i luga o Kaletaia."},{"vNo":15,"txt":"O lenei foi, ua fetalai mai le Alii: O Aʼu o le Alii, ioe, ua Ou tautala atu; ioe, ua Ou valaaulia o ia e taʼu atu, ua Ou aumai o ia, ma o le a fai e ia lona ala ia manuia."},{"vNo":16,"txt":"Ia outou o mai faalatalata mai ia te aʼu; Ou te lei tautala atu faalilolilo; mai lava i le amataga, mai le taimi sa taʼu atu ai lenei mea sa Ou tautala atu ai; ma o le Alii le Atua, ma lona Agaga, na auina mai aʼu."},{"vNo":17,"txt":"Ma ua faapea ona fetalai mai o le Alii, lou Togiola, le Paia e Toatasi o Isaraelu; ua Ou auina atu o ia, le Alii lou Atua o lē na te aoao ia te oe ia e manuia, o lē e taitai ia te oe i le ala e tatau ona e alu ai, na ia faia ia mea."},{"vNo":18,"txt":"E, pe a na e faalogo mai i aʼu poloaiga—manū po ua pei lou filemu o se vaitafe, ma pei lou amiotonu o galu o le sami;"},{"vNo":19,"txt":"O lau fanau foi po ua pei o le oneone; o fanau foi a lou manava po ua pei o ona iliili; ma po ua lē vavaeesea pe soloiesea foi lona igoa mai i oʼu luma."},{"vNo":20,"txt":"Ia outou o ese atu ia mai Papelonia, ia outou sosola ese atu ia mai Kaletaia, ma faatasi ma le leo o pesega ia outou taʼu atu, taʼu atu lenei mea, ia logo atu i tuluiga o le lalolagi; ia outou fai atu: Ua togiolaina e le Alii lana auauna o Iakopo."},{"vNo":21,"txt":"Ma sa latou lē fia feinu; sa taitaiina e ia i latou e ala atu i toafa; sa faia e ia ia tafe mai le vai i fafo mai le papa mo i latou; sa vavae foi e ia le papa ma puna mai ai le vai i fafo."},{"vNo":22,"txt":"Ma e ui ina sa faia e ia nei mea uma, ma mea tetele atu foi, ua leai se filemu, ua fetalai mai ai le Alii, i e ua amioleaga."}]}