{"heading":"Ua faaauau pea taua ma le tele o tagata fasiotia—Ua faasalaina e e ua amioleaga e ua amioleaga—Ua faateleina atili le amioleaga nai lo taimi muamua ia Isaraelu uma—Ua taulagaina fafine ma tamaiti i tupua—Ua amata ona tafi e sa Lamanā sa Nifaē mai o latou luma. E tusa o le 363–375 T.A.","prevAbbr":"morm","prevNo":3,"nextAbbr":"morm","nextNo":5,"chapterTitle":"Mamona 4","verses":[{"vNo":"1 ","txt":"Ma o lenei, sa oo i le tausaga e tolu selau onosefulu ma le tolu, na o ae sa Nifaē ma a latou autau e faasaga tau ia sa Lamanā, i fafo mai le laueleele o Tuufua."},{"vNo":"2 ","txt":"Ma sa oo ina toe tulia mai i tua autau a sa Nifaē i le laueleele o Tuufua. Ma ao latou vaivai, sa o mai se autau fou a sa Lamanā i luga o i latou; ma sa latou faia se taua malosi tele, sa oo ina maua e sa Lamana le aai o Tuufua, ma fasiotia le toatele o sa Nifaē, ma ave faapagota le toatele."},{"vNo":"3 ","txt":"Ma o e na totoe na sosola ma ua aufaatasi ma tagata o le aai o Teanekuma. O lenei o le aai o Teanekuma sa faalava i tuaoi i tafatafa o le matafaga, ma sa latalata foi i le aai o Tuufua."},{"vNo":"4 ","txt":"Ma sa amata ona taiaina o i latou, ona ua o ae fua o autau a sa Nifaē ia sa Lamanā; aua a na leai lena mea, semanu e leai se mana o sa Lamana i luga o i latou."},{"vNo":"5 ","txt":"Ae, faauta, e maua e faamasinoga a le Atua e e amioleaga; ma o e amioleaga e faasalaina e e amioleaga; ona o e e amioleaga latou te faaosoina loto o le fanauga a tagata i le faamasaa toto."},{"vNo":"6 ","txt":"Ma sa oo ina faia e sa Lamanā sauniuniga e o mai e faasaga i le aai o Teanekuma."},{"vNo":"7 ","txt":"Ma sa oo i le tausaga e tolu selau onosefulu ma le fa na o mai ai sa Lamanā e faasaga i le aai o Teanekuma, ina ia mafai ona latou ave foi o le aai o Teanekuma."},{"vNo":"8 ","txt":"Ma sa oo ina teena ma toe tulia i tua i latou e sa Nifaē. Ma ina ua vaai sa Nifaē ua latou tutulia sa Lamanā, sa latou toe mitamita i lo latou lava malosi; ma sa latou o atu i lo latou lava malosi, ma toe ave le aai o Tuufua."},{"vNo":"9 ","txt":"Ma o lenei o nei mea uma sa faia, ma sa tele afe na fasiotia ai i itu uma e lua, o sa Nifaē ma sa Lamanā."},{"vNo":"10 ","txt":"Ma sa oo ina mavae atu le tausaga e tolu selau onosefulu ma le ono, ma sa toe o mai foi sa Lamanā i luga o sa Nifaē e tau; ma sa le salamo lava sa Nifaē i le leaga na latou faia, ae mauai pea i lo latou amioleaga e le aunoa."},{"vNo":"11 ","txt":"Ma e le mafai e le laulaufaiva ona faamatalaina, pe mafai foi e le tagata ona tusi se faamatalaga atoatoa o le vaaiga matautia o le toto ma tagata fasiotia sa i ai i totonu o tagata, o sa Nifaē ma sa Lamanā; ma sa faamaaa loto uma, sa oo ina latou fiafia i le faamasaaina o le toto e le aunoa."},{"vNo":"12 ","txt":"Ma sa leai se amioleaga tele faapea sa i ai i totonu o le fanau uma a Liae, po o totonu o le aiga uma o Isaraelu, e tusa ai ma fetalaiga a le Alii, e pei ona i ai i totonu o lenei nuu."},{"vNo":"13 ","txt":"Ma sa oo ina maua e sa Lamanā le aai o Tuufua, ma o le pogai ona sa sili atu le tele lo latou aofai nai lo le aofai o sa Nifaē."},{"vNo":"14 ","txt":"Ma sa latou savavali atu foi i luma e faasaga i le aai o Teanekuma, ma latou tutuli ese i fafo tagata mai ia te ia, ma latou ave faapagota le toatele, o fafine ma tamaiti, ma latou tuu atu i latou o ni taulaga i o latou atua tupua."},{"vNo":"15 ","txt":"Ma sa oo i le tausaga e tolu selau onosefulu ma le fitu, i le feita o sa Nifaē ona ua osi e sa Lamanā taulaga i o latou fafine ma o latou tamaiti, sa oo ina latou o atu e faasaga ia sa Lamanā ma le ita tele, sa oo ina latou toe faatoilaloina sa Lamanā, ma ua tuli esea i latou i fafo mai i o latou laueleele."},{"vNo":"16 ","txt":"Ma sa le toe o mai sa Lamanā e faasaga mai ia sa Nifaē seia oo i le tausaga e tolu selau fitusefulu ma le lima."},{"vNo":"17 ","txt":"Ma i le tausaga lenei, sa latou o mai i lalo e faasaga mai ia sa Nifaē ma lo latou malosi uma; ma sa le faitaulia i latou ona o le toatele naua o lo latou aofai."},{"vNo":"18 ","txt":"Ma sa amata mai i lenei taimi i luma ona le toe maua e sa Nifaē se mana i luga o sa Lamanā, ae sa amata ona tafi ese o i latou e i latou e pei o le sau i luma o le la."},{"vNo":"19 ","txt":"Ma sa oo ina o mai sa Lamanā i lalo e faasaga i le aai o Tuufua; ma sa i ai se taua tiga tele na tauina i le laueleele o Tuufua, lea na latou faatoilalo ai sa Nifaē."},{"vNo":"20 ","txt":"Ma sa latou toe sosola mai i o latou luma, ma latou o mai ai i le aai o Poasa; ma o iina na latou tu tetee atu ai ia sa Lamanā ma le totoa tele, sa oo ina le faatoilaloina i latou e sa Lamanā seia oo ina latou toe o mai i le taimi lona lua."},{"vNo":"21 ","txt":"Ma ina ua latou toe o mai i le taimi lona lua, sa tutulia ma fasia sa Nifaē i se fasiga tele lava; sa toe taulagaina o latou fafine ma o latou tamaiti i tupua."},{"vNo":"22 ","txt":"Ma sa oo ina toe sosola sa Nifaē mai i o latou luma, ma ave faatasi ma i latou tagata uma, sa i faoa aai ma nuu."},{"vNo":"23 ","txt":"Ma o lenei, o au, o Mamona, ina ua ou vaai o le a faatoilalo e sa Lamanā le laueleele, o lea na ou alu atu ai i le mauga o Semi, ma ou ave talafaamaumau uma ia na natia mau e Amorona mo le Alii."}]}