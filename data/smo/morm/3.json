{"heading":"Ua alaga atu e Mamona le salamo i sa Nifaē—Ua latou maua se manumalo tele ma le mamalu i lo latou lava malosi—Ua musu Mamona e taitai i latou, ma o ana tatalo mo i latou ua aunoa ma le faatuatua—Ua valaauina e le Tusi a Mamona ituaiga e sefululua o Isaraelu ia talitonu i le talalelei. E tusa i le 360–362 T.A.","prevAbbr":"morm","prevNo":2,"nextAbbr":"morm","nextNo":4,"chapterTitle":"Mamona 3","verses":[{"vNo":"1 ","txt":"Ma sa oo ina le toe o mai sa Lamanā e tau seia mavae le isi sefulu o tausaga. Ma faauta, sa ou faagalulueina ou tagata, o sa Nifaē, i le sauniuniga o o latou laueleele ma a latou auupega tau mo le taimi o le taua."},{"vNo":"2 ","txt":"Ma sa oo ina fetalai mai le Alii ia te au: Alaga atu i lenei nuu—Ia outou salamo, ma o mai ia te au, ma papatiso, ma toe atiae lau ekalesia, ona faasaoina lea o outou."},{"vNo":"3 ","txt":"Ma sa ou alaga i lenei nuu, ae sa le aoga; ma sa latou le iloa o le Alii na faasaoina i latou, ma tuu mai ia te i latou se avanoa e salamo ai. Ma faauta sa latou faamaaa o latou loto e faasaga i le Alii lo latou Atua."},{"vNo":"4 ","txt":"Ma sa oo ina ua mavae atu le sefulu lea o tausaga, ma ua atoa ai le tolu selau ma le onosefulu o tausaga talu le afio mai o Keriso, sa auina mai e le tupu o sa Lamanā se tusi ia te au, lea sa faailoa mai ai ia te au o loo latou sauniuni e toe o mai e faasaga tau mai ia te i matou."},{"vNo":"5 ","txt":"Ma sa oo ina ou faatonu atu i lou nuu ia latou potopoto faatasi i latou lava i le laueleele o Tuufua, i se aai sa i tuaoi, tafatafa ane o le ala lauitiiti lea sa tau atu i le laueleele i saute."},{"vNo":"6 ","txt":"Ma o iina na matou tuu ai a matou autau, ina ia mafai ona matou taofia o autau a sa Lamanā, ina ia le mafai ona latou maua o se tasi o o matou laueleele; o lea na matou ati ai olo faatasi ma a matou au uma e tetee ia te i latou."},{"vNo":"7 ","txt":"Ma sa oo i le tausaga e tolu selau onosefulu ma le tasi, sa oo ina o mai sa Lamanā i le aai o Tuufua e faasagatau mai ia te i matou; ma sa oo ina matou faatoilaloina i latou i le tausaga lena, sa oo ina latou toe foi atu i o latou lava laueleele."},{"vNo":"8 ","txt":"Ma i le tausaga e tolu selau onosefulu ma le lua, sa latou toe o mai i lalo e tau. Ma sa matou toe faatoilaloina i latou, ma fasiotia se aofaiga tele o i latou, ma sa lafo o latou tagata oti i le sami."},{"vNo":"9 ","txt":"Ma o lenei, ona o lenei mea tele na faia e lou nuu, o sa Nifaē, sa amata ona latou mitamita i lo latou lava malosi, ma amata ona latou tauto i luma o le lagi o le a latou tauia le toto o o latou uso o e na fasiotia e o latou fili."},{"vNo":"10 ","txt":"Ma sa latou tauto i le lagi, ma i le nofoalii foi o le Atua, o le a latou o ae e tau faasaga i o latou fili, ma sala ese i latou mai luga o le laueleele."},{"vNo":"11 ","txt":"Ma o au, o Mamona, sa ou musu atoa mai i lena taimi e oo mai i luma e avea ma taitaiau ma se taitai o lenei nuu, ona o lo latou amioleaga ma a latou mea inosia."},{"vNo":"12 ","txt":"Faauta, e ui i lo latou amioleaga, sa ou taitaiina i latou, sa ou taitaia i latou i le tele o taimi i le taua, ma sa ou alofa ia te i latou, e tusa ma le alofa o le Atua sa ia te au, ma lou loto atoa; ma sa sasaa atu lou agaga i le tatalo i le Atua i le aso atoa mo i latou; e ui i lea, sa faia e aunoa ma se faatuatua, ona o le maaa o o latou loto."},{"vNo":"13 ","txt":"Ma e faatolu ona ou laveaiina i latou mai lima o o latou fili, ma ua latou le salamo lava mai ia latou agasala."},{"vNo":"14 ","txt":"Ma ina ua latou tauto i mea uma na faasaina ai i latou e lo tatou Alii ma le Faaola o Iesu Keriso, o le a latou o ae i o latou fili e tau, ma latou taui le toto o o latou uso, faauta, sa oo mai le siufofoga o le Alii ia te au, ua fetalai mai:"},{"vNo":"15 ","txt":"O le tauimasui e a au ia, ma o le a ou toe totogi atu; ma ona ua le salamo lenei nuu ina ua uma ona ou laveaiina i latou, faauta, o le a vavae ese i latou mai luga o le lalolagi."},{"vNo":"16 ","txt":"Ma sa oo ina ou musu atoatoa ou te alu ae e faasaga i ou fili; ma sa ou faia lava e pei ona poloaiina ai au e le Alii; ma sa ou tu o se molimau tu ese e faaali atu i le lalolagi mea sa ou vaaia ma faalogoina, e tusa ma faaaliga a le Agaga ia na molimau mai e uiga i mea o le a oo mai."},{"vNo":"17 ","txt":"O lea ou te tusi atu ai ia te outou, o Nuuese, ma ia te outou foi, le aiga o Isaraelu, pe a amataina le galuega, o le a lata ona sauniunia o outou e toe foi atu i le laueleele o lo outou tofi;"},{"vNo":"18 ","txt":"Ioe, faauta, ou te tusi atu i tuluiga uma o le fogaelele; ioe, ia te outou ituaiga e sefululua o Isaraelu, o e o le a faamasinoina e tusa ma a outou galuega e le toasefululua o e na filifilia e Iesu e avea mo ona soo i le laueleele o Ierusalema."},{"vNo":"19 ","txt":"Ma ou te tusi atu foi i le toe vaega o lenei nuu, o e o le a faamasinoina foi e le toasefululua o e na filifilia e Iesu i lenei laueleele; ma o le a faamasinoina i latou e le isi toasefululua o e na filifilia e Iesu i le laueleele o Ierusalema."},{"vNo":"20 ","txt":"Ma o nei mea na faaali mai e le Agaga ia te au; o lea ou te tusi atu ai ia te outou uma. Ma o le pogai lenei ua ou tusi atu ai ia te outou, ina ia outou iloa o le a outou tutu uma i luma o le nofoa-faamasino o Keriso, ioe, o tagata uma taitoatasi o e ua i ai i le aiga tagata atoa o Atamu; ma o le a outou tutu e faamasinoina i a outou galuega, pe ua lelei pe ua leaga;"},{"vNo":"21 ","txt":"Ma ina ia outou talitonu foi i le talalelei a Iesu Keriso, lea o le a outou maua i totonu ia te outou; ma ina ia maua foi e tagata Iutaia, le nuu o le feagaiga a le Alii, isi molimau e ese mai ia te ia o le na latou vaai ma faalogo i ai, o Iesu, o le na latou fasiotia, o le Keriso moni ma le Atua moni lava lea."},{"vNo":"22 ","txt":"Ma ou te moomoo maumau pe a na mafai ona ou faatauanauina outou uma tuluiga o le lalolagi ia outou salamo ma sauni e tutu i luma o le nofoa-faamasino o Keriso."}]}