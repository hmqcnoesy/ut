{"heading":"Ua toe taitaia e Mamona autau a sa Nifaē i taua o le toto ma le tele o tagata oti—O le a oo mai le Tusi a Mamona e faatalitonu Isaraelu uma o Iesu o le Keriso—Ona o lo latou le talitonu o lea o le a faataapeapeina ai sa Lamanā, ma o le a le toe taumafai le Agaga ia te i latou—O le a latou maua le talalelei mai Nuuese i aso e gata ai. E tusa o le 375–384 T.A.","prevAbbr":"morm","prevNo":4,"nextAbbr":"morm","nextNo":6,"chapterTitle":"Mamona 5","verses":[{"vNo":"1 ","txt":"Ma sa oo ina ou alu atu i totonu o tagata sa Nifaē, ma sa ou salamo i le tautoga na ou faia ou te le toe fesoasoani ia te i latou; ma sa latou toe tuu mai ia te au le pulega o a latou autau, ona sa latou vaai mai ia te au e peiseai e mafai ona laveaiina i latou mai i o latou puapuaga."},{"vNo":"2 ","txt":"Ae faauta, sa aunoa au ma se faamoemoe, aua sa ou iloa faamasinoga ia a le Alii o le a oo mai i luga ia te i latou; ona sa latou le salamo ia latou amioletonu, ae sa latou tau mo o latou ola e aunoa ma le valaau atu i le Atua lena o le na faia i latou."},{"vNo":"3 ","txt":"Ma sa oo ina o mai sa Lamanā e faasaga mai ia te i matou ina ua matou sosola atu i le aai o Ioritana; ae faauta, sa tutulia i latou i tua sa latou le avea ai le aai i le taimi lena."},{"vNo":"4 ","txt":"Ma sa oo ina latou toe o mai e faasaga mai ia te i matou, ma sa matou taofia le aai. Ma sa i ai foi isi aai sa taofi e sa Nifaē, o liumalolosi ia na sisio mai ai i latou, sa le mafai ai ona latou o atu i le laufanua lea sa i o matou luma, e faaumatia tagata o lo matou laueleele."},{"vNo":"5 ","txt":"Ae sa oo ina o soo se laueleele na matou ui atu ai, ma sa lei faapotopotoina faatasi o latou tagata, sa faaumatia e sa Lamanā, ma o o latou faoa aai, ma nuu, ma aai sa susunu i le afi; ma sa faapea ona mavae atu o le tolu selau fitusefulu ma le iva o tausaga."},{"vNo":"6 ","txt":"Ma sa oo i le tausaga e tolu selau ma le valusefulu, sa toe o mai ai sa Lamanā e faasagatau mai ia te i matou, ma sa matou tutu tetee atu i te i latou ma le totoa; peitai sa le aoga uma, ona sa matua toatele lava lo latou aofai sa oo ina latou soli i lalo o o latou vae tagata sa Nifaē."},{"vNo":"7 ","txt":"Ma sa oo ina matou toe sosola, ma o i latou o e na televavave atu la latou solaaga nai lo sa Lamanā sa sosola ese, ae o i latou o e sa le televavave atu la latou solaaga nai lo sa Lamana sa tafi i lalo ma faaumatiaina."},{"vNo":"8 ","txt":"Ma o lenei faauta, o au, o Mamona, ou te le manao e laga i luga agaga o tagata i le tuuina atu i o latou luma o se vaaiga matautia o le toto ma le tele o tagata oti e pei ona folasia i luma o ou mata; ae o au, i lou iloa o nei mea e ao moni lava ona faaalia, ma o mea uma ua natia o le a faaalia lava i luga o tumutumu o fale—"},{"vNo":"9 ","txt":"Ma e ao foi ona oo atu se malamalama e uiga i nei mea i le toe vaega o nei tagata, ma i Nuuese foi, o e na fetalai mai le Alii o le a faataapeapeina lenei nuu, ma o le a faitauina nei tagata o ni meanoa i totonu o i latou—o lea ou te tusia ai se otootoga laitiiti, ma ou le sopo e tuuina atu se tala atoa o mea na ou vaaia, ona o le poloaiga lea na ou mauaina, ma ina ia le oo foi ia te outou le faanoanoa tele ona o le amioleaga o lenei nuu."},{"vNo":"10 ","txt":"Ma o lenei faauta, o le mea lenei ou te tautala atu ia latou fanau, ma Nuuese foi o e o le a i ai le tausiga o le aiga o Isaraelu, o e e malamalama ma iloa le mea e sau ai o latou faamanuiaga."},{"vNo":"11 ","txt":"Aua ua ou iloa o tagata faapena o le a faanoanoa i le malaia o le aiga o Isaraelu; ioe, o le a latou faanoanoa mo le faaumatiaga o lenei nuu; o le a latou faanoanoa ona sa le salamo lenei nuu semanu po ua mafai ai ona opoina i latou i aao o Iesu."},{"vNo":"12 ","txt":"O lenei ua tusia nei mea i le toe vaega o le aiga o Iakopo; ma ua tusia nei mea i lenei ala, ona ua silafia e le Atua o le a le aumaia i latou ia te i latou; ae ia natia mau i latou mo le Alii ina ia oo mai i latou i lana lava taimi e tatau ai."},{"vNo":"13 ","txt":"Ma o le poloaiga lenei na ou mauaina; faauta foi, o le a oo mai ia mea e tusa ma le poloaiga a le Alii, pe a silafia e ia i lona poto, ua tatau ai."},{"vNo":"14 ","txt":"Faauta foi, o le a oo atu nei mea i e e le talitonu o tagata Iutaia; ma o le faamoemoe lenei o le a latou o atu ai—ina ia mafai ona faatauanauina ai i latou o Iesu o le Keriso, o le Alo o le Atua soifua; ina ia mafai ona faataunuuina e le Tamā, e ala i lana Pele sili, lana fuafuaga sili ma faavavau, i le toefuataiina o tagata Iutaia, po o le aiga uma o Isaraelu, i le laueleele o lo latou tofi, lea na tuuina mai ia te i latou e le Alii lo latou Atua, mo le faataunuuina o lana feagaiga."},{"vNo":"15 ","txt":"Ma ia mafai ai foi e fanau o lenei nuu ona talitonu atoatoa i lana talalelei, lea o le a alu atu ia te i latou mai Nuuese; ona o le a faataapeapeina lenei nuu, ma o le a avea ma ni tagata faauliuli, eleelea, ma inosia, e sili atu i le faamatalaga o mea sa i ai i totonu o i matou, e oo lava i mea sa i ai i totonu o sa Lamanā; ma o le pogai o lenei mea ona o lo latou le talitonu ma le ifo i tupua."},{"vNo":"16 ","txt":"Aua faauta, ua uma ona le toe taumafai o le Agaga o le Alii i o latou tamā; ma ua latou aunoa ma Keriso ma le Atua i le lalolagi; ma ua fetulinai solo i latou e pei o aputi o saito i luma o le matagi."},{"vNo":"17 ","txt":"Sa avea i latou muamua o ni tagata moomia, ma sa latou avea Keriso mo o latou leoleo mamoe; ioe, sa taitaiina lava i latou e le Atua le Tamā."},{"vNo":"18 ","txt":"Ae i le taimi nei, faauta, ua taitai solo i latou e Satani, e pei o aputi o saito ua lelea i luma o le matagi, pe pei o se vaa ua felafoaiina solo i luga o peau, ua aunoa ma se la po o se taula, pe ua aunoa foi ma se mea e mafai ona uli ai o ia; ma e pei lava ona i ai o ia, ua faapea lava i latou."},{"vNo":"19 ","txt":"Faauta foi, ua taofia e le Alii o latou faamanuiaga, ia semanu latou te maua i le laueleele, mo Nuuese o e o le a mauaina le laueleele."},{"vNo":"20 ","txt":"Ae faauta, o le a oo mai o le a tutulia ma faataapeapeina ai i latou e Nuuese; ma pe a uma ona tutulia ma faataapeapeina i latou e Nuuese, faauta, ona manatua ai lea e le Alii le feagaiga lea na ia faia ma Aperaamo ma le aiga uma o Isaraelu."},{"vNo":"21 ","txt":"Ma o le a manatua foi e le Alii tatalo a e amiotonu, ia sa tuuina atu ia te ia mo i latou."},{"vNo":"22 ","txt":"Ma o lea, Outou Nuuese e, e mafai faapefea ona outou tutu atu i luma o le mana o le Atua, vagana ai ua outou salamo ma liliu ese mai i o outou ala leaga?"},{"vNo":"23 ","txt":"Tou te le iloa ea ua outou i ai i aao o le Atua? Tou te le iloa ea ua ia te ia le mana uma, ma o lana poloai silisili e taataai faatasi ai le lalolagi e pei o se tusitaai?"},{"vNo":"24 ","txt":"O lea, ia outou salamo, ma faamaualalo outou lava i ona luma, nei afio mai o ia i le faamasinotonu e faasaga ia te outou—nei o atu i totonu ia te outou se toe vaega o le fanau a Iakopo e pei o se leona, ma saeia lilii outou, ma e leai se e laveaiina."}]}