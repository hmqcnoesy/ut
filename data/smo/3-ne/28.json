{"heading":"Ua molimanao le toaiva o le Toasefululua mo se tofi i le malo o Keriso pe a latou feoti ma ua folafola mai ia te i latou—Ua molimanao ma tuuina mai i sa Nifaē e Toatolu le mana e le feoti ai ae nonofo pea i le lalolagi seia toe afio mai Iesu—Sa liua i latou ma vaai i mea ua le faatagaina ona tautala i ai, ma o loo auauna atu nei i latou i totonu o tagata. E tusa o le 34–35 T.A.","prevAbbr":"3-ne","nextAbbr":"3-ne","prevNo":27,"nextNo":29,"chapterTitle":"3Nifae 28","prevTitle":"3Nifae 27","nextTitle":"3Nifae 29","verses":[{"vNo":1,"txt":"Ma sa oo ina ua uma ona fofogaina e Iesu o nei upu, sa ia fetalai atu i ona soo taitoatasi, ma faapea atu ia te i latou: O le a se mea tou te mananao i ai mai ia te au, pe a mavae ona ou alu atu i le Tamā."},{"vNo":2,"txt":"Ma sa latou tautatala atu uma, vagana ai le toatolu, ua fai atu: Matou te mananao ia mafai ona matou o atu vave ia te oe i lou malo, pe a uma ona matou ola e tusa ma tausaga o le tagata, pe a iu la matou auaunaga, lea ua e valaauina i ai i matou."},{"vNo":3,"txt":"Ma sa ia fetalai mai ia te i latou: Amuia outou ona ua outou mananao i lenei mea mai ia te au; o lea, a mavae le fitusefulu ma le lua tausaga o lo outou matutua o le a outou o mai ia te au i lou malo; ma o le a outou maua le malologa faatasi ma au."},{"vNo":4,"txt":"Ma ina ua uma ona ia fetalai mai ia te i latou, sa liliu atu o ia i le toatolu, ma fetalai atu ia te i latou: O le a se mea tou te mananao ou te faia mo outou pe a ou alu atu i le Tamā?"},{"vNo":5,"txt":"Ma sa faanoanoa i latou i o latou loto, ona sa latou fefefe e tau atu ia te ia le mea sa latou mananao i ai."},{"vNo":6,"txt":"Ma sa ia fetalai mai ia te i latou: Faauta, ua ou iloa o outou mafaufauga, ma ua outou mananao i le mea na manao i ai mai ia te au Ioane, lau pele, o le na faatasi ma au i lau galuega, ae lei siia ae au i luga e tagata Iutaia."},{"vNo":7,"txt":"O le mea lea, ua sili ona amuia o outou, ona o le a outou le tofo lava i le oti; ae o le a outou ola e vaai i mea uma e faia e le Tamā i le fanauga a tagata, seia oo lava ina faataunuuina mea uma e tusa ma le finagalo o le Tamā, pe a ou sau i lou mamalu faatasi ma mana o le lagi."},{"vNo":8,"txt":"Ma o le a le oo lava ia te outou tiga o le oti; ae a ou sau i lou mamalu o le a liua outou e pei o le emo o le mata mai le tino faaletino i le ola pea; ona faamanuiaina ai lea o outou i le malo o loʼu Tamā."},{"vNo":9,"txt":"Ma ou te toe fai atu, o le a le oo ia te outou le tiga ao outou nonofo i la le tino, po o le faanoanoa, vagana ai ona o agasala a le lalolagi; ma o nei mea uma o le a ou faia ona o le mea ua outou mananao i ai mai ia te au, ona ua outou mananao ia mafai ona outou aumai o agaga o tagata ia te au, ao tu pea le lalolagi."},{"vNo":10,"txt":"Ma ona o lenei pogai o le a outou maua ai le atoatoa o le olioli; ma o le a outou nonofo ai i lalo i le malo o lou Tamā; ioe, o le a atoatoa lo outou olioli, e pei lava o le atoatoa o le olioli ua tuuina mai e le Tamā ia te au; ma o le a avea outou e pei lava o au, ma ua pei lava au o le Tamā; ma o le Tamā ma au ua tasi;"},{"vNo":11,"txt":"Ma o le Agaga Paia e molimauina le Tamā ma au; ma e tuu mai e le Tamā le Agaga Paia i le fanauga a tagata, ona o au."},{"vNo":12,"txt":"Ma sa oo ina ua uma ona fetalai e Iesu o nei upu, sa ia pai atu ia te i latou uma taitoatasi i lona tamatamaiaao vagana ai le toatolu o e o le a nonofo pea, ona maliu ese ai lea o ia."},{"vNo":13,"txt":"Faauta foi, sa tatalaina le lagi, ma sa segia ae i latou i le lagi, ma vaai ma faalogo i mea ua le matautaua."},{"vNo":14,"txt":"Ma sa vaosia i latou ina ia le feganavai ai; sa lei tuu mai foi ia te i latou se mana latou te tautatala ai i mea sa latou vaaia ma faalogoina;"},{"vNo":15,"txt":"Ma pe sa i ai i latou i le tino po o fafo o le tino sa latou le iloa; ona sa foliga mai ia te i latou e pei o se liliuga o i latou, lea sa suia ai i latou mai lenei tino o aano i se tulaga ola pea, ina ia mafai ona latou vaai i mea a le Atua."},{"vNo":16,"txt":"Peitai sa oo ina latou toe auauna i luga o le lalolagi; e ui i lea sa latou le aoao atu e uiga i mea ia sa latou faalogo i ai ma vaaia, ona o le poloaiga na tuuina mai ia te i latou i le lagi."},{"vNo":17,"txt":"Ma o lenei, pe o i latou o ni tagata faaletino po o ni tagata ola pea, mai le aso o lo latou liuga, ou te le iloa;"},{"vNo":18,"txt":"Ae o le tele lenei o le mea ua ou iloa, e tusa ma le talafaamaumau ua tuuina mai—sa latou o atu i luga o le laueleele, ma auauna atu i tagata uma, ma faatasi mai i le ekalesia le toatele o e sa talitonu i la latou talaiga; ma papatiso i latou, ma o le toatele o i latou sa papatiso sa latou maua le Agaga Paia."},{"vNo":19,"txt":"Ma sa lafo i latou i totonu o le falepuipui e i latou o e sa le auai i le ekalesia. Ma sa le mafai e falepuipui ona taofi i latou, ona sa veteina i latou."},{"vNo":20,"txt":"Ma sa lafoina i latou i lalo i totonu o le eleele; peitai sa latou taiaina le eleele i le afioga a le Atua, sa oo ina laveaiina i latou mai le loloto o le eleele e lona mana; ma o lea sa le mafai ai ona latou elia o ni lua e lava e taofi ai i latou."},{"vNo":21,"txt":"Ma sa faatolu ona lafo o i latou i se ogaumu ma sa le afaina ai lava."},{"vNo":22,"txt":"Ma sa faalua ona lafo o i latou i se ana o manu feai; ma faauta sa latou taaalo ma manu feai e pei ona taaalo o se tamaitiiti ma se tamai mamoe e lei tea ma le susu, ma le afaina ai."},{"vNo":23,"txt":"Ma sa oo ina faapea ona latou o atu i totonu o le nuu atoa o Nifae, ma talai atu le talalelei a Keriso i tagata uma i luga o le laueleele; ma sa faaliliuina i latou i le Alii, ma faatasia i le ekalesia a Keriso, ma sa faapea ona faamanuiaina o tagata o lena tupulaga, e tusa ma le fetalaiga a Iesu."},{"vNo":24,"txt":"Ma o lenei, o au, o Mamona, ou te faaiu le tautala atu e faatatau i nei mea mo se taimi."},{"vNo":25,"txt":"Faauta, sa fai o le a ou tusia suafa o i latou o e o le a le oo i ai le oti, peitai sa faasaina e le Alii; o lea ou te le tusia ai i latou, ona ua natia i latou mai le lalolagi."},{"vNo":26,"txt":"Ae faauta, ua ou vaai ia te i latou, ma sa latou auauna mai ia te au."},{"vNo":27,"txt":"Ma faauta o le a i ai i latou i totonu o Nuuese, ae o le a le iloa i latou e Nuuese."},{"vNo":28,"txt":"O le a i ai foi i latou i totonu o tagata Iutaia, ae o le a le iloa i latou e tagata Iutaia."},{"vNo":29,"txt":"Ma o le a oo mai foi, pe a silafia e le Alii i lona poto latou te auauna atu i ituaiga uma o Isaraelu ua faataapeapeina, ma i atunuu uma, ituaiga, gagana ma nuu, ma aumai ai mai ia te i latou ni agaga e toatele ia Iesu, ina ia faataunuuina lo latou manao, ma ona o le mana faatalitonu foi o le Atua ua i totonu o i latou."},{"vNo":30,"txt":"Ma ua pei i latou o agelu a le Atua, ma afai latou te tatalo atu i le Tamā i le suafa o Iesu, e mafai ona latou faaali atu o i latou lava i soo se tagata e foliga ua lelei ia te i latou."},{"vNo":31,"txt":"O lea, o le a latou faia galuega tetele ma le ofoofogia, ae lei oo mai le aso tele ma le aso o loo sau o le a laulaututu moni ai tagata uma i luma o le nofoa-faamasino o Keriso;"},{"vNo":32,"txt":"Ioe, o le a faia lava e i latou i totonu o Nuuese se galuega tele ma le ofoofogia, ae lei oo mai lena aso faamasino."},{"vNo":33,"txt":"Ma a na fai ua outou maua tusitusiga paia uma ia ua tuu mai ai se tala i galuega ofoofogia uma a Keriso, o le a outou iloa, e tusa ai ma fetalaiga a Keriso, o nei mea e mautinoa lava ona oo mai."},{"vNo":34,"txt":"Ma oi talofa ia te ia o le a le fia faalogo i fetalaiga a Iesu, ma ia i latou foi o e na ia filifilia ma auina atu i totonu ia te i latou; ona o soo se tasi e le taliaina fetalaiga a Iesu ma upu a i latou ua ia auina atu, ua latou le talia o ia; ma o lea o le a le talia ai e ia i latou i le aso gataaga;"},{"vNo":35,"txt":"Ma sa sili ona lelei mo i latou pe a na fai latou te le fananau mai. Aua pe tou te manatu ea e mafai ona outou aveese o le faamasinotonu o se Atua ua toatamai, o le ua soli i lalo o vae o tagata, ina ia mafai ona oo mai o le olataga?"},{"vNo":36,"txt":"Ma o lenei faauta, e pei ona ou tautala atu e uiga ia te i latou o e na filifilia e le Alii, ioe, e oo i le toatolu o e na segia ae i luga i le lagi, e faapea sa ou le iloa pe sa faamamaina i latou mai le faaletino i le ola pea—"},{"vNo":37,"txt":"Ae faauta, mai le taimi na ou tusi ai, sa ou ole atu i le Alii, ma sa ia faaali mai ia te au e tatau ona i ai se suiga e faia i o latou tino, a leai e tatau ona latou tofo i le oti;"},{"vNo":38,"txt":"O lea, ina ia le tofo i latou i le oti, o lea na faia ai se suiga i o latou tino, ina ia latou le mafatia i le tiga po o le faanoanoa vagana ai mo agasala a le lalolagi."},{"vNo":39,"txt":"O lenei o lenei suiga ua le tutusa ma lena o le a oo mai i le aso gataaga; ae e i ai se suiga sa faia i luga o i latou, sa oo ina le mafai e Satani ona maua o se mana i o latou luga, sa le mafai ai ona ia faaosooso i latou; ma sa faapaiaina i latou i le tino, sa paia ai i latou, ma sa le mafai e mana o le lalolagi ona taofi i latou."},{"vNo":40,"txt":"Ma o le a latou tumau i lenei tulaga seia oo i le aso faamasino o Keriso; ma i lena aso e faapea o le a oo mai ai ia te i latou se suiga tele atu, ma talia i totonu o le malo o le Tamā e le toe o atu i fafo, ae mau faatasi ma le Atua e faavavau i le lagi."}]}