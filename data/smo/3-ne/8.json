{"heading":"Ua faamaonia e afa, mafuie, afi, asiosio, ma luluuga le faasatauroga o Keriso—E toatele tagata na faaumatia—Ua ufitia le laueleele i le pogisa mo aso e tolu—O i latou o e na totoe ua laue i le mea ua oo mai ia te i latou. E tusa o le 33–34 T.A.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3Nifae 8","verses":[{"vNo":"1 ","txt":"Ma lenei sa oo ina tusa ma la matou talafaamaumau, ma ua matou iloa ua moni la matou talafaamaumau, ona faauta, o se tagata amiotonu na tausia le talafaamaumau—ona sa ia faia moni lava vavega e tele i le suafa o Iesu; ma sa leai se tagata sa mafai ona ia faia o se vavega i le suafa o Iesu vagana ai ua faamamaina o ia mai i mea uma mai lana amioletonu—"},{"vNo":"2 ","txt":"Ma o lenei sa oo ina afai e leai se sese na faia e lenei tagata i le faitauina o lo matou taimi, ua mavae atu nei le tolusefulu ma le tolu o tausaga;"},{"vNo":"3 ","txt":"Ma sa amata ona tulimatai atu tagata ma le naunautai tele mo le faailoga lea sa tuuina mai e le perofeta o Samuelu, le sa Lamanā, ioe, mo le taimi lea o le a oo mai ai le pogisa mo aso e tolu i luga o le laueleele."},{"vNo":"4 ","txt":"Ma sa amata ona i ai o masalosaloga ma finauga tetele i totonu o tagata, e ui i le tele naua o faailoga ua uma ona tuuina mai."},{"vNo":"5 ","txt":"Ma sa oo i le tausaga e tolusefulu ma le fa o tausaga, i le masina muamua, i le aso lona fa o le masina, sa to mai ai se timu tele, o se ituaiga sa lei iloa muamua lava i le laueleele atoa."},{"vNo":"6 ","txt":"Ma sa i ai foi se matagi tele ma le matautia na oso mai; ma sa i ai le faititili matautia, sa oo ina luluina ai le eleele atoa e peiseai a vaevaeina."},{"vNo":"7 ","txt":"Ma sa i ai uila malama tetele, o ni ituaiga sa lei iloa muamua lava i le laueleele atoa."},{"vNo":"8 ","txt":"Ma sa mu le aai o Saraʼemila."},{"vNo":"9 ","txt":"Ma sa goto le aai o Moronae i totonu o le loloto o le sami, ma sa malelemo ai e na nonofo ai."},{"vNo":"10 ","txt":"Ma sa avae i luga eleele o le aai o Moronaea, sa oo ina avea le mea sa i ai le aai ma mauga tele."},{"vNo":"11 ","txt":"Ma sa i ai se faafanoga tele i le laueleele i saute."},{"vNo":"12 ","txt":"Ae faauta, sa i ai se faafanoga tele ma matautia sili atu i le laueleele i matu; aua faauta, sa suia foliga o le laueleele atoa, ona o le matagi ma asiosio, ma faititili ma uila, ma le luluina tele naua o le laueleele atoa;"},{"vNo":"13 ","txt":"Ma sa malepelepe aualatele, ma faaleagaina ala laugatasi, ma sa faagaoaina le tele o mea laugatasi."},{"vNo":"14 ","txt":"Ma sa tele aai tetele ma tautaua na gogoto, ma e tele na mu, ma e tele na luluina seia oo ina pauu o latou fale i le eleele, ma fasiotia ai e na nonofo ai, ma tuufua ai nofoaga."},{"vNo":"15 ","txt":"Ma sa i ai ni isi o aai sa tutu pea; ae sa matua tele lava naua lo latou faaleagaina, ma e toatele e sa i ai i totonu o i latou sa fasiotia."},{"vNo":"16 ","txt":"Ma sa i ai ni isi o e na aveina ese e le asiosio; ma pe o fea ua latou o atu i ai, e leai se tagata na te iloaina, pau o le mea ua latou iloa na aveeseina i latou."},{"vNo":"17 ","txt":"Ma sa faapea ona suia o foliga o le eleele atoa, ona o matagi, ma faititili, ma uila, ma le luluina o le eleele."},{"vNo":"18 ","txt":"Ma faauta, sa mavaevae papa; sa nuti i luga o le eleele atoa, sa oo ina maua o ni fasi maa taetaei, ma i matofitofi ma mavetevete, i luga o le laueleele atoa."},{"vNo":"19 ","txt":"Ma sa oo ina ua uma faititili, ma uila, ma le timu, ma le matagi, ma le luluina o le eleele—aua faauta, sa i ai ia mea mo le tusa ma le va o le tolu itula; ma ua fai mai ni isi sa tele atu le taimi i lo lena; e ui i lea, o nei mea tetele ma matautia sa faia e tusa ma le va o le tolu itula—ma aua faauta foi, ua oo mai se pouliuli i luga o le laueleele atoa."},{"vNo":"20 ","txt":"Ma sa oo ina i ai se pouliuli mafiafia i luga o le laueleele atoa, sa oo ina mafai ona pai o tagata sa i ai o e sa lei pauu, i le ausa o le pouliuli;"},{"vNo":"21 ","txt":"Ma sa le mafai ona i ai o se malamalama, ona o le pouliuli, po o ni moli gao, po o ni sulu; pe na mafai foi ona tutu o se afi ia latou fafie lelei tele ma mamago, ina ia le mafai lava ona i ai o se malamalama;"},{"vNo":"22 ","txt":"Ma sa leai se malamalama sa vaaia, po o se afi, po o sina emoemo, po o le la, po o le masina, po o fetu, ona o le tetele naua o le pouliuli lea sa i ai i luga o le laueleele."},{"vNo":"23 ","txt":"Ma sa oo ina i ai pea lenei pouliuli mo le va o aso e tolu ma sa leai se malamalama na vaaia; ma sa i ai le auega tele ma le uio ma le tagitui i totonu o tagata uma e le aunoa; ioe, sa tele lava le oi o tagata, ona o le pouliuli ma le faafanoga tele lea ua oo mai i luga o i latou."},{"vNo":"24 ","txt":"Ma i se tasi nofoaga sa faalogoina ua latou tagi, fai mai: E, pe a na tatou salamo ae lei oo mai lenei aso tele ma le matautia, po ua faasaoina o tatou uso, ma po ua le mumu i latou i lena aai tele o Saraʼemila."},{"vNo":"25 ","txt":"Ma i se tasi foi nofoaga sa faalogoina i latou ua latou tagi, fai mai: E, pe a na tatou salamo ae lei oo mai lenei aso tele ma le matautia, ma tatou le fasiotia ma fetogi perofeta, ma tutuli ese i latou i fafo; semanu po ua faasaoina o tatou tinā ma o tatou afafine lalelei, ma a tatou fanau, ma po ua le tanumia i lena aai tele o Moronaea. Ma sa faapea ona tele ma matautia o le uio o tagata."}]}