{"heading":"Ua faamalamalama atoatoa mai e Iesu mea uma mai le amataga e oo i le iuga—Ua tautala mai pepe ma tamaiti i mea ofoofogia e le mafai ona tusia—O i latou e i ai i totonu o le Ekalesia a Keriso ua tuutele mea uma i totonu ia te i latou. E tusa o le 34 T.A.","prevAbbr":"3-ne","nextAbbr":"3-ne","prevNo":25,"nextNo":27,"chapterTitle":"3Nifae 26","prevTitle":"3Nifae 25","nextTitle":"3Nifae 27","verses":[{"vNo":1,"txt":"Ma sa oo ina ua uma ona tau mai e Iesu nei mea sa ia faamamalamalama atoatoa mai i latou i le motu o tagata; ma sa ia faamamalamalama atoatoa mai mea uma ia te i latou, o mea tetele ma mea laiti."},{"vNo":2,"txt":"Ma sa ia fetalai mai: O tusitusiga paia nei, ia sa lei i ai ia te outou, ua poloai mai le Tamā e tatau ona ou tuuina atu ia te outou, ona o le poto lea ua ia te ia e tatau ona tuuina atu i latou i tupulaga o le lumanai."},{"vNo":3,"txt":"Ma sa ia faamalamalama atoatoa mai mea uma, mai lava i le amataga seia oo i le taimi e afio mai ai o ia i lona mamalu—ioe, mea uma lava ia o le a oo mai i luga o le lalolagi, seia oo lava ina liusuavai elemene i le vevela tele, ma taataai faatasi le lalolagi e pei o se tusi taai, ma mavae atu ai le lagi ma le lalolagi;"},{"vNo":4,"txt":"Ma seia oo lava i le aso tele ma gata ai, lea o le a laulaututu ai tagata uma, ma ituaiga uma, ma atunuu uma, ma gagana eseese, i luma o le Atua, e faamasinoina ia latou galuega pe ua lelei pe ua leaga—"},{"vNo":5,"txt":"Afai sa lelei i latou, e toetutu mai i le ola faavavau; ma afai sa leaga i latou, e toetutu mai i le faasalaga; ua tutu faafeagai, o le tasi i le tasi itu ma le isi i le isi itu, e tusa ma le alofa mutimutivale, ma le faamasinotonu, ma le paia lea ua ia Keriso, o le na i ai ae lei amataina le lalolagi."},{"vNo":6,"txt":"Ma o lenei e le mafai ona tusia i lenei tusi e oo i sina tasi vaeselau mea na aoao moni atu e Iesu i le nuu;"},{"vNo":7,"txt":"Ae faauta ua i ai i papatusi a Nifae le vaega tele o mea ia na ia aoao atu i le nuu."},{"vNo":8,"txt":"Ma o mea nei ua ou tusia, o se vaega itiiti lea o mea ia na ia aoao atu i le nuu; ma ua ou tusiaina i latou mo le faamoemoe ia mafai ona toe aumai i latou i lenei nuu, mai Nuuese, e tusa ai ma afioga ia na fetalaia e Iesu."},{"vNo":9,"txt":"Ma pe oo ina latou mauaina lenei mea, lea e tatau ona latou maua muamua, e tofotofo ai lo latou faatuatua, ma afai e faapea o le a latou talitonu i nei mea, ona faaalia mai ai lea ia te i latou o mea silisili atu."},{"vNo":10,"txt":"Ma afai e faapea o le a latou le talitonu i nei mea, ona taofia lea o mea e silisili atu mai ia te i latou, mo le tausalaina o i latou."},{"vNo":11,"txt":"Faauta, sa fai o le a ou tusiaina i latou, mea uma ia sa togitogia i luga o papatusi a Nifae, ae sa faasaina e le Alii, ua fetalai mai: O le a ou tofotofoina le faatuatua o loʼu nuu."},{"vNo":12,"txt":"O lea, o au, o Mamona, ou te tusia mea ia na poloaiina ai au e le Alii. Ma o lenei, o au, o Mamona, ou te faaiu atu au upu, ma faaauau ona tusia mea ia na poloaiina ai au."},{"vNo":13,"txt":"O lea, ou te manao ia outou tagai sa aoaoina moni lava e le Alii le nuu, mo le va o aso e tolu; ma ina ua mavae lena sa ia faaali soo mai o ia lava ia te i latou, ma ia tofitofi soo le areto, ma faamanuia, ma avatu ia te i latou."},{"vNo":14,"txt":"Ma sa oo ina ia aoao atu ma auauna atu i fanau a le motu o tagata o e ua taua, ma ia tatala o latou laulaufaiva, ma sa latou tautatala atu i o latou tamā mea tetele ma le ofoofogia, sa silisili atu lava ona tetele i lo mea na ia faaali atu i le nuu; ma sa ia tatalaina o latou laulaufaiva ina ia mafai ona latou tautatala mai."},{"vNo":15,"txt":"Ma sa oo ina ua mavae ona afio ae o ia i le lagi—o le taimi lona lua na ia faaali mai ai o ia lava ia te i latou, ma na afio atu ai i le Tamā, ina ua uma lea ona ia faamaloloina o o latou tagata mamai uma, ma o latou pipili, ma faapupulaina mata o o latou tauaso ma tatalaina taliga o e tutuli, ma uma foi ona ia faia o faamalologa uiga eseese uma i totonu ia te i latou, ma faatu se tagata mai le oti, ma uma ona faaali atu o lona mana ia te i latou, ma afio atu i le Tamā—"},{"vNo":16,"txt":"Faauta, sa oo i le aso na sosoo ai na faapotopoto faatasi ai le motu o tagata i latou lava, ma sa latou vaai ma lagonaina nei fanau; ioe, e oo lava i pepe sa tatalaina o latou gutu ma tautatala mai i mea ofoofogia; ma o mea sa latou tautatala mai ai sa faasaina sa le tatau i soo se tagata ona tusia i latou."},{"vNo":17,"txt":"Ma sa oo sa amata mai i le taimi lena e soo na filifilia e Iesu ona papatiso ma aoaoina le toatele o e na o mai ia te i latou; ma o le toatele o i latou o e na papatiso i le suafa o Iesu sa faatutumulia i le Agaga Paia."},{"vNo":18,"txt":"Ma o le toatele o i latou sa vaai ma faalogo i mea e le mataʼutaʼua, ia ua le faatagaina i le tulafono ona tusia."},{"vNo":19,"txt":"Ma sa latou aoao atu, ma auauna atu o le tasi i le isi; ma sa latou tuutele mea uma i totonu ia te i latou, ma faamaoni tagata uma, o le tasi i le isi, i fealoaiga na latou fai."},{"vNo":20,"txt":"Ma sa oo ina latou faia mea uma e pei lava ona poloaiina ai i latou e Iesu."},{"vNo":21,"txt":"Ma o i latou o e na papatisoina i le suafa o Iesu sa taua o le ekalesia a Keriso."}]}