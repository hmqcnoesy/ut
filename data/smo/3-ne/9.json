{"heading":"Ua oo mai i le pogisa le siufofoga o Keriso ma tautino mai le faaumatiaina o le toatele o tagata ma aai e tele ona o lo latou amioleaga—Ua ia tautino mai foi lona paia, ma fetalai mai ua faataunuuina le tulafono a Mose, ma valaauina tagata ia o mai ia te ia ma faaolaina. E tusa o le 34 T.A.","prevAbbr":"3-ne","prevNo":8,"nextAbbr":"3-ne","nextNo":10,"chapterTitle":"3Nifae 9","verses":[{"vNo":"1 ","txt":"Ma sa oo ina faalogoina se leo i totonu o e uma o nonofo i le lalolagi, i luga o lenei laueleele atoa, ua tutulu mai:"},{"vNo":"2 ","txt":"Oi talofa, oi talofa, oi talofa i lenei nuu; oi talofa i tagata uma o le eleele atoa vagana ai ua latou salamo; ona ua ata le tiapolo, ma olioli ana agelu, ona o le fasiotia o atalii ma afafine lalelei o loʼu nuu; ma o lo latou amioletonu ma a latou mea inosia ua latou pauu ai!"},{"vNo":"3 ","txt":"Faauta, o lena aai tele o Saraʼemila ua ou susunuina i le afi, faatasi ma ona tagata."},{"vNo":"4 ","txt":"Ma faauta, o lena aai tele o Moronae ua ou faia ia faagotoina i le loloto o le sami, ma faamalelemo ona tagata."},{"vNo":"5 ","txt":"Ma faauta, o lena aai tele o Moronaea ua ou ufiufiina i eleele, faapea ma ona tagata, e natia ai a latou amioletonu ma a latou mea inosia mai luma o ou mata, ina ia le toe oo mai ia te au toto o perofeta ma le au paia e faasaga ia te i latou."},{"vNo":"6 ","txt":"Ma faauta, o le aai o Kilikala ua ou faia ia faagotoina, ma ina ia tanumia ona tagata i le loloto o le eleele;"},{"vNo":"7 ","txt":"Ioe, ma o le aai o Onaea ma ona tagata; ma le aai o Mokuma ma ona tagata; ma le aai o Ierusalema ma ona tagata; ma ua ou faia ia alu ae vai e suitulaga ai, e natia ai lo latou amioleaga ma a latou mea inosia mai luma o ou mata, ina ia le toe oo mai ia te au toto o perofeta ma le au paia e faasaga ia te i latou."},{"vNo":"8 ","txt":"Ma faauta, o le aai o Katianeti, ma le aai o Katiomina, ma le aai o Iakopo, ma le aai o Kimikimino, o ia aai uma ua ou faia ia faagogotoina, ma faia mauga ma vanu e suitulaga ai; ma o o latou tagata ua ou tanumiaina i le loloto o le eleele, e natia ai lo latou amioleaga ma a latou mea inosia mai luma o ou mata, ina ia le toe oo mai ia te au toto o perofeta ma le au paia e faasaga ia te i latou."},{"vNo":"9 ","txt":"Ma faauta, o lena aai tele o Iakopukata, lea sa aina e tagata o le tupu o Iakopo, ua ou faia ia susunuina i le afi ona o a latou agasala ma lo latou amioleaga, lea sa silisili atu i luga o le amioleaga o le eleele atoa, ona o lo latou fasiotiga tagata ma faapotopotoga faalilolilo; ona o i latou na lepetiaina le filemu o lou nuu ma le malo o le laueleele; o lea ua ou faia ai ia susunuina i latou, e faaumatia ese ai i latou mai luma o ou mata, ina ia le toe oo mai ia te au toto o perofeta ma le au paia e faasaga ia te i latou."},{"vNo":"10 ","txt":"Ma faauta, o le aai o Lamana, ma le aai o Iosa, ma le aai o Kato, ma le aai o Kisakumena, ua ou faia ia susunuina i le afi, faatasi ma o latou tagata, ona o lo latou amioleaga i lo latou tutulieseina i fafo o perofeta, ma lo latou fetogia o i latou o e na ou auina atu e tau atu ia te i latou e uiga ia latou amioleaga ma a latou mea inosia."},{"vNo":"11 ","txt":"Ma talu ai ona sa latou tutulieseina i latou uma i fafo, ina seia leai se e amiotonu e i ai i totonu i a te i latou, o lea na ou auina mai ai i lalo le afi ma faaumatia ai i latou, ina ia natia lo latou amioleaga ma a latou mea inosia mai luma o ou mata, ina ia le toe tagi mai ia te au mai le eleele toto o perofeta ma le au paia o e na ou auina atu ia te i latou, e faasaga ia te i latou."},{"vNo":"12 ","txt":"Ma e tele faaumatiaga tetele ua ou faia ia oo mai i luga o lenei laueleele, ma i luga o lenei nuu, ona o lo latou amioleaga ma a latou mea inosia."},{"vNo":"13 ","txt":"E, outou uma e ua faasaoina ona ua sili atu lo outou amiotonu nai lo i latou, pe tou te le foi mai nei ea ia te au, ma salamo ia outou agasala, ma liliu, ina ia ou faamaloloina outou?"},{"vNo":"14 ","txt":"Ioe, e moni ou te fai atu ia te outou, afai tou te o mai ia te au, o le a outou maua le ola faavavau. Faauta, ua faaloaloa atu ia te outou lou lima alofa mutimutivale, ma o soo se tasi e sau, o ia lea o le a ou taliaina; ma amuia lava i latou o e e o mai ia te au."},{"vNo":"15 ","txt":"Faauta, o Au o Iesu Keriso, le Atalii o le Atua. O au na foafoaina le lagi ma le lalolagi, ma mea uma o i ai. O au na ou i ai faatasi ma le Tamā mai le amataga. O au ua ou i ai i totonu o le Tamā, ma le Tamā i totonu o au; ma o au ua faamamaluina ai e le Tamā lona suafa."},{"vNo":"16 ","txt":"Na ou sau i ou lava tagata, ma sa le talia au e ou lava tagata. Ma ua faataunuuina ai tusitusiga paia e faatatau i lou sau."},{"vNo":"17 ","txt":"Ma o le toatele o i latou o e ua latou talia au, o i latou ia ua ou tuu atu i ai ia avea ma atalii o le Atua; ma o le a faapea lava ona ou tuuina atu i le toatele o i latou o e e talitonu i lou igoa, aua faauta, o au e oo mai ai le togiola, ma o au ua faataunuuina ai le tulafono a Mose."},{"vNo":"18 ","txt":"O au o le malamalama ma le ola o le lalolagi. O au o le Alefa ma le Omeka, le amataga ma le gataaga."},{"vNo":"19 ","txt":"Ma ia outou le toe osia mai ia ia te au se taulaga i le faamaligiina o le toto; ioe, o a outou taulaga ma a outou taulaga mu ia faauma ese, ona o le a leai ni a outou taulaga ma ni a outou taulaga mu o le a ou taliaina."},{"vNo":"20 ","txt":"Ma ia outou osi mai mo se taulaga ia te au le loto momomo ma le agaga salamo. Ma o soo se tasi e sau ia te au ma le loto momomo ma le agaga salamo, o ia lea o le a ou papatisoina i le afi ma le Agaga Paia, e pei lava ona papatisoina sa Lamanā i le afi ma le Agaga Paia, i le taimi o lo latou liliu mai ona o lo latou faatuatua mai ia te au, ae sa latou le iloaina."},{"vNo":"21 ","txt":"Faauta, ua ou sau i le lalolagi e aumai le togiola i le lalolagi, e laveai le lalolagi mai le agasala."},{"vNo":"22 ","txt":"O lea, soo se tasi e salamo ma sau ia te au e pei o se tamaitiiti, o ia lea o le a ou talia, ona ua faapea i latou o le malo o le Atua. Faauta, e mo i latou ia na ou tuuina ai i lalo lou ola, ma ou toe avea ai i luga; o lea ia outou salamo ai, ma o mai ia te au outou tuluiga o le lalolagi, ma faaolaina ai."}]}