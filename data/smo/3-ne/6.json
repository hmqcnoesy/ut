{"heading":"Ua manuia sa Nifaē—Ua tupu mai le faamaualuga, le mauoa, ma le faailoga tagata—Ua vaevaeina le Ekalesia i faatuiesega—Ua taitai e Satani tagata i fouvalega matilatila—E toatele perofeta ua latou alaga atu le salamo ma ua fasiotia—Ua taupulepule e na fasiotia i latou e ave faamalosi le pule i le malo. E tusa o le 26–30 T.A.","prevAbbr":"3-ne","prevNo":5,"nextAbbr":"3-ne","nextNo":7,"chapterTitle":"3Nifae 6","verses":[{"vNo":"1 ","txt":"Ma o lenei sa oo ina toe foi atu tagata sa Nifaē i o latou lava laueleele i le tausaga e luasefulu ma le ono, o tane taitoatasi uma, ma lona aiga, ana lafu ma ana fagaga, ana solofanua, ma ana povi, ma mea uma o soo se mea lava sa ia i latou."},{"vNo":"2 ","txt":"Ma sa oo ina sa latou lei aina a latou meaai uma; o lea sa latou toe ave ai faatasi ma i latou mea uma sa latou lei aina, o a latou saito uma o ituaiga eseese, ma a latou auro, ma a latou ario, ma a latou mea taua uma, ma latou toe foi atu i o latou lava laueleele ma a latou meatotino, i le itu i matu ma le itu i saute, i le laueleele uma i matu ma le laueleele i saute."},{"vNo":"3 ","txt":"Ma sa latou tuu atu i tagata faomea na o e na ulu i se feagaiga e tausi le filemu o le laueleele, o e na mananao ia tumau pea o ni sā Lamanā, ni laueleele, e tusa ma lo latou toatele, ina ia mafai ona latou maua, ia latou galuega, ni mea e ola ai; ma sa faapea ona latou faatuina o le filemu i le laueleele atoa."},{"vNo":"4 ","txt":"Ma sa toe amata ona latou manuia ma solo uluola tele; ma sa oo ina mavae atu le tausaga e luasefulu ma le ono ma le luasefulu ma le fitu, ma sa i ai le maopoopo tele i le laueleele; ma sa latou faia a latou tulafono e tusa ma le fai mea tutusa ma le fai mea tonu."},{"vNo":"5 ","txt":"Ma o lenei sa leai se mea e tasi i le laueleele atoa e taofia ai tagata mai le manuia e le aunoa, vagana ai ua latou pauu atu i le solitulafono."},{"vNo":"6 ","txt":"Ma o lenei o Kitekitonae, ma le faamasino, o Lakoneu, ma i latou uma o e na tofia e avea ma taitai, o i latou ia na faatuina lenei filemu tele i le laueleele."},{"vNo":"7 ","txt":"Ma sa oo ina tele ni aai fou sa faatutuina, ma sa tele foi aai tuai sa toe faafouina."},{"vNo":"8 ","txt":"Ma sa tele aualatele sa faia, ma tele auala na faia, ia sa tai atu mai lea aai mai lea aai, ma mai lea laueleele i lea laueleele, ma mai lea nofoaga i lea nofoaga."},{"vNo":"9 ","txt":"Ma sa faapea ona mavae atu o le tausaga e luasefulu ma le valu, ma sa i ai pea i tagata le filemu e le aunoa."},{"vNo":"10 ","txt":"Peitai ina ua oo i le tausaga e luasefulu ma le iva sa amata ona i ai o ni finauga i totonu o tagata; ma o ni isi sa faafefeteina i le faamaualuluga ma le mitamitavale ona o a latou oa sa matua tele naua, ioe, sa oo lava i le faia o sauaga tetele;"},{"vNo":"11 ","txt":"Ona sa toatele tagata faatauoloa sa i ai i le laueleele, ma tele foi loia, ma le au mautofi e toatele."},{"vNo":"12 ","txt":"Ma sa amata ona faailoga tagata i o latou tulaga, e tusa ma a latou oa ma o latou avanoa mo aoaoga; ioe, e i ai ni isi sa valelea ona o lo latou matitiva, ma ni isi sa latou maua aoaoga tetele ona o a latou oa."},{"vNo":"13 ","txt":"O isi sa faafefeteina i le faamaualuluga, ma o isi sa lotomaualalalo lava; o isi sa latou faafoi atu le faatiga mo le faatiga mai, ao isi sa latou talia faatigaaga ma sauaga ma puapuaga uiga eseese uma, ma le fia liliu ma toe faatiga atu, ae sa lotomaualalalo ma salamo i luma o le Atua."},{"vNo":"14 ","txt":"Ma sa faapea ona oo mai o se le tutusa tele i le laueleele atoa, sa oo ina amata ona vaevaeina le ekalesia; ioe, sa oo lava ina lepetia le ekalesia i le laueleele atoa i le tausaga e tolusefulu, vagana ai nai tagata toaitiiti o sa Lamanā o e na liliu mai i le faatuatuaga moni; ma sa latou le fia o ese mai ai, ona sa latou mausali, ma le maluelueina, ma sa latou loto ma le filiga atoatoa e tausi poloaiga a le Alii."},{"vNo":"15 ","txt":"O lenei o le pogai lenei o le amioletonu o tagata—sa maua e Satani le mana tele, e faaoso ai tagata e fai amioletonu uiga eseese uma, ma faafefete ai i latou i le faamaualuluga, ma faaosooso i latou e saili mo le mana, ma le pule, ma oa, ma mea le aoga o le lalolagi."},{"vNo":"16 ","txt":"Ma sa faapea ona taitai ese e Satani loto o tagata e fai amioletonu uiga eseese uma; o lea na latou olioli ai i le filemu mo nai tausaga itiiti."},{"vNo":"17 ","txt":"Ma sa faapea, i le amataga o le tausaga e tolusefulu—ona tuuina atu o tagata mo le va o se taimi umi lava ia feaveai solo e tofotofoga a le tiapolo i soo se mea e loto o ia e ave i ai i latou, ma fai soo se amioletonu sa manao i ai o ia ia latou faia—ma sa faapea lava i le amataga o lenei tausaga, le tausaga lea e tolusefulu, ona latou i ai i se tulaga o le amioleaga matautia tele."},{"vNo":"18 ","txt":"O lenei sa latou le agasala i le valea, ona sa latou iloa le finagalo o le Atua e faatatau ia te i latou, ona sa aoao atu ia te i latou; o lea na latou fouvale ai e faasaga i le Atua ma le loto i ai."},{"vNo":"19 ","txt":"Ma o lenei o aso o Lakoneu, le atalii o Lakoneu, ona sa nofo Lakoneu i le nofoa o lona tamā ma ia pulea le nuu i le tausaga lena, na i ai lenei amioleaga tele."},{"vNo":"20 ","txt":"Ma sa amata ona i ai o ni tagata sa musuia mai le lagi ma auina atu, ma tutu i totonu o tagata i le laueleele atoa, ma talai ma molimau atu ma le lotoa e uiga i agasala ma amioletonu a tagata, ma molimau atu ia te i latou e uiga i le togiola lea o le a faia e le Alii mo ona tagata, po o i ni isi upu, o le toetu mai lea o Keriso; ma sa latou molimau atu ma le lotoa e uiga i lona maliu ma ona mafatiaga."},{"vNo":"21 ","txt":"O lenei sa toatele tagata sa i ai sa feita tele ona o i latou o e na molimau atu e uiga i nei mea; ma o i latou o e na feita sa faapitoa lava i faamasino sili, ma i latou o e sa avea ma faitaulaga sili ma loia; ioe, o i latou uma lava sa avea ma loia sa feita ia te i latou o e sa molimau atu e uiga i nei mea."},{"vNo":"22 ","txt":"O lenei sa leai se loia po o se faamasino po o se faitaulaga sili sa i ai se mana e faasala ai se tasi i le oti vagana ai ua sainia lo latou faasalaga e le kovana o le laueleele."},{"vNo":"23 ","txt":"O lenei e toatele i latou sa i ai o e sa latou molimau atu ma le lotoa i mea e faatatau ia Keriso, o e na ave ma fasioti faalilolilo e faamasino, sa le iloa e le kovana o le laueleele lo latou oti seia oo ina mavae lo latou oti."},{"vNo":"24 ","txt":"O lenei faauta, o lenei mea sa le tusa ai ma tulafono o le laueleele, le tatau lea ona fasiotia o se tagata vagana ai ua ia i latou se pule mai le kovana o le laueleele—"},{"vNo":"25 ","txt":"O lea na oo mai ai se tagi i luga i le laueleele o Saraʼemila, i le kovana o le laueleele, e faasaga i faamasino ia o e na latou faasalaina i le oti perofeta a le Alii, sa le tusa ai ma le tulafono."},{"vNo":"26 ","txt":"O lenei sa oo ina ave i latou ma aumai i luma o le faamasino, ina ia faamasinoina i latou mo le solitulafono lea na latou faia, e tusa ma le tulafono lea na tuuina mai e le nuu."},{"vNo":"27 ","txt":"O lenei sa oo ina sa i ai i faamasino e toatele a latou uo ma aiga; ma o e na totoe, ioe, toetoe lava o loia ma faitaulaga sili uma, sa latou faapotopoto faatasi i latou lava, ma ua auau faatasi ma aiga o faamasino na o e o le a faamasinoina e tusa ma le tulafono."},{"vNo":"28 ","txt":"Ma sa latou ulu atu i se feagaiga faatasi ma le tasi, ioe, i lena lava feagaiga na tuuina mai e i latou o anamua, o se feagaiga lea na tuuina mai ma faia e le tiapolo, e auau faatasi e faasaga i le amiotonu uma."},{"vNo":"29 ","txt":"O lea sa latou aufaatasi ai e faasga i tagata o le Alii, ma latou ulu i se feagaiga e faaumatia i latou, ma laveai i latou o e na agasala i le fasioti tagata mai le uu a le faamasinotonu, lea o le a tuuina atu e tusa ma le tulafono."},{"vNo":"30 ","txt":"Ma sa latou faatautee i le tulafono ma aia a lo latou atunuu; ma sa latou osifeagaiga ma le tasi e fasioti le kovana, ma faatu se tupu i luga o le laueleele, ina ia le toe saoloto le laueleele ae ia pulea e tupu."}]}