{"heading":"Ua faatonu mai Kitianae, le taitai o le au faomea a Katianetona, ia Lakoneu ma tagata sa Nifaē ia latou siilima ma tuu atu o latou laueleele ia te i latou—Ua tofia Kitekitonae e Lakoneu e avea ma kapeteni sili o autau—Ua faapotopoto fatasi tagata sa Nifaē i Saraʼemila ma Nuumau e puipuia i latou lava. E tusa o le 16–18 T.A.","prevAbbr":"3-ne","nextAbbr":"3-ne","prevNo":2,"nextNo":4,"chapterTitle":"3Nifae 3","prevTitle":"3Nifae 2","nextTitle":"3Nifae 4","verses":[{"vNo":1,"txt":"Ma o lenei sa oo i le tausaga e sefulu ma le ono mai le taimi o le afio mai o Keriso, na maua ai e Lakoneu, le kovana o le laueleele, se tusi mai le taitai ma le kovana o lenei vaega o faomea; ma o upu nei na tusia, fai mai:"},{"vNo":2,"txt":"I lau afioga mamalu Lakoneu, ma le kovana sili o le laueleele, faauta, ou te tusi atu lenei tusi ia te oe, ma avatu ia te oe le viiga tele ona o lou mausali, ma le mausali foi o ou tagata, i lo outou tausi pea o le mea ua outou manatu o la outou aia ma lo outou saolotoga; ioe, ua outou mautu lelei, e peiseai ua lagolagoina outou e le aao o se atua, i le puipuiga o lo outou saolotoga, ma a outou meatotino, ma lo outou atunuu, po o mea ua faapea ona outou taua."},{"vNo":3,"txt":"Ma e foliga mai o se mea ou te alofa ai, lau afioga mamalu Lakoneu e, ona ua e matua valea tele ma faamaualuga i lou manatu e mafai ona outou tutu faasaga mai i le toatele naua o tagata totoa o e ua i ai i lau faatonuga, o e o lo ua tutu i le taimi nei ma a latou auupega, ma o loo faatalitali ma le naunau tele mo le upu—O atu i lalo i a sa Nifaē ma faaumatia i latou."},{"vNo":4,"txt":"Ma o au, i lou iloa o lo latou agaga le mafaatoilaloina, ona ua ou faamaonia i latou i le tafa o taua, ma i lou iloa o lo latou ita e faavavau ia te outou ona o mea sese e tele na outou faia ia te i latou, o lea afai latou te o atu ai i lalo e faasaga ia te outou, o le a latou asia outou i le faafanoga atoa."},{"vNo":5,"txt":"O lea ua ou tusia ai lenei tusi, ma faamaufaailogaina i loʼu lava lima, ma le manatu mo lo outou manuia, ona o lo outou maumaututu i le mea ua outou talitonu ua sao, ma lo outou agaga totoa i le tafa o taua."},{"vNo":6,"txt":"O lea ua ou tusi atu ai ia te oe, ou te manao ia outou tuu mai i lou nuu lenei, o outou aai, ma o outou laueleele, ma a outou meatotino, a le o lena o le a latou asiasi atu ia te outou ma le pelu o le a faapea ona oo atu ai le faafanoga i o outou luga."},{"vNo":7,"txt":"Po o i se isi faaupuga, ia outou tuu mai outou lava ia te i matou, ma aufaatasi ma i matou ma faamasani ma a matou galuega faalilolilo, ma avea ma o matou uso ina ia mafai ona avea outou faapei o i matou—e le o ni a matou pologa, ae o o matou uso ma soa ia matou mea uma."},{"vNo":8,"txt":"Ma faauta, ou te tauto atu ia te oe, afai tou te faia lenei mea, i se tautoga, o le a le faaumatiaina outou; ae afai tou te le faia lenei mea, ou te tauto atu ia oe i se tautoga, o le masina a sau o le a ou faatonu ai ia o atu i lalo au autau e faasaga ia te outou, ma o le a latou le taofia lo latou lima ma o le a leai se tasi o o outou e faasaoina, ae o le a latou fasiotia outou, ma o le a latou faapau ifo le pelu i luga ia te outou seia oo ina outou leai."},{"vNo":9,"txt":"Ma faauta, o au o Kitianae, ma o au o le kovana o lenei faapotopotoga lilo a Katianetona; o se faapotopotoga lea ma ana galuega ua ou iloa ua lelei; ma o ia mea ua mai anamua ma ua tuulima faasolo mai i lalo ia te i matou."},{"vNo":10,"txt":"Ma ua ou tusi atu lenei tusi ia te oe, Lakoneu, ma ou te faamoemoe o le a outou tuu mai o outou laueleele ma mea ua outou umia, e aunoa ma le faamasaaina o le toto, ina ia mafai ai e lou nuu lenei, o e na faatuiese mai ia te outou ona o lo outou amioleaga i le taofi mai ia te i latou o a latou aia o le malo, ona toe maua a latou aia ma le malo, ma e vagana ai ua outou faia lenei mea, o le a ou tauia sese na outou faia ia te i latou. O au o Kitianae."},{"vNo":11,"txt":"Ma o lenei sa oo ina ua maua e Lakoneu lenei tusi sa matua ofo tele o ia, ona o le lotoa o Kitianae i le faatonu mai ia tuu atu ia te ia le pule i le laueleele o sa Nifaē, ma i le faamatau mai foi i le nuu ma le tauia o sese o i latou o e sa lei faia i ai se sese, vagana ai lo latou lava sese i le latou faatuiese ma o atu ai aufaatasi ma ia faomea amioleaga ma fai mea inosia."},{"vNo":12,"txt":"O lenei faauta, o lenei Lakoneu, o le kovana, o se tagata amiotonu o ia, ma sa le mafai ona fefe i ni faatonuga ma ni faamatauga a se faomea; o lea na le faalogo ai o ia i le tusi a Kitianae, le kovana o le au faomea, ae sa ia faatonu atu i lona nuu e tatau ona tagi atu i le Alii mo le malolosi aua le taimi e o mai ai i lalo le au faomea e faasaga mai ia te i latou."},{"vNo":13,"txt":"Ioe, sa ia auina atu se folafolaga i tagata uma, e tatau ona latou faapotopoto faatasi o latou fafine, ma a latou fanau, ma a latou lafu ma a latou fagaga, ma a latou mea uma, vagana ai lo latou laueleele, i se nofoaga e tasi."},{"vNo":14,"txt":"Ma sa ia faatonu atu e tatau ona fausia ni olo faataamilo ia te i latou, ma ia matua malolosi lava ia olo. Ma sa ia faatonu atu ia tuu faataamilo autau, o sa Nifaē ma sa Lamanā uma, po o autau uma a i latou o e ua faitauina faatasi i totonu o tagata sa Nifaē, o ni leoleo e leoleoina i latou, ma puipui i latou mai le au faomea i le ao ma le po."},{"vNo":15,"txt":"Ioe, sa ia fai atu ia te i latou: E pei ona soifua le Alii, vagana ai ua outou salamo ia outou amioletonu uma, ma tagi atu i le Alii, e leai se ala o le a mafai ona laveaiina ai outou i fafo mai lima o ia faomea a Katianetona."},{"vNo":16,"txt":"Ma sa matua silisili ma ofoofogia upu ma valoaga a Lakoneu sa oo ina oo mai ai le matau i luga o tagata uma; ma sa latou taumafai ma lo latou malosi e faia e tusa ma upu a Lakoneu."},{"vNo":17,"txt":"Ma sa oo ina tofia e Lakoneu ni kapeteni sili i luga o autau uma a sa Nifaē, e taitai i latou i le taimi e o mai ai i lalo i fafo mai le vao le au faomea e faasaga mai ia te i latou."},{"vNo":18,"txt":"O lenei sa tofia se kapeteni silisili ma se taitai au silisili mai totonu o kapeteni sili uma o autau uma a sa Nifaē, ma o lona igoa o Kitekitonae."},{"vNo":19,"txt":"O lenei sa avea lava o se tu masani i totonu o tagata sa Nifaē uma le tofia e avea mo o latou kapeteni silisili (vagana ai taimi o lo latou amioleaga) se tasi ua i ai le agaga o faaaliga ma le agaga o valoaga; o lea, o lenei tagata o Kitekitonae sa avea o se perofeta sili i totonu ia te i latou, ma sa avea foi ma faamasino sili."},{"vNo":20,"txt":"O lenei sa fai mai le nuu ia Kitekitonae: Ina tatalo atu ia i le Alii, ma ia tuu mai i tatou ia tatou o atu i luga o mauga ma totonu o le vao, ina ia mafai ona tatou pauu atu i luga o le au faomea ma faaumatia i latou i o latou lava laueleele."},{"vNo":21,"txt":"Peitai sa fai atu Kitekitonae ia te i latou: Ua faasaina e le Alii lenei mea; ona afai tatou te o atu i luga e faasaga ia te i latou, o le a tuu atu i tatou e le Alii i o latou lima; o lea o le a tatou sauniuni ai i tatou lava i le ogatotonu o o tatou laueleele, ma o le a tatou faapotopoto faatasi a tatou autau uma, ma o le a tatou le o atu e faasaga ia te i latou, ae o le a tatou faatalitali seia latou o mai e faasaga mai ia te i tatou; o lea e pei ona soifua le Alii, afai tatou te faia lenei mea, o le a ia tuu mai i latou i o tatou lima."},{"vNo":22,"txt":"Ma sa oo i le lona sefulufitu o tausaga, i le taufaaiuiuga o le tausaga, sa oo atu ai le folafolaga a Lakoneu i luga o le laueleele atoa, ma sa latou ave a latou solofanua, ma a latou kariota, ma a latou povi, ma a latou lafu uma, ma a latou fagaga, ma a latou saito, ma a latou mea uma, ma savavali atu taitoaafe ma taitoasefulu afe, seia oo ina latou o atu uma i le nofoaga lea na faatonuina e tatau ona latou faapotopoto faatasi i ai i latou lava, e puipui ai i latou lava mai o latou fili."},{"vNo":23,"txt":"Ma o le laueleele na faatonuina o le laueleele lea o Saraʼemila, ma le laueleele lea sa i le va o le laueleele o Saraʼemila ma le laueleele o Nuumau, ioe, e oo atu i le laina sa i le va o le laueleele o Nuumau ma le laueleele o Tuufua."},{"vNo":24,"txt":"Ma sa i ai le tele o afe o tagata o e sa taua i latou o sa Nifaē, o e sa latou faapotopoto faatasi i latou lava i lenei laueleele. O lenei sa faatonu atu Lakoneu e tatau ona latou faapotopoto faatasi i latou lava i le laueleele i saute, ona o le fetuu tele lea sa i ai i le laueleele i matu."},{"vNo":25,"txt":"Ma sa latou tuiolo malolosi i latou lava e tetee i o latou fili; ma sa latou nonofo i le laueleele e tasi, ma i se tino e tasi, ma sa latou matatau i upu na tautalaina e Lakoneu, sa oo ina latou salamo ia latou agasala uma; ma sa latou tuu atu a latou talosaga i le Alii lo latou Atua, ina ia ona laveaia i latou i le taimi e o mai ai i lalo o latou fili e faasaga mai ia te i latou i le taua."},{"vNo":26,"txt":"Ma sa latou matuaʼi faanoanoa tele ona o o latou fili. Ma sa faatonu atu Kitekitonae e tatau ona latou faia auupega uiga eseese o taua, ma ia faamalosia i latou i ofutau, ma talita, ma fusitau, e tusa ma ana faatonuga."}]}