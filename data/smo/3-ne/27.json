{"heading":"Ua poloaiina i latou e Iesu ia faaigoa le ekalesia i lona igoa—O lana misiona ma lana taulaga togiola o lana talalelei lea—Ua poloaiina tagata ia salamo ma papatiso ina ia mafai ona faapaiaina i latou e le Agaga Paia—Ia avea i latou ia pei lava o Iesu ia. E tusa o le 34–35 T.A.","prevAbbr":"3-ne","prevNo":26,"nextAbbr":"3-ne","nextNo":28,"chapterTitle":"3Nifae 27","verses":[{"vNo":"1 ","txt":"Ma sa oo ina malaga atu soo o Iesu ma ao latou talai atu mea ia na latou faalogo ma vaaia, ma ao latou papatiso atu i le suafa o Iesu, sa oo ina faapotopoto faatasi le au soo ma aufaatasi i le tatalo faatauanau atu ma le anapogi."},{"vNo":"2 ","txt":"Ma sa toe faaali mai e Iesu o ia lava ia te i latou, ona sa latou tatalo atu i le Tamā i lona suafa; ma sa afio mai Iesu ma tu i totonu o i latou, ma fetalai mai ia te i latou: O le a se mea ua outou mananao ou te tuu atu ia te outou?"},{"vNo":"3 ","txt":"Ma sa latou fai mai ia te ia: Le Alii e, matou te mananao sei e fofoga mai ia te i matou le igoa matou te faaigoa ai lenei ekalesia; ona o loo i ai ni finauga i totonu o le nuu e faatatau i lenei mataupu."},{"vNo":"4 ","txt":"Ma sa fetalai atu le Alii ia te i latou: E moni, e moni, ou te fai atu ia te outou, aisea ea ua tomumumu ma finau ai le nuu ona o lenei mea?"},{"vNo":"5 ","txt":"Latou te lei faitau ea i tusitusiga paia, ia ua fai mai e ao ina outou ave i o outou luga le suafa o Keriso, o lou igoa lea? Ona o le igoa lea o le a valaau ai outou i le aso gataaga;"},{"vNo":"6 ","txt":"Ma o soo se tasi na te ave i ona luga lou igoa, ma tumau seia oo i le iuga, o ia lava lea o le a faaolaina i le aso gataaga."},{"vNo":"7 ","txt":"O lea, soo se mea tou te faia, ia outou faia i lou igoa; o lea ia outou faaigoa ai le ekalesia i lou igoa; ma ia outou valaau atu i le Tamā i lou igoa ia faamanuia mai o ia i le ekalesia ona o au."},{"vNo":"8 ","txt":"Ma e faapefea ona avea ma au ekalesia vagana ai ua faaigoaina i lou igoa? Aua afai e faaigoaina se ekalesia i le igoa o Mose o lona uiga o le ekalesia lea a Mose; pe afai e faaigoaina i le igoa o se tagata o lona uiga o le ekalesia lea a le tagata; ae afai e faaigoaina i lou igoa o lona uiga o lau ekalesia lea, pe afai ua atiae i latou i luga o lau talalelei."},{"vNo":"9 ","txt":"E moni ou te fai atu ia te outou, ua atiae outou i luga o lau talalelei; o lea ia outou valaauina i lou igoa soo se mea tou te valaauina; o lea afai tou te valaau atu i le Tamā, mo le ekalesia, afai e faia i lou igoa o le a faafofoga mai le Tamā ia te outou."},{"vNo":"10 ","txt":"Ma afai ua faapea ona atiae o le ekalesia i luga o lau talalelei ona faaali mai ai lea e le Tamā o ana lava galuega i totonu o ia."},{"vNo":"11 ","txt":"Ae afai ua le atiae i luga o lau talalelei, ma ua atiae i luga o galuega a tagata, po o luga o galuega a le tiapolo, e moni ou te fai atu ia te outou latou te maua le olioli ia latou galuega mo se tau, ma e toe itiiti ane oo mai le iuga, ma o le a tatuu i latou i lalo ma lafo i le afi, lea ua leai se toe foi mai ai."},{"vNo":"12 ","txt":"Aua e mulimuli atu a latou galuega ia te i latou, aua ona o a latou galuega ua tatuu ai i lalo i latou; o lea ia outou manatua ai mea ua ou tau atu ia te outou."},{"vNo":"13 ","txt":"Faauta, ua ou tuu atu ia te outou lau talalelei, ma o le talalelei lenei ua ou tuu atu ia te outou—e faapea, ua ou sau i le lalolagi e fai le finagalo o lou Tamā, aua na auina mai au e lou Tamā."},{"vNo":"14 ","txt":"Ma na auina mai au e lou Tamā ina ia sii ae au i luga o le satauro; ma a mavae ona sii ae o au i luga o le satauro, ina ia mafai ona ou aumai o tagata uma ia te au, ina ia pei ona sii ae o au i luga e tagata ia faapea foi ona sii ae i luga o tagata e le Tamā, e tutu i ou luma, e faamasinoina i a latou galuega, pe ua lelei pe ua leaga—"},{"vNo":"15 ","txt":"Ma le pogai lenei na sii ai au i luga; o lea, e tusa ai ma le mana o le Tamā, o le a ou aumai ai tagata uma ia te au, ina ia faamasinoina i latou e tusa ma a latou galuega."},{"vNo":"16 ","txt":"Ma o le a oo mai foi, o le a faatumuina soo se tasi e salamo ma papatiso i loʼu igoa; ma afai e tumau o ia seia oo i le iuga, faauta, o ia lea o le a ou le tausalaina i luma o lou Tamā i lena aso pe a ou tu e faamasino i le lalolagi."},{"vNo":"17 ","txt":"Ma o ia e le tumau seia oo i le iuga, o ia lava lea e tatuu foi i lalo ma lafo i le afi, o se mea e le mafai ona latou toe foi mai ai, ona o le faamasinotonu o le Tamā."},{"vNo":"18 ","txt":"Ma o le afioga lenei ua ia tuuina mai i le fanauga a tagata. Ma o le pogai lenei ua ia faataunuuina ai afioga ia na ia tuuina mai, ma e le pepelo lava ia, ae na te faataunuuina ana afioga uma."},{"vNo":"19 ","txt":"Ma e leai se mea le mama e mafai ona ulu atu i lona malo; o lea e leai se mea e ulu atu i lona malologa vagana ai i latou o e ua faamamaina o latou ofu i lou toto, ona o lo latou faatuatua, ma le salamo i a latou agasala uma, ma lo latou faamaoni e oo i le iuga."},{"vNo":"20 ","txt":"O lenei o le poloaiga lenei: Ia salamo, outou tuluiga uma o le lalolagi, ma o mai ia te au ma ia papatiso i lou igoa, ina ia faapaiaina outou i le taliaina o le Agaga Paia, ina ia outou tutu ma le le pona i ou luma i le aso gataaga."},{"vNo":"21 ","txt":"E moni, e moni, ou te fai atu ia te outou, o lau talalelei lea; ma ua outou iloa mea e tatau ona outou faia i lau ekalesia; ona o galuega na outou vaai na ou faia o mea ia tou te faia foi; aua o mea na outou vaai ua ou faia o mea lava ia ia outou faia;"},{"vNo":"22 ","txt":"O lea, afai tou te faia nei mea, amuia outou, ona o le a sii ae outou i luga i le aso gataaga."},{"vNo":"23 ","txt":"Ia tusia mea na outou vaaia ma faalogoina, vagana ai mea ua faasaina."},{"vNo":"24 ","txt":"Ia tusia galuega a lenei nuu, ia o le a faia, e pei lava ona tusia, e uiga i mea ua mavae."},{"vNo":"25 ","txt":"Aua faauta, o tusi ua tusia, ma ia o le a tusia, o le a faamasinoina mai ai lenei nuu, ona o i latou o le a iloa ai e tagata a latou galuega."},{"vNo":"26 ","txt":"Faauta foi, ua tusia mea uma e le Tamā; o lea o mea mai tusi o le a tusia o le a faamasino ai le lalolagi."},{"vNo":"27 ","txt":"Ma ia outou iloa o le a avea outou ma faamasino o lenei nuu, e tusa ma le faamasinoga o le a ou tuu atu ia te outou, lea o le a tonu. O lea, o a ituaiga o tagata e tatau ona outou i ai? E moni ou te fai atu ia te outou, e pei lava o au nei."},{"vNo":"28 ","txt":"Ma o lenei ou te alu atu i le Tamā. Ma e moni ou te fai atu ia te outou, soo se mea tou te ole atu ai i le Tamā i lou igoa o le a tuuina mai ia te outou."},{"vNo":"29 ","txt":"O lea, ole atu, ma o le a outou maua; tuitui atu, ma o le tatala mai ia te outou; aua o ia e ole atu, e maua e ia; ma i le e tuitui atu, e tatala mai i ai."},{"vNo":"30 ","txt":"Ma o lenei, faauta, ua tele lou olioli, ua oo lava i le atoatoa, ona o outou, ma lenei foi tupulaga; ioe, ma e oo lava i le Tamā ua olioli, ma agelu paia uma foi, ona o outou ma lenei tupulaga, ona ua leai so latou ua se."},{"vNo":"31 ","txt":"Faauta, ou te manao ia outou malamalama; aua e faatatau lau tala ia te i latou o loo ola nei o le tupulaga lenei; ma ua leai so latou ua se; ma o i latou ia ua ou maua ai le atoatoa o le olioli."},{"vNo":"32 ","txt":"Ae faauta, ua ou faanoanoa ona o le tupulaga lona fa mai le tupulaga lenei, ona e taitai ese faatagataotaua i latou e ia e pei lava o le atalii o le malaia; ona o le a latou faatau atu au mo ario ma auro, ma mo mea na e faaleaga e mogamoga ma mea e mafai e tagata gaoi ona tulioso mai i ai ma gaoi. Ma i lena aso o le a ou asiasi atu ai ia te i latou, e oo i le liliuina o a latou galuega i luga o o latou lava ulu."},{"vNo":"33 ","txt":"Ma sa oo ina ua uma ona faaiuina e Iesu o ia fetalaiga sa ia fetalai atu ai i ona soo: Ia outou ulu atu i le faitotoa vaapiapi; aua e vaapiapi le faitotoa, ma lauitiiti le ala e tau i le ola, ma e toaitiiti i latou o e latou te mauaina; ae ua vatele le faitotoa, ma lautele le ala e tau i le oti, ma e toatele i latou o e e ui atu ai, seia oo mai le po, e le mafai e se tagata ona galue ai."}]}