{"heading":"Ua faateleina le amioleaga ma mea inosia i totonu o tagata—Ua aufaatasi sa Nifaē ma sa Lamanā e puipuia i latou lava e faasaga i le au faomea a Katianetona—O sa Lamanā na liliu mai ua papae ma ua taua o sa Nifaē. E tusa o le 5–16 T.A.","prevAbbr":"3-ne","nextAbbr":"3-ne","prevNo":1,"nextNo":3,"chapterTitle":"3Nifae 2","prevTitle":"3Nifae 1","nextTitle":"3Nifae 3","verses":[{"vNo":1,"txt":"Ma sa oo ina faapea ona mavae atu foi o le tausaga e ivasefulu ma le lima, ma sa amata ona galo i tagata ia faailoga ma mea ofoofogia ia sa latou faalogo i ai, ma amata ona faaitiitia ifo lava i lalo lo latou ofo i se faailoga po o se mea ofoofogia mai le lagi, sa oo ina amata ona latou maaa i o latou loto, ma tauaso i o latou mafaufau, ma amata ona le talitonu i mea uma sa latou faalogo ma vaai i ai—"},{"vNo":2,"txt":"Ua mafaufau ae ni mea le aoga i o latou loto, e faapea o se mea na faia e tagata ma le mana o le tiapolo, e taitai ese ma faasese ai loto o tagata; ma sa faapea ona toe maua ai e Satani loto o tagata, sa oo ina ia faatauasoina o latou mata ma taitai ese i latou ia talitonu o le mataupu faavae a Keriso o se mea valea ma se mea ua le aoga."},{"vNo":3,"txt":"Ma sa oo ina amata ona solo malolosi tagata i le amioleaga ma mea inosia; ma sa latou le talitonu o le a i ai ni isi faailoga po o mea ofoofogia e tuuina mai; ma sa fealuai solo Satani e taitai ese loto o tagata, ma faaosooso i latou ma uunai i latou ia latou faia le amioleaga tele i le laueleele."},{"vNo":4,"txt":"Ma sa faapea ona mavae atu o le tausaga e ivasefulu ma le ono; ma le tausaga foi e ivasefulu ma le fitu; ma le tausaga foi e ivasefulu ma le valu; ma le tausaga foi e ivasefulu ma le iva;"},{"vNo":5,"txt":"Ma ua mavae atu foi le selau o tausaga talu aso o Mosaea, o le sa avea ma tupu i le nuu o sa Nifaē."},{"vNo":6,"txt":"Ma ua mavae atu le ono selau ma le iva o tausaga talu ona tuua e Liae Ierusalema."},{"vNo":7,"txt":"Ma ua mavae atu tausaga e iva o tausaga mai le taimi na tuuina mai ai le faailoga, lea sa fetalaia e perofeta, o le a afio mai ai Keriso i le lalolagi."},{"vNo":8,"txt":"O lenei sa amata e sa Nifaē ona faitau la latou taimi mai le taimi lea na tuu mai ai le faailoga, pe mai i le afio mai o Keriso; o lea, ua iva tausaga ua mavae atu."},{"vNo":9,"txt":"Ma o Nifae, o le o le tamā o Nifae, o le sa i ai le matafaioi mo talafaamaumau, sa le toe foi mai i le laueleele o Saraʼemila, ma sa leai se mea sa mafai ona maua i ai o ia i le laueleele atoa."},{"vNo":10,"txt":"Ma sa oo ina sa tumau pea tagata i le amioleaga, e ui i le tele o talaiga ma valoaga ia sa auina atu i totonu ia te i latou; ma sa faapea ona mavae atu foi o le tausaga e sefulu; ma sa mavae atu foi le tausaga e sefulutasi i le amioletonu."},{"vNo":11,"txt":"Ma sa oo i le tausaga e sefulu ma le tolu, sa amata ona i ai o taua ma finauga i le laueleele atoa; ona sa matua faatoateleina lava faomea a Katianetona, ma latou fasiotia tagata e toatele, ma faatauna le tele o aai, ma latou faasosolo le oti ma le fasi tagata matua tele i le laueleele atoa, sa tatau i tagata uma, o sa Nifaē ma sa Lamanā, ona latou faaauupegaina i latou lava e tetee ia te i latou."},{"vNo":12,"txt":"O lea, o sa Lamanā uma o e sa faaliliuina i le Alii, sa latou aufaatasi atu ma o latou uso, o sa Nifaē, ma sa faamalosia i latou, mo le saogalemu o o latou ola ma o latou fafine ma a latou fanau, e fetagofi i auupega o taua, e tetee atu i faomea a Katianetona, ioe, ma ia taofia ai pea foi a latou aia, ma avanoa o la latou ekalesia ma la latou tapuaiga, ma lo latou saolotoga ma la latou filifiliga saoloto."},{"vNo":13,"txt":"Ma sa oo ina ae lei mavae atu le tausaga lenei e sefulu ma le tolu, sa faamatauina sa Nifaē i le faaumatiaina atoa ona o lenei taua, lea sa oo ina matua ʼmalosi tele."},{"vNo":14,"txt":"Ma sa oo ina sa faitauina sa Lamanā o e na aufaatasi ma sa Nifaē i totonu o sa Nifaē;"},{"vNo":15,"txt":"Ma sa aveesea lo latou fetuu mai ia te i latou, ma sa liu papae o latou pau e pei o sa Nifaē;"},{"vNo":16,"txt":"Ma sa oo ina matua lalelei tele o latou tama talavou ma o latou afafine, ma sa faitauina i latou i totonu o sa Nifaē, ma sa taua o sa Nifaē. Ma sa faapea ona iu o le tausaga e sefulu ma le tolu."},{"vNo":17,"txt":"Ma sa oo i le amataga o le tausaga e sefulu ma le fa, sa faia pea le taua i le va o au faomea ma le nuu o Nifae ma sa oo ina matua ʼmalosi tele; e ui i lea, sa maua e le nuu o Nifae ni lelei itiiti atu i le au faomea, sa oo ina latou tutuli ese i latou i tua i fafo mai o latou laueleele, agai i mauga ma o latou nofoaga lilo."},{"vNo":18,"txt":"Ma sa faapea ona iu o le tausaga e sefulu ma le fa. Ma i le tausaga e sefulu ma le lima, sa latou o mai e faasaga i le nuu o Nifae; ma ona o le amioleaga o tagata o Nifae, ma a latou finauga ma fouvalega e tele, o lea na maua ai e faomea a Katianetona lelei tele atu e tele i luga o i latou."},{"vNo":19,"txt":"Ma sa faapea ona iu o le tausaga e sefulu ma le lima, ma sa faapea ona i ai o tagata i se tulaga o puapuaga e tele; ma sa tautau ifo le pelu o le faafanoga i luga o i latou, sa oo ina tauau o le a taiaina ai i latou i lalo, ma o le pogai ona o lo latou amioletonu."}]}