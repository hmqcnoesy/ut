{"heading":"Ua faamaonia e Iesu upu a Isaia—Ua ia poloaiina tagata ia suesue i perofeta—Ua faaopoopo ia latou talafaamaumau upu a Samuelu le sa Lamanā e uiga i le Toetutu. E tusa o le 34 T.A.","prevAbbr":"3-ne","prevNo":22,"nextAbbr":"3-ne","nextNo":24,"chapterTitle":"3Nifae 23","verses":[{"vNo":"1 ","txt":"Ma o lenei, faauta, ou te fai atu ia te outou, e tatau ona outou suesue i nei mea. Ioe, ou te tuu atu ia te outou se poloaiga ia outou suesue ma le filiga i nei mea; ona ua silisili lava upu a Isaia."},{"vNo":"2 ","txt":"Aua e moni ua ia tautala mai e uiga i mea uma e faatatau i ou tagata o e o le aiga o Isaraelu; o lea ua tatau ai foi ona ia tautala mai i Nuuese."},{"vNo":"3 ","txt":"Ma o mea uma na ia tautala mai ai ua faataunuuina ma o le a faataunuuina, e tusa lava ma upu na ia tautala mai ai."},{"vNo":"4 ","txt":"O lea ia outou uai mai ai i au upu; ia tusia mea ia na ou tau atu ia te outou; ma o le a o atu ia mea i Nuuese e tusa ai ma le taimi ma le finagalo o le Tamā."},{"vNo":"5 ","txt":"Ma o soo se tasi e faalogo i au upu ma salamo ma papatisoina, o ia lava lea o le a faaolaina. Suesue i perofeta, aua e toatele o i ai ua molimau mai e uiga i nei mea."},{"vNo":"6 ","txt":"Ma o lenei sa oo ina ua uma ona fetalai mai Iesu i nei upu sa ia toe fetalai mai ia te i latou, ina ua uma ona ia faamamalamalama atoatoa mai ia te i latou tusitusiga paia uma sa ia te i latou, sa ia fetalai mai ia te i latou: Faauta, e i ai isi tusitusiga paia e le o ia te outou, ou te manao e tatau ona outou tusia."},{"vNo":"7 ","txt":"Ma sa oo ina fetalai atu o ia ia Nifae: Ia aumai le talafaamaumau lea ua outou tausia."},{"vNo":"8 ","txt":"Ma ina ua uma ona aumai talafaamaumau e Nifae, ma tuu i latou i ona luma, sa silasila atu o ia i ai ma fetalai atu:"},{"vNo":"9 ","txt":"E moni ou te fai atu ia te outou, sa ou poloaiina lau auauna o Samuelu, le sa Lamanā, e tatau ona molimau atu o ia i lenei nuu, e faapea, i lena aso lea o le a faamamaluina ai e le Tamā lona suafa ia te au, e i ai le toatele o le au paia o le a tutulai mai nai e ua oti, ma o le a faaali atu i le toatele, ma o le a auauna atu ia te i latou. Ma sa ia fetalai mai ia te i latou: Pe sa lei faapea ea?"},{"vNo":"10 ","txt":"Ma sa tali atu ona soo ia te ia ua fai atu: Ioe, le Alii e, sa vavalo lava Samuelu e tusa ma au fetalaiga, ma sa faataunuuina uma lava i latou."},{"vNo":"11 ","txt":"Ma sa fetalai atu Iesu ia te i latou: Ua faapefea la ona outou le tusia o lenei mea, o lea sa faapea ona toatele le au paia na toetutu mai ma faaali atu i le toatele ma auauna atu ia te i latou?"},{"vNo":"12 ","txt":"Ma sa oo ina manatua e Nifae sa lei tusiaina lenei mea."},{"vNo":"13 ","txt":"Ma sa oo ina poloaiina e Iesu ina ia tusia; o lea lava na tusia ai e pei ona ia poloaiina."},{"vNo":"14 ","txt":"Ma lenei sa oo ina uma ona faamalamalama atoatoa faatasi e Iesu tusitusiga paia uma, ia sa latou tusia, sa ia poloaiina i latou e tatau ona latou aoao atu mea ia sa ia faamalamalama atoatoa mai ia te i latou."}]}