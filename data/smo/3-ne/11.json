{"heading":"Ua molimau le Tamā i lona Alo Pele—Ua afio mai Keriso ma tautino mai lana togiola—Ua pai atu tagata i manua i ona lima, ma vae, ma lona itu—Ua latou alalaga, Osana—Ua ia faatuina le ala ma le faiga o le papatisoga—O le agaga o le finau e mai le tiapolo—O le mataupu a Keriso o le tatau lea i tagata ona salamo ma papatiso ma talia le Agaga Paia. E tusa o le 34 T.A.","sectionHeading":"Na faaali mai e Iesu Keriso o ia lava i le nuu o Nifae, ao faapotopoto faatasi le motu o tagata i le laueleele o Nuumau, ma sa ia auauna atu ia te i latou; ma sa faapenei ona ia faaali mai o ia lava ia te i latou.","prevAbbr":"3-ne","nextAbbr":"3-ne","prevNo":10,"nextNo":12,"chapterTitle":"3Nifae 11","prevTitle":"3Nifae 10","nextTitle":"3Nifae 12","verses":[{"vNo":1,"txt":"Ma o lenei sa oo ina sa i ai se motu tele o tagata, o le nuu o Nifae, sa faapotopoto faatasi faataamilo i le malumalu lea sa i le laueleele o Nuumau; ma sa latou maofa ma taufaiofo o le tasi i le isi, ma faaali atu e le tasi i le isi suiga tetele ma ofoofogia ia ua oo mai."},{"vNo":2,"txt":"Ma sa latou fetautalatalaai foi e uiga i lenei Iesu Keriso, o le na faatatau i ai le faailoga na tuuina mai e uiga i lona maliu."},{"vNo":3,"txt":"Ma sa oo ina ao faapea ona latou fetautalatalaai o le tasi i le isi, sa latou faalogoina se leo e peiseai ua sau mai le lagi; ma sa latou fevaavaaiai solo, ona sa latou le malamalama i le leo lea sa latou faalogoina; ma sa le o se leo saua, pe o se leo sa leotele, e ui i lea, ma e ui lava o se leo itiiti ae sa ati i le totonugalemu o i latou o e na faalogo i ai, sa oo ina leai se vaega o o latou tino sa lei gatete ai; ioe, sa ati lava i o latou agaga, ma sa mu ai o latou loto."},{"vNo":4,"txt":"Ma sa oo ina latou toe faalogoina le leo, ma sa latou le malamalama i ai."},{"vNo":5,"txt":"Ma sa latou toe faalogoina le leo i le taimi lona tolu, ma sa latou tatala atu o latou taliga e faalogo i ai; ma sa faasasaga atu latou mata i le mea na sau ai lea leo; ma sa latou tetepa taulai faasasaga atu i le lagi, i le mea na sau ai le leo."},{"vNo":6,"txt":"Ma faauta, o le taimi lona tolu na latou malamalama ai i le leo lea na latou faalogoina; ma sa fetalai mai ia te i latou:"},{"vNo":7,"txt":"Faauta i lou Atalii Pele, o le ua ou fiafia lava i ai, o le ua ou faamamaluina ai lou igoa—ia outou faalogo ia te ia."},{"vNo":8,"txt":"Ma sa oo ina ua latou malamalama sa latou toe tetepa ae o latou mata faasaga i le lagi; ma faauta, sa latou vaaia se Tagata ua afio ifo mai le lagi; ma sa laei o ia i se ofutalaloa paepae; ma sa afio ifo o ia ma tu i le totonugalemu o i latou; ma sa fuli atu mata o le motu atoa o tagata ia te ia, ma sa latou fefefe e tatala o latou gutu, e oo lava o le tasi i le isi, ma sa latou le iloa le uiga o lenei mea, ona sa latou manatu o se agelu lea ua faaali mai ia te i latou."},{"vNo":9,"txt":"Ma sa oo ina ia faaloaloa mai lona aao ma fetalai mai i tagata, ua faapea mai:"},{"vNo":10,"txt":"Faauta, o Au o Iesu Keriso, o le na molimau i ai perofeta o le a sau i le lalolagi."},{"vNo":11,"txt":"Ma faauta, o Au o le malamalama ma le ola o le lalolagi; ma ua ou inu i lena ipu oona lea na tuuina mai e le Tamā ia te au, ma ua ou faamamaluina le Tamā i lou aveina i ou luga o agasala a le lalolagi, o se mea na ou tuu atu ai i le finagalo o le Tamā i mea uma mai le amataga."},{"vNo":12,"txt":"Ma sa oo ina ua uma ona fetalai mai e Iesu o ia upu sa pauu le motu atoa o tagata i le eleele; ona ua latou manatua sa valoia mai ia te i latou o le a faaalimai e Keriso o ia lava ia te i latou pe a mavae lona afio ae i le lagi."},{"vNo":13,"txt":"Ma sa oo ina fetalai mai le Alii ia te i latou ua faapea mai:"},{"vNo":14,"txt":"Tutulaia ma o mai ia te au, ina ia outou tuu mai o outou lima i lou itu, ma ina ia outou tagotago foi i tulaga o fao o i ou lima ma ou vae, ina ia outou iloa ai o Au o le Atua o Isaraelu, ma le Atua o le lalolagi uma, ma sa fasiotia mo agasala a le lalolagi."},{"vNo":15,"txt":"Ma sa oo ina o atu le motu o tagata i luma, ma tuu atu o latou lima i lona itu, ma latou tagotago i tulaga o fao i ona lima ma ona vae; ma sa latou faia lenei mea, i le o atu i luma taitoatasi seia oo ina latou o atu uma, ma vaai i o latou mata ma tago atu i ai o latou lima, ma latou iloa mautinoa ai ma molimau ai, o ia lava lea, o le na tusi i ai perofeta, o le a afio mai."},{"vNo":16,"txt":"Ma ina ua uma ona latou o atu uma ma molimau mo i latou lava, sa latou alalaga faatasi, ua fai mai:"},{"vNo":17,"txt":"Osana! Ia faamanuina lava le suafa o le Atua Silisili Ese! Ma sa latou faapauu i lalo i vae o Iesu, ma tapuai atu ia te ia."},{"vNo":18,"txt":"Ma sa oo ina fetalai mai o ia ia Nifae (ona sa i ai Nifae i totonu o le motu o tagata) ma ia poloai mai ia te ia ia alu atu o ia i luma."},{"vNo":19,"txt":"Ma sa tulai Nifae ma alu atu i luma, ma ifo atu o ia lava i luma o le Alii ma sogi atu i ona vae."},{"vNo":20,"txt":"Ma sa poloai mai le Alii ia te ia ia tulai. Ma sa tulai o ia ma ua tu i ona luma."},{"vNo":21,"txt":"Ma sa fetalai mai le Alii ia te ia: Ou te tuu atu ia te oe le mana e te papatiso ai nei tagata pe a ou toe alu ae i le lagi."},{"vNo":22,"txt":"Ma sa toe valaauina isi e le Alii, ma faapea foi ona ia fetalai atu ia te i latou; ma sa ia tuu atu ia te i latou le mana e papatiso atu ai. Ma sa ia fetalai atu ia te i latou: O le ala lenei ia outou papatiso atu ai; ma o le a leai ai ni finauga i totonu ia te outou."},{"vNo":23,"txt":"E moni ou te fai atu ia te outou, soo se tasi e salamo i ana agasala e ala i a outou upu, ma mananao e papatiso i lou igoa, o le ala lenei ia outou papatisoina ai i latou—Faauta, ia outou o ifo i lalo ma tutu i totonu o le vai, ma i lou igoa ia outou papatisoina ai i latou."},{"vNo":24,"txt":"Ma o lenei faauta, o upu nei ia outou faia, ma tau i latou i o latou igoa, ma fai atu:"},{"vNo":25,"txt":"Ona ua tuuina mai ia te au le pule e Iesu Keriso, ou te papatiso ia te oe i le suafa o le Tamā, ma le Alo, ma le Agaga Paia. Amene."},{"vNo":26,"txt":"Ma ona outou faatofu lea o i latou i totonu o le vai, ma toe aumai i fafo o le vai."},{"vNo":27,"txt":"Ma o le ala lenei ia outou papatiso atu ai i lou igoa; aua faauta, e moni ou te fai atu ia te outou, o le Tamā, ma le Alo, ma le Agaga Paia ua tasi; ma o au ua i totonu o le Tamā, ma o le Tamā ua i totonu o au, ma o le Tamā ma au ua tasi."},{"vNo":28,"txt":"Ma ia faapea lava ona outou papatiso atu e pei ona ou poloaiina ai outou. Ma ia aua nei i ai ni finauga i totonu ia te outou, e pei ona sa i ai e oo mai i le taimi nei; pe i ai foi ni finauga i totonu ia te outou e uiga i matautu o lau mataupu, e pei ona sa i ai e oo mai i le taimi nei."},{"vNo":29,"txt":"Aua e moni, e moni ou te fai atu ia te outou, o le e i ai le agaga o le finauga ua le mai ia te au o ia, ae ua mai le tiapolo ia, o le o le tamā o le finauga, ma ua faaoso e ia loto o tagata ia fefinauai ma le ita, o le tasi i le isi."},{"vNo":30,"txt":"Faauta, e le o lau mataupu lea, le faaoso o loto o tagata i le ita, o le tasi e faasaga i le isi; ae o lau mataupu lenei, ia aveesea mea faapena."},{"vNo":31,"txt":"Faauta, e moni, e moni, ou te fai atu ia te outou, o le a ou tau atu ia te outou lau mataupu."},{"vNo":32,"txt":"Ma o lau mataupu lenei, ma o le mataupu lea na tuu mai e le Tamā ia te au; ma ou te molimau atu e uiga i le Tamā, ma e molimau mai le Tamā e uiga ia te au, ma o le Agaga Paia e molimau e uiga i le Tamā ma au; ma ou te molimau atu ua poloaiina e le Tamā tagata uma, i soo se mea o i ai, ia salamo ma talitonu mai ia te au."},{"vNo":33,"txt":"Ma o soo se tasi e talitonu mai ia te au, ma papatisoina, o ia lava lea o le a faaolaina; ma o i latou ia o i latou o e o le a mautofi i le malo o le Atua."},{"vNo":34,"txt":"Ma o soo se tasi e le talitonu mai ia te au, ma le papatisoina, o le a faasalaina."},{"vNo":35,"txt":"E moni, e moni, ou te fai atu ia te outou, o lau mataupu lenei, ma ou te molimau atu ua mai le Tamā; ma o soo se tasi e talitonu mai ia te au ua talitonu foi i le Tamā; ma o ia o le a molimau i ai le Tamā e uiga ia te au, ona o le a asiasi mai o ia ia te ia i le afi ma le Agaga Paia."},{"vNo":36,"txt":"Ma o le a faapea ona molimau mai o le Tamā e uiga ia te au, ma o le Agaga Paia o le a molimau mai ia te ia e uiga i le Tamā ma au; aua o le Tamā, ma au, ma le Agaga Paia ua tasi."},{"vNo":37,"txt":"Ma ou te toe fai atu ia te outou, e ao ina outou salamo, ma avea e pei o se tamaitiiti, ma papatiso i lou igoa, a leai e le mafai lava i se ala ona outou maua o nei mea."},{"vNo":38,"txt":"Ma ou te toe fai atu ia te outou, e ao ina outou salamo, ma papatiso i lou igoa, ma avea e pei o se tamaitiiti, a leai e le mafai lava i se ala ona outou mautofi i le malo o le Atua."},{"vNo":39,"txt":"E moni, e moni, ou te fai atu ia te outou, o lau mataupu lenei, ma o soo se tasi e atiae i luga o lenei mataupu ua atiae i luga o lau papa, ma o le a le manumalo faitotoa o seoli e faasaga ia te i latou."},{"vNo":40,"txt":"Ma o soo se tasi na te talai atu se mea e sili atu pe itiiti nai lo lenei, ma faatu e faapea o lau mataupu lea, o ia lava lea ua sau mai i le leaga, ma ua le atiae i luga o lau papa; ae ua atiae i luga o se faavae oneone, ma o le a tutu matatala mai faitotoa o seoli e tali i latou faapea pe a oo mai lologa ma pesi mai matagi i luga o i latou."},{"vNo":41,"txt":"O lea, ia outou o atu i lenei nuu, ma talai atu upu ua ou tautala atu ai, e oo atu i tuluiga o le lalolagi."}]}