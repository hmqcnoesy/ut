{"heading":"Ua maua e avefeau le faamasino sili ua maliu i le nofoa-faamasino—Ua falepuipuiina i latou ma toe tatala i se taimi mulimuli ane—Ua tau mai e Nifae, e ala i musumusuga, o Seanetuma o le fasioti tagata lena—Ua talia Nifae e ni isi o se perofeta. E tusa o le 23–21 T.L.M.","prevAbbr":"hel","prevNo":8,"nextAbbr":"hel","nextNo":10,"chapterTitle":"Helamana 9","verses":[{"vNo":"1 ","txt":"Faauta, o lenei sa oo ina ua uma ona fai atu e Nifae o nei upu, sa i ai ni tagata o e sa i totonu ia te i latou sa taufetuli atu i le nofoa-faamasino; ioe, e toalima i latou o e na o atu, ma sa latou fai ifo i totonu ia te i latou lava, ao latou o atu:"},{"vNo":"2 ","txt":"Faauta, o le a tatou iloa moni nei pe o lenei tagata o se perofeta ma pe na poloaiina o ia e le Atua e vavalo mai ni mea ofoofogia faapea ia te i tatou. Faauta, tatou te le talitonu na ia poloaiina o ia; ioe, tatou te le talitonu o ia o se perofeta; e ui i lea, afai e moni lenei mea na ia fai mai ai e uiga i le faamasino sili, e faapea ua oti o ia, ona tatou talitonu ai lea ua moni isi upu na ia fai mai ai."},{"vNo":"3 ","txt":"Ma sa oo ai lea ina latou taufetuli atu ma lo latou malosi, ma ua oo atu ai i le nofoa-faamasino; ma faauta, ua paʼū le faamasino i le eleele, ma sa taoto i lona toto."},{"vNo":"4 ","txt":"Ma o lenei faauta, ina ua latou vaai i lenei mea, sa latou ofo tele, sa oo ina latou pauu i le eleele; ona sa latou le talitonu i upu na tautala i ai Nifae e uiga i le faamasino sili."},{"vNo":"5 ","txt":"Ae o lenei, ina ua latou vaai, ua latou talitonu, ma sa oo mai le matatau i luga o i latou nei oo mai i luga o le nuu faamasinoga uma na tautala i ai Nifae; o lea na latou gatetete ai, ma pauu i le eleele."},{"vNo":"6 ","txt":"O lenei, i le taimi lava ina ua uma ona fasiotia o le faamasin—ona sa tui o ia e lona uso sa ofu faalilolilo, ma sa sola o ia, ma sa taufetuli atu auauna ma tau atu i tagata, ma alalaga atu ua i ai se fasiotiga tagata i totonu ia te i latou;"},{"vNo":"7 ","txt":"Ma faauta sa faapotopoto ane faatasi e tagata i latou lava i le mea na i ai le nofoa-faamasino—ma faauta, i lo latou ofo tele, sa latou vaai atu i tagata na e toalima o e ua pauu i le eleele."},{"vNo":"8 ","txt":"Ma o lenei faauta, sa le iloa e tagata se mea e uiga i le motu o tagata o e sa faapotopoto faatasi i le faatoaga a Nifae; o lea na latou fai ane ai i totonu ia te i latou lava: O tagata nei o i latou ia o e na fasiotia le faamasino, ma ua taia i latou e le Atua ina ia le mafai ona latou sosola ese mai ia te i tatou."},{"vNo":"9 ","txt":"Ma sa oo ina latou pupue i latou, ma saisai i latou ma lafo i latou i le falepuipui. Ma sa i ai se folafolaga sa auina atu lautele ua fasiotia le faamasino, ma ua ave e na fasiotia o ia ma lafo i le falepuipui."},{"vNo":"10 ","txt":"Ma sa oo i le aso na sosoo ai sa faapotopoto faatasi le nuu e faanoanoa ma anapopogi, i le falelauasiga o le faamasino sili maualuga o le ua fasiotia."},{"vNo":"11 ","txt":"Ma sa faapea foi ona faapotopoto ane faatasi faamasino o e sa i ai i le faatoaga a Nifae, ma faalogo i ana upu, i le falelauasiga."},{"vNo":"12 ","txt":"Ma sa oo ina latou fesilisili i tagata, ua fai atu: O fea o i ai le toalima o e na auina atu e fesili e uiga i le faamasino sili pe ua oti o ia? Ma sa latou tali mai ma fai mai: E uiga i lenei toalima o e na outou fai mai na outou auina mai, matou te le iloa; ae e i ai se toalima o e na fasiotia o ia, ua matou lafoina i le falepuipui."},{"vNo":"13 ","txt":"Ma sa oo ina mananao faamasino ia aumai i latou; ma sa aumai i latou, ma faauta o i latou ia o le toalima o e na auina atu; ma faauta sa fesiligia i latou e faamasino ina ia latou iloa e uiga i le mataupu, ma sa latou faamatala mai ia te i latou mea uma na latou faia, ua fai mai:"},{"vNo":"14 ","txt":"Sa matou taufetuli ma o atu i le mea o i ai le nofoa-faamasino, ma ina ua matou vaai atu i mea uma e pei ona sa molimau mai ai Nifae, sa matou ofo tele sa oo ina matou pauu i le eleele; ma ina ua mavae atu lo matou ofo, faauta, ua latou lafo i matou i le falepuipui."},{"vNo":"15 ","txt":"O lenei, e uiga i le fasiotiga o lenei tagata, matou te le iloa po o ai na faia; ma ua nao le pau lenei o le mea ua matou iloa, sa matou taufetuli ma o mai e tusa ma lo outou manao, ma faauta, ua oti o ia, e tusa ma upu a Nifae."},{"vNo":"16 ","txt":"Ma o lenei sa oo ina faamalamalama atu le mataupu e faamasino i tagata, ma alalaga e faasaga ia Nifae, ua fai mai: Faauta, ua matou iloa atonu sa faia e lenei Nifae se ioega faatasi ma se tasi e fasioti le faamasino, ma a uma ona ia tau mai lea ia te i tatou, ina ia mafai e ia ona faaliliu atu i tatou i lana faatuatuaga, ina ia mafai ona ia sii ae o ia lava o se tagata maoae, ua filifilia e le Atua, ma o se perofeta."},{"vNo":"17 ","txt":"Ma o lenei faauta, o le a matou faaalia lenei tagata, ma o le a ia tau mai lona sese ma faailoa mai ia te i tatou le tagata moni na fasiotia lenei faamasino."},{"vNo":"18 ","txt":"Ma sa oo ina tatala saoloto le toalima i le aso o le falelauasiga. E ui i lea, sa latou tauseseina faamasino i upu na latou tautatala i ai faasaga ia Nifae, ma latou finau ma i latou taitoatasi, sa oo lava ina latou faafememeaiina i latou."},{"vNo":"19 ","txt":"E ui i lea, sa latou faatonu atu ia pue Nifae ma saisai ma aumai i luma o le motu o tagata, ma sa amata ona latou fesiligia o ia i ala eseese ina ia mafai ona latou faasese o ia, ina ia mafai ona latou tausalaina o ia ia oti—"},{"vNo":"20 ","txt":"Ua fai mai ia te ia: O oe o se taupulepule; o ai lenei tagata na faia lenei fasiotiga tagata? O lenei ia tau mai ia te i matou, ma tautino mai lou sese; fai mai: Faauta o tupe nei; ma o le a matou tuu atu foi ia te oe lou ola pe afai e te tau mai ia te i matou, ma tautino mai le feagaiga lea na e faia faatasi ma ia."},{"vNo":"21 ","txt":"Peitai sa fai atu Nifae ia te i latou: E, outou vale e, outou e ua le peritomeina i le loto, outou o tauaso, ma outou tagata ua maaa, tou te iloa ea o le a le umi o le a tuu ai outou e le Alii lo outou Atua ia outou o ai pea i lenei ala o lo outou agasala?"},{"vNo":"22 ","txt":"E, ua tatau lava ia te outou ona amata ona outou uio ma faavauvau, ona o le faafanoga tele lea ua faatalitali mai i le taimi nei ia te outou, vagana ai ua outou salamo."},{"vNo":"23 ","txt":"Faauta ua outou fai mai na ou ioe faatasi ma se tagata ia fasioti e ia Sesorama, lo tatou faamasino sili. Ae faauta, ou te fai atu ia te outou, ua outou fai mai faapea ona sa ou molimau atu ia te outou ina ia mafai ona outou iloa e uiga i lenei mea; ioe, sa ou tau atu lava lenei mea o se molimau ia te outou, ua ou iloa e uiga i le amioleaga ma mea inosia ia ua i ai i totonu ia te outou."},{"vNo":"24 ","txt":"Ma ona ua ou faailoa atu lenei mea, ua outou fai mai sa ou ioe faatasi ma se tagata ia ona faia lenei mea; ioe, ona sa ou faaali atu ia te outou lenei faailoga ua outou feita mai ai ia te au, ma saili e faaumatia lou ola."},{"vNo":"25 ","txt":"Ma o lenei faauta, o le a ou faaali atu ia te outou se isi faailoga, ma vaai pe o le a outou saili ai e faaumatia au i lenei mea."},{"vNo":"26 ","txt":"Faauta ou te fai atu ia te outou: O i le fale o Seanetuma, o le o le uso o Sesorama, ma fai atu ia te ia—"},{"vNo":"27 ","txt":"Pe na ioe ea Nifae, le faatagā perofeta, o le ua ia vavalo mai se leaga e tele i lenei nuu, faatasi ma oe, i se ioega na e fasiotia ai Sesorama, o lou uso?"},{"vNo":"28 ","txt":"Ma faauta, o le a fai mai o ia ia te outou, E leai."},{"vNo":"29 ","txt":"Ma ia outou fai atu ia te ia: Na e fasiotia lou uso?"},{"vNo":"30 ","txt":"Ma o le a tu o ia ma le fefe, ma le iloa se upu e fai mai. Ma faauta, o le a faafiti mai o ia ia te outou; ma o le a faia e ia e peiseai ua tei; e ui i lea, o le a ia fai mai ia te outou ua mama o ia."},{"vNo":"31 ","txt":"Ae faauta, ia outou suesue o ia, ma o le a outou maua le toto i le vaega i lalo o lona ofu pulupulu."},{"vNo":"32 ","txt":"Ma a uma ona outou vaai i lenei mea, ia outou fai atu: E mai fea lenei toto? Matou te le iloa ea o le toto lenei o lou uso?"},{"vNo":"33 ","txt":"Ma a uma o le a gatete ai o ia, ma foliga mai ua sesega, e pei lava ua oo mai le oti i ona luga."},{"vNo":"34 ","txt":"Ma a uma ona outou fai atu lea ia te ia: Ona o lenei fefe ma lenei sesega lea ua oo mai i ou mata, faauta, ua matou iloa ua e sala."},{"vNo":"35 ","txt":"Ma a uma o le a oo mai se matau tele atu i ona luga; ma ona ia tautino mai ai lea ia te outou, ma ia le toe faafitia o ia lava na faia lenei fasiotiga tagata."},{"vNo":"36 ","txt":"Ma a uma o le a fai mai o ia ia te outou, o au, o Nifae, ua ou le iloa se mea e uiga i le mataupu vagana ai ua tuuina mai ia te au e le mana o le Atua. Ma o le a outou iloa ai o au o se tagata faamaoni, ma ua auina mai au ia te outou mai le Atua."},{"vNo":"37 ","txt":"Ma sa oo ina latou o atu ma faia, e tusa lava e pei ona fai atu ai Nifae ia te i latou. Ma faauta, sa moni upu na ia fai mai ai; ona e tusa ma upu sa faafiti o ia; ma e tusa foi ma upu sa tautino mai o ia."},{"vNo":"38 ","txt":"Ma sa aumai o ia e faamaonia o ia lava o le fasioti tagata lea, sa oo ina tatala faasaoloto le toalima, faapea foi ma Nifae."},{"vNo":"39 ","txt":"Ma sa i ai ni isi o sa Nifaē o e na talitonu i upu a Nifae; ma sa i ai foi ni isi, o e na talitonu ona o le molimau a le toalima, ona sa faaliliuina i latou ao latou i ai i le falepuipui."},{"vNo":"40 ","txt":"Ma o lenei sa i ai ni isi i totonu o le nuu, o e na fai mai o Nifae o se perofeta."},{"vNo":"41 ","txt":"Ma sa i ai ni isi o e na fai mai: Faauta, o ia o se atua, ona vagana ai o ia o se atua po ua le mafai ona ia iloaina mea uma. Aua faauta, na ia tau mai ia te i tatou mafaufauga o o tatou loto, ma sa ia tau mai foi mea ia te i tatou; ma sa ia faailoa mai lava ia i tatou le tagata moni na fasiotia lo tatou faamasino sili."}]}