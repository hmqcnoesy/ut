{"heading":"O tagata e le maumaututu ma valelea ma televavave e fai le leaga—E aoai e le Alii ona tagata—Ua faatusatusa le noa o tagata ma le mana o le Atua—O le a maua e tagata i le aso faamasino le ola tumau-faavavau po o le malaia tumau-faavavau. E tusa o le 6 T.L.M.","prevAbbr":"hel","prevNo":11,"nextAbbr":"hel","nextNo":13,"chapterTitle":"Helamana 12","verses":[{"vNo":"1 ","txt":"Ma ua faapea ona mafai ona tatou vaai i le sese, ma le le maumaututu foi o loto o le fanauga a tagata; ioe, ua mafai ona tatou vaai e faamanuia ma faatamaoaiga e le Alii, i lona agalelei silisili le tuaoia, i latou o e e tuu atu lo latou faalagolago ia te ia."},{"vNo":"2 ","txt":"Ioe, ma e mafai ona tatou vaai o le taimi lava e faamanuiaina ai e ia ona tagata, ioe, i le fua tele mai o o latou fanua, a latou lafu ma a latou fagaga, ma i auro, ma ario, ma mea taua uiga eseese uma o ituaiga taitasi ma teuga; i le faasaoina o o latou ola, ma laveai i latou i fafo mai lima o o latou fili; i le faamaluluina o loto o o latou fili ina ia latou le sii taua faasaga mai ia te i latou; ioe, ma i se aotelega, i le faia o mea uma mo le manuia ma le fiafia o ona tagata; ioe, o le taimi lena latou te faamaaa ai o latou loto, ma galo ai ia i latou le Alii lo latou Atua, ma soli i lalo o o latou vae le Paia e Toatasi—ioe, ma o le pogai ona o lo latou le popole, ma lo latou tamaoaiga tele."},{"vNo":"3 ","txt":"Ma ua faapea ona tatou vaai ai vagana ai ua aoaiina e le Alii ona tagata i puapuaga e tele, ioe, vagana ai ua asiasi mai o ia ia te i latou i le oti ma le faafefe, ma le oge ma faamai uiga eseese uma, latou te le manatua o ia."},{"vNo":"4 ","txt":"E, ua ese lava le valelea, ma ese lava le fiatagata, ma ese lava le leaga, ma le faaletiapolo, o le fanauga a tagata, ma ese lava le vave ona latou faia o le amioletonu, ma gese lava ona latou faia o le lelei; ioe, ua ese lava le vave ona faalogo i upu a le ua leaga, ma tuu atu o latou loto i luga o mea le aoga o le lalolagi."},{"vNo":"5 ","txt":"Ioe, ua ese lava le vave ona faafefeteina i le faamaualuga; ioe, ua ese lava le vave ona mitamitavale, ma fai mea uiga eseese uma ua amioletonu; ma ua ese lava ona gese ia te i latou ona manatua o le Alii lo latou Atua, ma uai atu o latou taliga i ana fautuaga, ioe, ua ese lava le gese ona latou savavali i ala o le poto."},{"vNo":"6 ","txt":"Faauta, ua latou le mananao i le Alii lo latou Atua, o le na faia i latou, ia pule ma nofotupu i a i latou; e ui lava i lona agalelei tele ma lona alofa mutimutivale ia te i latou, ua latou tuu faameanoa ana fautuaga, ma ua latou le mananao e avea o ia ma o latou taitai."},{"vNo":"7 ","txt":"E, ua matua tele lava le aunoa ma se mea o le fanauga a tagata; ioe, e oo i le efuefu o le eleele ua latou maualalalo ifo ai."},{"vNo":"8 ","txt":"Aua faauta, o le efuefu o le eleele e alu ese i i ma o, i le vavaeina i lea mea ma lea mea, i le poloaiga a lo tatou Atua silisili ma tumau-faavavau."},{"vNo":"9 ","txt":"Ioe, faauta, o lona siufofoga e gatete ma luluina ai maupuepue ma mauga."},{"vNo":"10 ","txt":"Ma o le mana o lona siufofoga e nutililiina ai i latou, ma faalaugatasi ai, ioe, e pei lava o se vanu."},{"vNo":"11 ","txt":"Ioe, o le mana o lona siufofoga e luluina ai le lalolagi atoa;"},{"vNo":"12 ","txt":"Ioe, o le mana o lona siufofoga e luluina ai le papa o faavae, e oo lava i le totonugalemu."},{"vNo":"13 ","txt":"Ioe, ma afai e fetalai atu o ia i le lalolagi—Alu ese—e alu ese lava."},{"vNo":"14 ","txt":"Ioe, afai e fetalai atu o ia i le lalolagi—Ia e toe alu i tua, ina ia faaumiumi ai le aso mo ni itula e tele—e faia lava."},{"vNo":"15 ","txt":"Ma ua faapea lava, ona toe alu i tua o le lalolagi, e tusa ma lana fetalaiga, ma foliga ai i le tagata ua tu le gaoioi le la; ioe, ma faauta, ua faapea lava; aua e moni o le lalolagi e alu ae le o le la."},{"vNo":"16 ","txt":"Ma faauta, afai e fetalai atu foi o ia i vai o le moana loloto—Ia matutu oe, e faia lava."},{"vNo":"17 ","txt":"Faauta, afai e fetalai atu o ia i lenei mauga—Ia sii ae oe i luga ma sau i luga ma pau i luga o lena aai, ina ia tanumia ai—faauta e faia lava."},{"vNo":"18 ","txt":"Ma faauta, afai e nana e se tagata se oa i le eleele, ma o le a fetalai mai le Alii—Ia fetuuina lena oa, ona o le amioletonu a le na ia natiaina—faauta, o le a fetuuina lava."},{"vNo":"19 ","txt":"Ma afai e fetalai mai le Alii—Ia fetuuina oe, ina ia le maua oe e se tagata mai i le taimi nei e oo i le faavavau—faauta, e leai se tagata na te mauaina lena oa mai lena taimi e oo i le faavavau."},{"vNo":"20 ","txt":"Ma faauta, afai e fetalai mai le Alii i se tagata—Ona o au amioletonu, o le a fetuuina oe e faavavau—o le a faia lava."},{"vNo":"21 ","txt":"Ma afai e fetalai mai le Alii—Ona o au amioletonu o le a vavae ese ai oe mai ou luma—o le a ia faia ina ia faataunuuina lava."},{"vNo":"22 ","txt":"Ma oi talofa ia te ia o le o le a ia fetalai atu i ai lenei mea, ona o le a oo atu ia te ia o le o le a ia faia le amioletonu, ma o le a le mafai ona faaolaina o ia; o lea, ona o lenei pogai, ina ia mafai ona faaolaina o tagata, ua talai atu ai le salamo."},{"vNo":"23 ","txt":"O lea, amuia lava i latou o e o le a salamo ma faalogo i le siufofoga o le Alii lo latou Atua; ona o i latou ia o e o le a faaolaina."},{"vNo":"24 ","txt":"Ma ia tuuina mai e le Atua, i lona atoatoa silisili, ina ia mafai ona aumai o tagata i le salamo ma galuega lelei, ina ia mafai ona toefuataiina ia i latou le alofa tunoa mo le alofa tunoa, e tusa ma a latou galuega."},{"vNo":"25 ","txt":"Ma ou te manao ia faaolaina tagata uma. Peitai ua tatou faitau e faapea i le aso tele ma mulimuli, e i ai ni isi o le a tutulia i fafo, ioe, o e o le a tutuli ese mai luma o le Alii;"},{"vNo":"26 ","txt":"Ioe, o e o le a tuu i se tulaga o le pagatia e le gata, e faataunuu ai upu ua fai ai: O i latou o e na faia le lelei, o le a latou maua le ola faavavau; ma o i latou o e na faia le leaga o le a latou maua le faasalaga tumau-faavavau. Ma ua faapea lava. Amene."}]}