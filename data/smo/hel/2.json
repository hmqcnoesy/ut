{"heading":"Ua avea Helamana, le atalii o Helamana, ma faamasino sili—Ua taitai e Katianetona le vaega a Kisakumena—Ua fasiotia Kisakumena e le auauna a Helamana, ma ua sosola i le vao le vaega a Katianetona. E tusa o le 50–49 T.L.M.","prevAbbr":"hel","nextAbbr":"hel","prevNo":1,"nextNo":3,"chapterTitle":"Helamana 2","prevTitle":"Helamana 1","nextTitle":"Helamana 3","verses":[{"vNo":1,"txt":"Ma sa oo i le lona fasefulu ma le lua o tausaga o le nofoaiga a faamasino, ina ua uma ona toe faatuina e Moronaea le filemu i le va o sa Nifaē ma sa Lamanā, faauta, sa leai se tasi e nofo i le nofoa-faamasino; o lea na amata ai ona toe i ai o se finauga i totonu o le nuu e uiga i le e tatau ona nofo i le nofoa-faamasino."},{"vNo":2,"txt":"Ma sa oo ina tofia Helamana, o le o le atalii o Helamana, i le leo o le nuu, e nofo i le nofoa-faamasino."},{"vNo":3,"txt":"Ae faauta, o Kisakumena, o le na fasiotia Paorana, sa nofo lamalama o ia e faaumatia foi ia Helamana; ma sa lagolagoina o ia e lana vaega, o e na ulu i se feagaiga ia leai se tasi ia ona iloa lona amioleaga."},{"vNo":4,"txt":"Ona sa i ai se tasi e igoa ia Katianetona, o le sa matua silisili ona atamai i upu e tele, ma i lona faiva foi, o le faia lea o le galuega faalilolilo o le fasioti tagata ma le faomea; o lea na avea ai o ia ma taitai o le vaega a Kisakumena."},{"vNo":5,"txt":"O lea na ia olegia ai i latou, ma Kisakumena foi, afai latou te faanofoina o ia i le nofoa-faamasino o le a ia tuu atu ia te i latou o e ua auai i lana vaega ia tuu i latou i le mana ma le pule i totonu o le nuu; o lea na saili ai Kisakumena e fasioti Helamana."},{"vNo":6,"txt":"Ma sa oo ina aʼo alu atu o ia agai i le nofoa-faamasino e fasioti Helamana, faauta, e i ai se tasi o auauna a Helamana, sa i fafo i le po, ma sa ia maua, e ala i le ofu faanana, se malamalama e uiga i fuafuaga ia na faia e lenei vaega e fasioti Helamana—"},{"vNo":7,"txt":"Ma sa oo ina fetaiai o ia ma Kisakumena, ma ia tuu atu ia te ia se faailoga; o lea na faailoa mai ai e Kisakumena ia te ia le mea ua manao i ai o ia, e manao na te taitai atu o ia i le nofoa-faamasino, ina ia mafai ona ia fasiotia Helamana."},{"vNo":8,"txt":"Ma ina ua iloa e le auauna a Helamana le loto atoa o Kisakumena, ma o lona faamoemoe o le fasioti tagata lea, ma o le faamoemoe foi lea o i latou uma o e na auai i lana vaega e fasioti tagata, ma faomea, ma maua le pule, (ma o la latou fuafuaga faalilolilo lenei, ma la latou pulepulega), sa fai atu le auauna a Helamana ia Kisakumena: Ta o atu ia i le nofoa-faamasino."},{"vNo":9,"txt":"O lenei sa fiafia tele Kisakumena i lenei mea, ona sa manatu o ia o le a ia faataunuuina lana fuafuaga; ae faauta, aʼo laua o atu i le nofoa-faamasino, sa tui e le auauna a Helamana ia Kisakumena seia tau i le fatu, sa oo ina pau o ia i lalo ua oti e aunoa ma se leo. Ma sa momoe atu o ia ma tau atu ia Helamana mea uma sa ia vaaia, ma faalogo i ai, ma ia faia."},{"vNo":10,"txt":"Ma sa oo ina auina atu e Helamana ni tagata e tapuʼe mai lenei vaega o tagata faomea ma fasioti tagata faalilolilo, ina ia fasiotia i latou e tusa ai ma le tulafono."},{"vNo":11,"txt":"Ae faauta, ina ua iloa e Katianetona ua le foi mai Kisakumena sa fefe o ia nei faaumatia o ia; o lea na ia faatonu atu ai i lana vaega ia mulimuli atu ia te ia. Ma ua alu la latou solaaga i fafo mai le laueleele, i se ala lilo, i totonu o le vao; ma o lea ina ua auina atu e Helamana ni tagata e tapuʼe i latou, sa le mafai ona maua i latou i se mea."},{"vNo":12,"txt":"Ma o le a tala atu ni isi mea e uiga i lenei Katianetona i se taimi o mulimuli mai. Ma sa faapea ona faaiuina o le lona fasefulu ma le lua o tausaga o le nofoaiga a faamasino i le nuu o Nifae."},{"vNo":13,"txt":"Ma faauta, o le faaiuga o lenei tusi, o le a outou vaai ai o lenei Katianetona na pogai ai le faatoilaloina, ioe, le toetoe lava o le faafanoga atoa o le nuu o Nifae."},{"vNo":14,"txt":"Faauta e le o faatatau lau tala i le iuga o le tusi a Helamana, ae o le uiga o lau tala o le iuga o le tusi a Nifae, lea na ou aumai ai le tala atoa lea ua ou tusia."}]}