{"heading":"Ua valoia e Samuelu le sa Lamanā le faaumatiaga o sa Nifaē vagana ai ua latou salamo—Ua fetuuina i latou ma a latou oa—Ua latou teena perofeta ma fetogi i latou, ua siomia i latou e temoni, ma ua latou saili le fiafia i le fai o le amioletonu. E tusa o le 6 T.L.M.","sectionHeading":"O le valoaga a Samuelu, le sa Lamanā, ia sa Nifaē.","prevAbbr":"hel","prevNo":12,"nextAbbr":"hel","nextNo":14,"chapterTitle":"Helamana 13","verses":[{"vNo":"1 ","txt":"Ma lenei sa oo i le tausaga e valusefulu ma le ono, sa tumau pea sa Nifaē i le amioleaga, ioe, i le amioleaga tele, ao sa Lamanā sa latou tausisi aiai e tausi poloaiga a le Atua, e tusa ma le tulafono a Mose."},{"vNo":"2 ","txt":"Ma sa oo i le tausaga lenei, sa i ai se tasi e igoa ia Samuelu, o se sa Lamanā, na sau i le laueleele o Saraʼemila, ma amata ona talai atu i tagata. Ma sa oo ina talai atu e ia, i aso e tele le salamo i le nuu, ma sa latou tuli ese o ia i fafo, ma sa fai o le a foi atu o ia i lona lava laueleele."},{"vNo":"3 ","txt":"Ae faauta, sa oo mai le siufofoga o le Alii ia te ia, e tatau ona ia toe foi, ma vavalo atu i le nuu i soo se mea e oo mai i lona loto."},{"vNo":"4 ","txt":"Ma sa oo ina latou le mananao e tuu atu ia ulu mai o ia i le aai; o lea na alu atu ai o ia ma ua alu ae i luga o le pa o le aai, ma ua faaloaloa atu lona lima, ma ua alaga atu i se leo tele, ma ua vavalo atu i le nuu i soo se mea lava na tuu mai e le Alii i lona loto."},{"vNo":"5 ","txt":"Ma sa ia fai atu ia te i latou: Faauta, o au o Samuelu, o se sa Lamanā, ou te tautala atu i afioga a le Alii ua ia tuuina mai i lou loto; ma faauta, ua ia tuuina mai i lou loto e fai atu i lenei nuu ua tautau ifo le pelu o le faamasinoga i luga o lenei nuu; ma e le mavae atu tausaga e fa selau ae pau ifo le pelu o le faamasinoga i luga o lenei nuu."},{"vNo":"6 ","txt":"Ioe, ua faatalitali mai faafanoga mamafa i lenei nuu, ma o le a mautinoa ona oo mai i lenei nuu, ma o le a leai se mea e mafai ona faaolaina ai lenei nuu vagana ai le salamo ma le faatuatua i le Alii o Iesu Keriso, o le ua mautinoa o le a afio mai i le lalolagi, ma o le a mafatia i mea e tele ma o le a fasia mo ona tagata."},{"vNo":"7 ","txt":"Ma faauta, o se agelu a le Alii na ia taʼu mai nei mea ia te aʼu, ma sa ia aumai tala fiafia i loʼu agaga. Ma faauta, sa auina mai aʼu e taʼu atu foi ia mea ia te outou, ina ia outou maua tala fiafia; ae faauta, ua outou le talia aʼu."},{"vNo":"8 ","txt":"O lea, ua faapea ona fetalai mai o le Alii: Ona o le maaa o loto o tagata sa Nifaē, vagana ai ua latou salamo, o le a ou aveese lau upu mai ia te i latou, ma o le ou aveese lou Agaga mai ia te i latou, ma o le a ou le toe onosaia i latou, ma o le a ou liliu mai loto o o latou uso e faasaga ia te i latou."},{"vNo":"9 ","txt":"Ma o le a le mavae atu le fa selau o tausaga ae o le a ou faia ia taiaina i latou; ioe, o le a ou asiasi atu ia te i latou i le pelu ma le oge ma le faamai."},{"vNo":"10 ","txt":"Ioe, o le a ou asiasi atu ia te i latou i lou ita tele, ma o le a i ai i latou o le tupulaga lona fa, o o outou fili, o le a ola, e vaai i lo outou faaumatiaga atoa; ma ua mautinoa o le a oo mai lenei mea, vagana ai ua outou salamo, ua fetalai mai ai le Alii; ma o i latou o le tupulaga lona fa o le a aumaia lo outou faaumatiaga."},{"vNo":"11 ","txt":"Ae afai tou te salamo ma foi mai i le Alii lo outou Atua, o le a ou liliu ese lou ita, ua fetalai mai ai le Alii; ioe, ua faapea ona fetalai mai o le Alii, amuia lava i latou o e e salamo ma liliu mai ia te au, ae talofa ia te ia o le e le salamo."},{"vNo":"12 ","txt":"Ioe, oi talofa i lenei aai tele o Saraʼemila; ona faauta, ua faasaoina ona o i latou o e ua amiotonu; ioe, oi talofa i lenei aai tele, ua fetalai mai ai le Alii, ona ua ou iloa o i ai le toatele, ioe, le vaega toatele atu o lenei aai tele, o le a latou faamaaa o latou loto faasaga mai ia te au, ua fetalai mai ai le Alii."},{"vNo":"13 ","txt":"Ae amuia lava i latou o e o le a salamo, ona o i latou ia o le a ou faasaoina. Ae faauta, a na leai e amiotonu o loo i ai i totonu o lenei aai tele, faauta, po ua ou faia ia sau le afi mai le lagi ma faaumatiaina o ia."},{"vNo":"14 ","txt":"Ae faauta, ua faasaoina ona o e ua amiotonu. Peitai faauta, e oo mai le taimi, ua fetalai mai ai le Alii, pe a outou tutuli ese e ua amiotonu mai totonu ia te outou, o le taimi lena o le a outou matua ai mo le faafanoga; ioe, oi talofa i lenei aai tele, ona o le amioleaga ma mea inosia o i ai ia te ia."},{"vNo":"15 ","txt":"Ioe, ma oi talofa i le aai o Kitiona, ona o le amioleaga ma mea inosia o i ai ia te ia."},{"vNo":"16 ","txt":"Ioe, ma oi talofa i aai uma o loo i ai i le laueleele faataamilo, ia o loo umia e sa Nifaē, ona o le amioleaga ma mea inosia o i ai ia te i latou."},{"vNo":"17 ","txt":"Ma faauta, o le a oo mai se fetuu i luga o le laueleele, ua fetalai mai ai le Alii o Au, ona o tagata o i ai i luga o le laueleele, ioe, ona o lo latou amioleaga ma a latou mea inosia."},{"vNo":"18 ","txt":"Ma o le a oo mai, ua fetalai mai ai le Alii o Au, ioe, lo tatou Atua silisili ma faamaoni, soo se tasi na te natiaina oa i le eleele e le toe mauaina e ia, ona o le fetuu tele o le laueleele, vagana ai o ia o se tagata amiotonu ma o le a ia natiaina mo le Alii."},{"vNo":"19 ","txt":"Ona ou te loto, ua fetalai mai ai le Alii, ia latou natiaina a latou oa mo au; ma e fetuuina lava i latou o e e le natiaina a latou oa mo au; ona e leai ni isi e natiaina a latou oa mo au, vagana ai i latou o e ua amiotonu; ma o le na te le natiaina ana oa mo au, e fetuuina lava o ia, ma le oa foi, ma o le a leai se tasi na te toe mauaina ona o le fetuu o le laueleele."},{"vNo":"20 ","txt":"Ma o le a oo mai le aso o le a latou natia ai a latou oa, auā ua tuuina atu e i latou o latou loto i oa; ma ona ua latou tuuina atu o latou loto ia latou oa, ma o le a latou natia ai a latou oa pe a latou sosola i luma o o latou fili; ona o le a latou le natia ai ia oa mo au, e fetuuina i latou atoa ma a latou oa; ma i lena aso o le a taia ai i latou, ua fetalai mai ai le Alii."},{"vNo":"21 ","txt":"Faauta mai ia outou, o tagata o lenei aai tele, ma faalogo mai i au upu; ioe, faalogo mai i upu ia ua fetalai mai ai le Alii; aua faauta, ua fetalai mai o ia ua fetuuina outou ona o a outou oa, ma ua fetuuina foi a outou oa ona ua outou tuu atu o outou loto i luga o i latou, ma ua outou le faalogo i afioga a le na ia tuuina mai ia i latou ia te outou."},{"vNo":"22 ","txt":"Ua outou le manatua le Alii lo outou Atua i mea ua ia faamanuiaina ai outou, ae ua outou manatua pea a outou oa, a ua le faafetai atu i le Alii lo outou Atua mo i latou; ioe, ua le tosina atu o outou loto i le Alii, ae ua faafefeteina i latou i le faamaualuga tele, e oo i le mitamitavale, ma oo i le faafefeteina tele, mataua, finauga, femisaaʼi, felotoai, sauaga, ma fasiotiga tagata, ma amioletonu uiga eseese uma."},{"vNo":"23 ","txt":"O le pogai lenei na faia ai e le Alii le Atua ia oo mai se fetuu i luga o le laueleele, ma luga foi o a outou oa, ma ua pogai lenei mea ona o a outou amioletonu."},{"vNo":"24 ","txt":"Ioe, oi talofa i lenei nuu, ona o lenei taimi ua oo mai, ua outou tutuli ese ai perofeta i fafo, ma faatauemu ia te i latou, ma fetogi maa ia te i latou, ma fasioti i latou, ma fai amioletonu uiga eseese uma ia te i latou, e pei lava ona faia e i latou anamua."},{"vNo":"25 ","txt":"Ma o lenei pe a outou tautatala, ua outou fai mai: A na i ai o tatou aso i aso o o tatou tamā anamua, po ua tatou le fasiotia perofeta; po ua tatou le fetogia i latou, ma tutuli ese i latou i fafo."},{"vNo":"26 ","txt":"Faauta ua sili lo outou leaga nai lo i latou; ona e pei ona soifua le Alii, afai e sau se perofeta ia te outou ma talai atu ia te outou le afioga a le Alii, ia ua molimau e uiga ia outou agasala ma amioletonu, ua outou feita ia te ia, ma tuli ese o ia i fafo ma saili ala eseese uma e faaumatia ai o ia; ioe, tou te fai mai o ia o se perofeta pepelo, ma o ia o se tagata agasala, ma ua mai le tiapolo, ona ua molimau atu o ia ua leaga a outou galuega."},{"vNo":"27 ","txt":"Ae faauta, afai e sau se tagata i totonu ia te outou ma fai atu: Fai le mea lenei, ma ua leai se amioletonu o i ai; fai le mea lena ma o le a outou le mafatia ai; ioe, o le a fai atu o ia: Savavali e tusa ma le faamaualuluga o o outou lava loto; ioe, savavali e tusa ma le faamaualuluga o o outou lava mata, ma fai soo se mea e mananao i ai o outou loto—ma afai e sau se tagata i totonu ia te outou ma fai atu nei mea, tou te talia o ia, ma fai mai o ia o se perofeta."},{"vNo":"28 ","txt":"Ioe, tou te sii o ia i luga, ma tou avatu ia te ia ni isi o a outou mea; tou te avatu ia te ia mai ia outou auro, ma a outou ario, ma tou faaofuina o ia i ofu taugata; ma ona e tautala mai o ia ia te outou i upu faaviivii, ma fai atu o ia ua lelei mea uma, ona outou le saili masei ai lea ia te ia."},{"vNo":"29 ","txt":"E, outou e le tupulaga amioleaga ma faapiopio; outou e tagata maaa ma ua maaa, o le a ea le umi tou te manatu o le a onosaia ai outou e le Alii? Ioe, o le a ea le umi tou te tuu ai outou lava e taitaiina e taitai valelea ma tauaso? Ioe, o le a ea le umi tou te filifili ai le pouliuli nai lo le malamalama?"},{"vNo":"30 ","txt":"Ioe, faauta, ua uma nei ona faamumu ae o le toasa o le Alii e faasaga ia te outou; faauta, ua ia fetuuina le laueleele ona o lo outou amioletonu."},{"vNo":"31 ","txt":"Ma faauta, e oo mai le taimi o le a ia fetuu ai a outou oa, ina ia latou maseesee, ia le mafai ona outou umia i latou; ma o le a le mafai ona outou taofia i latou i aso o lo outou mativa."},{"vNo":"32 ","txt":"Ma i aso o lo outou mativa o le a outou tagi atu ai i le Alii; ma o le a le aoga la outou tagi atu, ona ua oo mai i o outou luga lo outou faatafunaga, ma ua mautinoa lo outou faafanoga; ma ona outou fetagisi ma uio ai lea i lena aso, ua fetalai mai ai le Alii o Au. Ma ona outou laue lea, ma fai mai:"},{"vNo":"33 ","txt":"E, pe a na ou salamo, ma ou le fasiotia perofeta, ma fetogi i latou, ma tutuli ese i latou i fafo. Ioe, i lena aso o le a outou fai mai ai: E pe a na tatou manatuaina le Alii lo tatou Atua i le aso na ia tuuina mai ai ia te i tatou a tatou oa, semanu ua le maseesee i latou ua toesea atu ai mai ia te i tatou; aua faauta, ua o ese atu a tatou oa mai ia te i tatou."},{"vNo":"34 ","txt":"Faauta, tatou te tuu se meafaigaluega iinei ae malama ae le taeao ua leai; ma faauta, ua aveesea a tatou pelu mai ia te i tatou i le aso na tatou sailia ai i latou mo le taua."},{"vNo":"35 ","txt":"Ioe, sa tatou natiaina a tatou oa ma ua see ese atu mai ia te i tatou, ona o le fetuu o le laueleele."},{"vNo":"36 ","txt":"E, pe a na tatou salamo i le aso na oo mai ai le afioga a le Alii ia te i tatou; aua faauta, ua fetuuina le laueleele, ma ua maseesee mea uma, ma ua le mafai ona tatou taofia."},{"vNo":"37 ","txt":"Faauta, ua siomia i tatou e temoni, ioe, ua lio i tatou e agelu a le ua saili e faaumatia o tatou agaga. Faauta, ua tetele lava a tatou amioletonu. Le Alii e, pe le mafai ea ona e liliu ese lou toasa mai ia te i matou? Ma o la outou gagana lea i na aso."},{"vNo":"38 ","txt":"Ae faauta, ua mavae aso o lo outou vaavaaiga; ua outou faatuatuanai le aso o lo outou olataga seia oo ina matua tuai lava e tumau-faavavau, ma ua mautinoa lo outou faafanoga; ioe, ona sa outou saili i aso uma o o outou olaga mo le mea e le mafai ona outou maua; ma sa outou saili mo le fiafia i le fai o le amioletonu, o se mea lea ua le tusa ai ma le natura o lena amiotonu lea o loo i lo tatou Ao silisili ma Faavavau."},{"vNo":"39 ","txt":"E, outou e tagata o le laueleele, pe a na outou faalogo mai i au upu! Ma ou te tatalo ina ia liliu ese le toasa o le Alii mai ia te outou, ma ina ia outou salamo ma faaolaina ai."}]}