{"heading":"E avea le Au Paia ma atalii ma afafine o Keriso e ala i le faatuatua—Ona valaau ai lea o i latou i le suafa o Keriso—Ua apoapoai atu le Tupu o Peniamina ia te i latou ia tutumau ma lē masiʼiʼese mai galuega lelei. E tusa o le 124 T.L.M.","prevAbbr":"mosiah","prevNo":4,"nextAbbr":"mosiah","nextNo":6,"chapterTitle":"Mosaea 5","verses":[{"vNo":"1 ","txt":"Ma o lenei, sa oo ina ua uma ona saunoa atu faapea le tupu o Peniamina i lona nuu, sa auina atu e ia ni avefeau i totonu ia te i latou, i le fia iloa mai lona nuu pe ua latou talitonu i upu na tautala atu e ia ia te i latou."},{"vNo":"2 ","txt":"Ma sa latou alalaga uma mai i le leo e tasi, fai mai: Ioe, ua matou talitonu i upu uma na e saunoa mai ai ia te i matou; o lenei foi, ua matou iloa lo latou mautinoa ma le moni, ona o le Agaga o le Alii Mamana Aoao, lea ua ia faia se liuga tele i totonu o i matou, po o i totonu o o matou loto, ua lē toe i ai so matou manao e fai mea leaga, ae ia faia mea lelei e lē aunoa."},{"vNo":"3 ","txt":"Ma o i matou, i matou lava foi, ua matou maua ni vaaiga tetele o mea o le a oo mai, e ala i le agalelei aoao o le Atua, ma faaaliga a lona Agaga; ma a na tatau ai, e mafai ona matou vavalo e uiga i mea uma."},{"vNo":"4 ","txt":"Ma o le faatuatua sa ia te i matou e uiga i mea na saunoa mai ai lo matou tupu ia te i matou ua aumai ai i matou i lenei malamalama tele, lea ua matou olioli ai i se olioli tele lava faapea."},{"vNo":"5 ","txt":"Ma ua matou malilie e ulu atu i se feagaiga ma lo matou Atua e fai lona finagalo, ma usiusitai i ana poloaiga i mea uma e poloaiina ai i matou e ia, i o matou aso uma o totoe, ina ia matou lē aumai i o matou lava luga le mafatia e lē gata, e pei ona fetalai i ai le agelu, ina ia matou lē inu mai le ipu o le toasa o le Atua."},{"vNo":"6 ","txt":"Ma o lenei, o upu nei na manao i ai le tupu o Peniamina mai ia te i latou; ma o lea na fai atu atu ai o ia ia te i latou: Ua outou fai mai upu na ou manao i ai; ma o le feagaiga ua outou faia o se feagaiga amiotonu."},{"vNo":"7 ","txt":"Ma o lenei, ona o le feagaiga ua outou faia, o le a taʼua ai outou o le fanau a Keriso, o ona atalii, ma ona afafine; ona faauta, o le asō ua fanauina ai e ia outou faaleagaga; ona ua outou fai mai ua liua o outou loto e ala i le faatuatua i lona suafa; o lea, ua fanauina ai outou e ia ma ua avea ai outou ma ona atalii ma ona afafine."},{"vNo":"8 ","txt":"Ma o lalo o lenei ao ua faasaoloto ai outou, ma ua leai se isi lava ao e mafai ona faasaoloto ai outou. Ua leai se isi lava suafa ua tuuina mai e mafai ona oo mai ai le olataga; o lea, ou te manao ai ia outou ave i o outou luga le suafa o Keriso, outou uma ua ulu atu i le feagaiga ma le Atua o le a outou usiusitai e oo i le iuga o o outou ola."},{"vNo":"9 ","txt":"Ma o le a oo mai, soo se tasi e faia lenei mea o le a maua o ia i le aao taumatau o le Atua, ona o le a iloa e ia le suafa o le a valaau ai o ia; ona o le a valaau o ia i le suafa o Keriso."},{"vNo":"10 ","txt":"Ma o lenei foi o le a oo mai, soo se tasi e lē avea i ona luga le suafa o Keriso o le a valaauina i se isi igoa; o lea, o le a maua e ia o ia lava i le aao tauagavale o le Atua."},{"vNo":"11 ","txt":"Ma ou te manao ia outou manatua foi, o le igoa lenei sa ou fai atu o le a ou avatu ia te outou e lē tatau lava ona soloiesea, vagana ai i le solitulafono; o lea, ia outou faaeteete ai ia outou lē solitulafono, ina ia lē soloiesea le suafa mai o outou loto."},{"vNo":"12 ","txt":"Ou te fai atu ia te outou, ou te manao ia outou manatua ia taofi le suafa ia tusia pea i o outou loto, ina ia lē maua outou i le aao tauagavale o le Atua, ae ia outou lagona ma iloa le leo o le a valaau ai outou, ma le igoa foi, o le a valaau ai outou e ia."},{"vNo":"13 ","txt":"Aua pe faapefea ona iloa e se tagata le matai e lei auauna i ai o ia, ma o se foi o se tagata ese ia te ia, ma ua mamao mai mafaufauga ma faamoemoega o lona loto?"},{"vNo":"14 ","txt":"O lenei foi, e ave ea e se tagata se asini e ā lona tuaʼoi ma taofi ia te ia? Ou te fai atu ia te outou, E leai; e lē tuua lava e ia o ia, ia ʼai i totonu o lana lafu, ae na te tuli ese o ia, ma tuli o ia i fafo. Ou te fai atu ia te outou, o le a faapea lava i totonu ia te outou pe afai tou te lē iloa le suafa ua valaau ai outou."},{"vNo":"15 ","txt":"O lea, ou te manao ai ia outou tutumau ma lē masiʼiʼese, ma tumu e lē aunoa i galuega lelei, ina ia mafai ona faamauina outou e Keriso, le Alii le Atua Mamana Aoao, e fai mona, ina ia mafai ona aumai o outou i le lagi, ina ia mafai ona outou maua le olataga tumau-faavavau ma le ola e faavavau, e ala i le poto, ma le mana, ma le faamasinotonu, ma le alofa mutimutivale o ia o lē na foafoaina mea uma, i le lagi ma le lalolagi, o lē o le Atua o mea uma. Amene."}]}