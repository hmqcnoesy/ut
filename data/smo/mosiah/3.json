{"heading":"Ua faaauau pea e le Tupu o Peniamina lana lauga—O le a auauna atu le Alii Mamana Aoao i totonu o tagata i se fale apitaga omea—O le a sau le toto mai pu afu uma aʼo togiola o ia mo agasala a le lalolagi—Ua nao lona suafa lava e oo mai ai le olataga—E mafai e tagata ona tuu ese le tagata natura ma avea ma Tagata Paia e ala i le Togiola—O le mafatia o e amioleaga o le a pei o se lepa afi ma le teiō. E tusa o le 124 T.L.M.","prevAbbr":"mosiah","prevNo":2,"nextAbbr":"mosiah","nextNo":4,"chapterTitle":"Mosaea 3","verses":[{"vNo":"1 ","txt":"O lenei foi oʼu uso e, ou te manao ia outou uaʼi mai, ona e tele teisi atu ni isi mea ou te fia tautala atu ai ia te outou; aua faauta, ua ia te aʼu ni mea e faamatala atu ia te outou e uiga i mea o le a oo mai."},{"vNo":"2 ","txt":"Ma o mea o le a ou tau atu ia te outou sa faailoa mai ia te aʼu e se agelu mai le Atua. Ma sa fetalai mai o ia ia te aʼu: Ala mai ia; ma sa ou ala, ma faauta sa tu mai o ia i oʼu luma."},{"vNo":"3 ","txt":"Ma sa fetalai mai o ia ia te aʼu: Ala mai ia, ma faalogo mai i upu o le a ou taʼu atu ia te oe; aua faauta, ua ou sau e taʼu atu ia te oe tala fiafia o le olioli tele."},{"vNo":"4 ","txt":"Ona ua faafofoga le Alii i au talosaga, ma ua faamasino e ia lou amiotonu, ma ua ia auina mai aʼu e taʼu atu ia te oe ina ia e olioli; ma ina ia mafai ona e taʼu atu i ou tagata ina ia mafai foi ona faatumuina i latou i le olioli."},{"vNo":"5 ","txt":"Aua faauta, e oo mai le taimi, ma ua lē o toe mamao atu, o le a afio mai ai i lalo mai le lagi i totonu o le fanauga a tagata, ma le mana, le Alii Mamana Aoao o lē o nofotupu, o lē sa i ai, ma o loo i ai mai le faavavau atoa e oo i le faavavau atoa, ma o le a mau o ia i se fale apitaga omea, ma o le a afio atu i totonu o tagata, ma fai vavega tetele, e pei o le faamalologa o e mamaʼi, faatutuina mai o e ua oti, faasavavaliina o e ua pipili, ma faapupula e ua tauaso, ma faia ia faalologo e ua tutuli, ma faamalolo ituaiga uma o maʼi eseese."},{"vNo":"6 ","txt":"Ma o le a tutuli ese e ia tiapolo, po o agaga leaga ua mau i loto o le fanauga a tagata."},{"vNo":"7 ","txt":"Ma faauta, o le a mafatia o ia i faaosoosoga, ma tiga o le tino, ma le fia ʼai ma le fia inu, ma le lailoa, e sili atu i lo le mea e mafai e le tagata ona onosaia, vagana ai ua oti; aua faauta, e sau le toto mai ona pu afu uma, ona o le a tele naua o lona mafatia mo le amioleaga ma mea inosia a ona tagata."},{"vNo":"8 ","txt":"Ma o le a taʼua o ia o Iesu Keriso, o le Alo o le Atua, o le Tamā o le lagi ma le lalolagi, o le Foafoa o mea uma mai le amataga; ma o lona tinā o le a taʼua o Maria."},{"vNo":"9 ","txt":"Ma faauta, e afio mai o ia i ona lava tagata, ina ia mafai ona oo mai o le olataga i le fanauga a tagata e ala lava i le faatuatua i lona suafa; ma e ui lava i nei mea uma o le a latou manatu ia te ia o ia o se tagata, ma fai mai ua ia te ia se tiapolo, ma o le a latou sasa ia te ia, ma o le a latou faasatauroina o ia."},{"vNo":"10 ","txt":"Ma o le a toetu mai o ia i le aso lona tolu mai e ua oti; ma faauta, ua tu o ia e faamasino le lalolagi; ma faauta, ua faia nei mea uma ina ia oo mai ai se faamasinoga amiotonu i luga o le fanauga a tagata."},{"vNo":"11 ","txt":"Aua faauta, e togiola foi lona toto mo agasala a i latou o e na pauu i le solitulafono a Atamu, o e na maliliu e aunoa ma le iloa o le finagalo o le Atua e uiga ia te i latou, po o e na agasala i le lē iloa."},{"vNo":"12 ","txt":"Ae talofa, talofa i lē e iloa ua fouvale o ia faasaga i le Atua! Ona e lē oo mai le olataga i se tasi faapena vagana ai e ala i le salamo ma le faatuatua i le Alii o Iesu Keriso."},{"vNo":"13 ","txt":"Ma ua auina mai e le Alii le Atua ana perofeta paia i totonu o le fanauga uma a tagata, e taʼu atu nei mea i ituaiga uma, malo, ma gagana, ina ia mafai e soo se tasi o i latou lava ia o e e talitonu o le a afio mai Keriso, ona maua le faamagaloina o a latou agasala, ma olioli i le olioli tele, e pei lava ua uma ona afio mai o ia i totonu o i latou."},{"vNo":"14 ","txt":"Peitai sa silasila le Alii le Atua o ona tagata o ni tagata ua ua maaa, ma sa tofia e ia mo i latou se tulafono, o le tulafono lava lea a Mose."},{"vNo":"15 ","txt":"Ma e tele faailoga, ma mea ofoofogia, ma faatusa, ma faaataataga sa faaali mai e ia ia te i latou e uiga i lona afio mai; ma sa fetalai atu foi perofeta paia ia te i latou e uiga i lona afio mai; ma peitai sa latou faamaaa o latou loto, ma latou lē malamalama ua leai se aoga o le tulafono a Mose vagana ai ua ala mai i le togiola a lona toto."},{"vNo":"16 ","txt":"Ma e tusa pe a na mafai ona agasala fanau laiti e lē mafai ona faaolaina i latou; ae ou te fai atu ia te outou ua faamanuiaina i latou; aua faauta, e pei o Atamu, po o i le natura, e pauu i latou, ae faapea lava ona togiola o le toto o Keriso mo a latou agasala."},{"vNo":"17 ","txt":"Ma e lē gata i lea, ou te fai atu ia te outou, o le a lē i ai se isi igoa e tuuina mai po o se isi lava ala po o ni auala e mafai ona oo mai ai le olataga i le fanauga a tagata, ua nao i le suafa lava ma ala i le suafa lava o Keriso, le Alii Mamana Aoao."},{"vNo":"18 ","txt":"Aua faauta e faamasino mai o ia, ma ua tonu lana faamasinoga; ma e lē fano le tamaitiitimeamea e oti i lona tamameamea; ae e inu e tagata matutua le malaia i o latou lava agaga vagana ai ua latou faalotomaualaloina i latou lava ma avea e pei o fanau laiti, ma talitonu sa oo mai, ma ua oo mai, ma o le a oo mai le olataga i le toto togiola ma ala mai i le toto togiola o Keriso, le Alii Mamana Aoao."},{"vNo":"19 ","txt":"Ona o le tagata natura o se fili i le Atua, ma sa faapea lava mai le paʼū o Atamu, ma o le a faapea lava, e faavavau faavavau lava, vagana ai ua gauaʼi atu o ia i uunaiga a le Agaga Paia, ma tuu ese le tagata natura ma avea ma tagata paia e ala i le togiola a Keriso le Alii, ma avea e pei o se tamaitiiti, e usiusitai, agamalu, lotomaualalo, onosai, ma tumu i le alofa, loto ina usitai uma ua silafia e le Alii e tatau ona faaoo mai i ona luga, e pei ona usitai atu se tamaitiiti i lona tamā."},{"vNo":"20 ","txt":"Ma e lē gata i lea, ou te fai atu ia te outou, o le a oo mai le taimi e salalau atu ai le malamalama o se Faaola i atunuu uma, ituaiga, gagana, ma tagata."},{"vNo":"21 ","txt":"Ma faauta, a oo mai lena taimi, o le a leai se tasi e maua i le lē pona i luma o le Atua, vagana ai fanau laiti, na o i le salamo ma le faatuatua i le suafa o le Alii le Atua Mamana Aoao."},{"vNo":"22 ","txt":"Ma e oo i le taimi nei, a uma ona e aoao atu i lou nuu mea ua poloaiina ai oe e le Alii lou Atua, o lena lava taimi e lē toe maua ai i latou i le lē pona i le silafaga a le Atua, nao i le tusa ai ma upu na ou tautala atu ai ia te oe."},{"vNo":"23 ","txt":"Ma o lenei ua ou tautala atu i upu na poloaiina ai aʼu e le Alii le Atua."},{"vNo":"24 ","txt":"Ma ua faapea ona fetalai mai o le Alii: O le a tutu ia upu o se molimau susulu e faasaga i lenei nuu, i le aso faamasino; o le mea lea o le a faamasino ai i latou, o tagata taitoatasi e tusa ma ana galuega, pe lelei, pe leaga."},{"vNo":"25 ","txt":"Ma afai ua leaga a latou galuega e tuu i latou i se vaaiga leaga matautia o lo latou lava sala ma a latou mea inosia, ia o le a latou maʼeʼe ai mai luma o le Alii i se tulaga o le pagatia ma le mafatia e lē gata, e lē mafai ona latou toe foi mai ai; o lea ua latou inu ai le malaia i o latou lava agaga."},{"vNo":"26 ","txt":"O lea, ua latou inu ai mai le ipu o le toasa o le Atua, o se faamasinotonu e lē mafai ona faafitia mai ia te i latou e pei ona lē mafai ona faafitia e ia le tatau ai o le paʼū o Atamu ona o lona ʼai o le fua faasaina; o lea, e lē toe mafai ai ona maua e le alofa mutimutivale se aiā ia te i latou e faavavau."},{"vNo":"27 ","txt":"Ma o lo latou mafatia e pei o se lepa afi ma le teiō, o ona apeafi mumū e lē matineia, ma o lona asu e alu aʼe pea i luga e faavavau ma faavavau lava. Sa faapea ona poloaiina o aʼu e le Alii. Amene."}]}