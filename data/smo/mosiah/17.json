{"heading":"Ua talitonu Alema ma ua tusi e ia upu a Apinati—Ua mafatia Apinati i le oti i le afi—Ua valoia e ia faamaʼi ma le oti i le afi i luga o e na fasiotia o ia. E tusa o le 148 T.L.M.","prevAbbr":"mosiah","nextAbbr":"mosiah","prevNo":16,"nextNo":18,"chapterTitle":"Mosaea 17","prevTitle":"Mosaea 16","nextTitle":"Mosaea 18","verses":[{"vNo":1,"txt":"Ma o lenei sa oo ina ua uma ona faaiu atu e Apinati nei upu, sa poloai atu le tupu i faitaulaga ia latou ave o ia ma faia ia fasioti ia te ia."},{"vNo":2,"txt":"Peitai sa i ai se tasi i totonu o i latou o lona igoa o Alema, o ia foi o se e tupuga mai ia Nifae. Ma o ia o se alii talavou, ma sa talitonu o ia i upu na tautalaina e Apinati, ona sa iloa e ia e uiga i le amioletonu lea sa molimau atu ai Apinati e faasaga ia te i latou; o lea sa amata ai ona aioi atu o ia i le tupu ia aua neʼi ita o ia ia Apinati, ae tuu o ia e alu ese atu i le filemu."},{"vNo":3,"txt":"Peitai sa atili ita le tupu, ma faia ia tuli i fafo Alema mai totonu o i latou, ma auina atu ana auauna e tuliloa ia te ia ina ia latou fasioti ia te ia."},{"vNo":4,"txt":"Peitai sa sola o ia mai i o latou luma ma lafi o ia sa latou le maua ai o ia. Ma aʼo lafi o ia mo ni aso e tele sa tusi e ia upu uma na tautalaina e Apinati."},{"vNo":5,"txt":"Ma sa oo ina faia e le tupu ia siʼo e ana leoleo Apinati ma puʼe o ia; ma sa latou saisai o ia ma lafo i totonu o le falepuipui."},{"vNo":6,"txt":"Ma ina ua mavae aso e tolu, ina ua uma ona fono o ia faatasi ma ana faitaulaga, sa faia e ia ia toe aumai o ia i ona luma."},{"vNo":7,"txt":"Ma sa fai atu o ia ia te ia: Apinati, ua matou maua se tuuaʼiga e faasaga ia te oe, ma ua tatau le oti ia te oe."},{"vNo":8,"txt":"Ona sa e fai mai o le a afio mai le Atua lava ia i lalo i totonu o le fanauga a tagata; ma o lenei, ona o lenei pogai o le a fasioti ai oe vagana ai ua e toe faafoʼia upu leaga uma na e tautalagia e uiga ia te aʼu ma loʼu nuu."},{"vNo":9,"txt":"O lenei sa fai atu Apinati ia te ia: Ou te fai atu ia te oe, ou te lē faafoʼia upu na ou tautala atu ai ia te oe e uiga i lenei nuu, ona ua moni; ma ina ia e iloa lo latou moni o lea ua ou tuu atu ai aʼu lava ia ia ou paʼū atu i o outou lima."},{"vNo":10,"txt":"Ioe, ma o le a ou tigaina e oo lava i le oti, ma ou te lē faafoʼia lava aʼu upu, ae o le a latou tutu o se molimau e faasaga ia te outou. Ma afai tou te fasiotia aʼu, o le a outou faamasaaina se toto lē sala, ma o le a tu foi lea o se molimau e faasaga ia te outou i le aso gataaga."},{"vNo":11,"txt":"Ma o lenei sa toeitiiti a tatala atu o ia e le tupu o Noa, ona sa mataʼu o ia i ana upu; ona sa fefe o ia neʼi oo mai i ona luga faamasinoga a le Atua."},{"vNo":12,"txt":"Peitai sa sii i luga e faitaulaga o latou leo e faasaga ia te ia, ma amata ona latou tuuaʼi o ia, fai mai: Ua upu leaga o ia i le tupu. O lea na oso ai le ita o le tupu e faasaga ia te ia, ma sa tuu atu e ia o ia ina ia fasiotia."},{"vNo":13,"txt":"Ma sa oo ina latou ave o ia ma saisai ia te ia, ma susunu lona tino i fusi laau, ioe, seia oti."},{"vNo":14,"txt":"Ma o lenei ina ua amata ona mu o ia i mumū o le afi, sa alaga mai o ia ia te i latou, fai mai:"},{"vNo":15,"txt":"Faauta, e pei ona outou faia ia te aʼu, o le a faapea lava ona oo ina faia e a outou fanau ia mafatia le toatele i tiga ua ou mafatia ai, o tiga lava ia o le oti i le afi; ma o lenei ona ua latou talitonu i le olataga a le Alii lo latou Atua."},{"vNo":16,"txt":"Ma e oo ina o le a faapuapuagatiaina outou i ituaiga o faamaʼi eseese ona o a outou amioletonu."},{"vNo":17,"txt":"Ioe, ma o le a taia outou i itu uma lava, ma o le a tulia ma faataapeapeina outou i lea mea ma lea mea, e pei lava ona tulia se lafu segisegi e manu ʼaivao ma feʼai."},{"vNo":18,"txt":"Ma i lena aso o le a tulia ai outou, ma o le a ave outou e lima o o outou fili, ma ona outou mafatia ai lea, e pei lava ona ou mafatia, i tiga o le oti i le afi."},{"vNo":19,"txt":"E faapena ona faaoo mai e le Atua le tauimasui i luga o i latou o e latou te faaumatiaina ona tagata. Le Atua e, talia mai ia loʼu agaga."},{"vNo":20,"txt":"Ma o lenei, ina ua uma ona fai atu e Apinati o nei upu, sa paʼū o ia i lalo, ina ua mafatia i le oti i le afi; ioe, ina ua fasiotia o ia ona sa lē faafitia e ia poloaiga a le Atua, ma faamau e ia le moni o ana upu i lona maliu."}]}