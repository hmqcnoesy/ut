{"heading":"Ua taia ma faatoilaloina le nuu o Limae e sa Lamanā—Ua feiloaʼi le nuu o Limae ma Amona ma ua faaliliuina—Ua latou taʼu atu ia Amona e uiga i papatusi e lua sefulu fa o sa Iaretō. E tusa o le 122–121 T.L.M.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"Mosaea 21","verses":[{"vNo":"1 ","txt":"Ma sa oo ina toe foi mai Limae ma ona tagata i le aai o Nifae, ma amata ona latou toe nonofo i le laueleele i le filemu."},{"vNo":"2 ","txt":"Ma sa oo ina ua mavae aso e tele sa amata ona toe oso le ita o sa Lamanā e faasaga ia sa Nifaē, ma sa amata ona latou o mai i tuaoi o le laueleele faataamilo ai."},{"vNo":"3 ","txt":"O lenei sa latou fefefe e fasioti ia te i latou, ona o le tautoga na fai e lo latou tupu ia Limae; ae sa latou fepo o latou alafau, ma faaaoga le pule i luga o i latou; ma amata ona latou tuu o avega mamafa i luga o o latou tua, ma tulituli i latou e pei ona latou faia i se asini gūgū."},{"vNo":"4 ","txt":"Ioe, sa faia nei mea uma ina ia mafai ona faataunuuina o le afioga a le Alii."},{"vNo":"5 ","txt":"Ma o lenei sa matua tetele lava puapuaga o sa Nifaē, ma sa leai se auala sa mafai ona latou laveaiina ai i latou lava i fafo mai lima o sa Lamanā, ona sa siosiomia i latou e sa Lamanā i itu uma."},{"vNo":"6 ","txt":"Ma sa oo ina amata ona muimui o tagata i le tupu ona o o latou puapuaga; ma sa amata ona latou mananao ia latou o atu e tau ma i latou. Ma sa latou faatiga tele i le tupu ia latou muimuiga; o lea na tuu atu ai e ia ia te i latou, ia latou faia e tusa ma o latou manao."},{"vNo":"7 ","txt":"Ma sa latou toe faapotopoto faatasi i latou lava, ma oofu o latou ofutau, ma ua o atu e tau ma sa Lamanā e tutuli ese i latou i fafo o lo latou laueleele."},{"vNo":"8 ","txt":"Ma sa oo ina faatoilalo i latou e sa Lamanā, ma toe tutuli mai i latou i tua, ma fasioti le toatele o i latou."},{"vNo":"9 ","txt":"Ma o lenei sa i ai se faanoanoaga ma se auega tele i totonu o le nuu o Limae, o le fafine ua oti lana tane ua faanoanoa mo lana tane, o le atalii ma le afafine ua faanoanoa mo lo laua tamā, ma uso mo o latou uso."},{"vNo":"10 ","txt":"O lenei sa toatele se aofai o fafine i le nuu sa feoti a latou tane, ma sa latou fetagisi tele mai lea aso i lea aso, ona ua oo mai i luga o i latou se mataʼu tele ia sa Lamanā."},{"vNo":"11 ","txt":"Ma sa oo ina o lo latou tagi e lē aunoa na oso ai le ita o le vaega na totoe o le nuu o Limae e faasaga ia sa Lamanā; ma sa latou toe o atu e tau, peitai sa toe tutuli mai i latou i tua, ma le mafatia i le toatele na maliliu."},{"vNo":"12 ","txt":"Ioe, sa latou toe o atu faatolu, ma faapena ona latou mafatia i le ala lava e tasi; ma o i latou o e sa lei fasiotia sa toe foi mai i le aai o Nifae."},{"vNo":"13 ","txt":"Ma sa latou faamaualaloina i latou lava e oo ifo i le efuefu, ma tuu atu i latou lava i le amo o le pologa, ma tuu atu i latou lava ia taia, ma tuli i lea mea ma lea mea, ma faafafa i avega mamafa, e tusa ma manao o o latou fili."},{"vNo":"14 ","txt":"Ma sa latou faamaualaloina i latou lava seia oo i le loloto o le lotomaualalo; ma sa latou tagi malosi atu i le Atua; ioe, sa latou tagi atu lava i lo latou Atua i le aso atoa ia laveai e ia i latou mai i o latou puapuaga."},{"vNo":"15 ","txt":"Ma o lenei sa telegese ona faafofoga mai o le Alii i la latou tagi atu ona o a latou amioletonu; e ui i lea sa faafofoga mai le Alii ia latou tagi, ma amata ona faamalūlū e ia o loto o sa Lamanā sa amata ona latou faamāmāina a latou avega; peitai sa lei tusa ai ma le silafaga a le Alii ia laveaiina i latou mai le pologa."},{"vNo":"16 ","txt":"Ma sa oo ina amata ona latou solosolo manuia i le laueleele, ma amata ona latou faatupu o le kuranuma sili atu ona tele, ma lafu, ma fagaga, sa latou lē mafatia ai i le fia aai."},{"vNo":"17 ","txt":"O lenei sa toatele le aofai o fafine, sa sili atu i lo tane; o lea na poloaiina ai e le tupu o Limae e tatau i tane taitoatasi ona faasoa atu se vaega o ana mea mo le tausiga o fafine ua oti a latou tane ma a latou fanau, ina ia latou lē fano i le fia aai; ma sa latou faia lenei mea ona o le toatele o lo latou aofai ua fasiotia."},{"vNo":"18 ","txt":"O lenei sa faatasitasi le nuu o Limae i se vaega e tasi i taimi uma sa mafai ai, e puipui a latou kuranuma ma a latou lafu;"},{"vNo":"19 ","txt":"Ma sa lē faatuatuaina e le tupu lava ia le i ai o lona tagata i tua o pa o le aai, vagana ai ua ia ave ana leoleo faatasi ma ia, i le fefe neʼi i ai se ala atonu e paʼū atu ai o ia i lima o sa Lamanā."},{"vNo":"20 ","txt":"Ma sa faia e ia ia vaavaai faataamilo e lona nuu le laueleele, atonu latou te maua ai se auala latou te pupuʼe ai faitaulaga ia na sosola i le vao, o e na gaoia afafine o sa Lamanā, ma ua mafua ai ona oo mai o se faafanoga tele faapea i o latou luga."},{"vNo":"21 ","txt":"Ona sa latou mananao e pupuʼe i latou ina ia mafai ona latou faasalaina i latou; ona sa latou o mai i le nuu o Nifae i le po, ma ave a latou kuranuma ma le tele o a latou mea taua; o lea na latou lamalama faatalitali ai i latou."},{"vNo":"22 ","txt":"Ma sa oo ina lē toe i ai se faalavelave i le va o sa Lamanā ma le nuu o Limae, e oo mai i le taimi na o mai ai Amona ma ona uso i le laueleele."},{"vNo":"23 ","txt":"Ma aʼo i ai le tupu i tua o pa o le aai faatasi ma ana leoleo, sa latou maua Amona ma ona uso; ma i le manatu o i latou ia o faitaulaga a Noa, o lea na faia ai e ia ia pupuʼe i latou, ma saisai, ma lafo i le falepuipui. Ma a na fai o i latou ia o faitaulaga a Noa, po ua ia faatonu ia fasioti i latou."},{"vNo":"24 ","txt":"Ae ina ua iloa e ia e lē o i latou ia, ae o i latou ia o ona uso, ma na o mai mai le laueleele o Saraʼemila, sa faatumulia o ia i le olioli sa matua tele."},{"vNo":"25 ","txt":"O lenei, aʼo lei sau Amona, sa auina atu e le tupu o Limae se vaega toaitiiti o tagata e sue le laueleele o Saraʼemila; peitai sa latou lē mauaina, ma sa se i latou i le vao."},{"vNo":"26 ","txt":"E ui i lea, sa latou maua se laueleele sa ainā e ni tagata; ioe, o se laueleele sa ufitia i ivi mamago; ioe, o se laueleele sa ainā e ni tagata ma ua faaumatia; ma o i latou, i lo latou manatu o le laueleele lea o Saraʼemila, sa latou toe foi mai i le laueleele o Nifae, ma latou taunuu mai ai i tuaoi o le laueleele i ni aso sa lei tele ae lei sau Amona."},{"vNo":"27 ","txt":"Ma sa latou aumai faatasi ma i latou se talafaamaumau, o se talafaamaumau lava lea o tagata e ona ivi na latou maua; ma sa togitogia lea talafaamaumau i luga o papatusi ʼoa."},{"vNo":"28 ","txt":"Ma o lenei sa toe faatumulia Limae i le olioli ina ua iloa e ia mai le fofoga o Amona o loo i ai i le tupu o Mosaea se meaalofa mai le Atua, e mafai ona faaliliu ai e ia togitogiga faapea; ioe, ma sa olioli foi Amona."},{"vNo":"29 ","txt":"Peitai sa faatumulia Amona ma ona uso i le faanoanoa, ona o le toatele o o latou uso ua fasiotia;"},{"vNo":"30 ","txt":"Ma le faaosoina foi e le tupu o Noa ma ana faitaulaga le nuu i le faia o agasala ma amioletonu e tele e faasaga i le Atua; ma sa latou faanoanoa foi i le maliu o Apinati; ma le o ese atu foi o Alema ma tagata o e sa o atu faatasi ma ia, o lē na faatuina se ekalesia a le Atua e ala i le malosi ma le mana o le Atua, ma le faatuatua i upu na tautala i ai Apinati."},{"vNo":"31 ","txt":"Ioe, sa latou faanoanoa i lo latou o ese atu, ona sa latou lē iloa le mea ua latou sosola atu i ai. O lenei semanu ua latou fiafia e auai faatasi ma i latou, ona ua ulu atu foi i latou lava i se feagaiga ma le Atua e auauna atu ia te ia ma tausi i ana poloaiga."},{"vNo":"32 ","txt":"Ma o lenei talu mai le sau o Amona, ua ulu atu foi le tupu o Limae i se feagaiga ma le Atua, ma le toatele foi o lona nuu, e auauna atu ia te ia ma tausi i ana poloaiga."},{"vNo":"33 ","txt":"Ma sa oo ina mananao le tupu o Limae ma le toatele o lona nuu ia papatisoina i latou; peitai sa leai se tasi i le nuu sa i ai le pule mai le Atua. Ma sa teena e Amona lona faia o lenei mea, i le manatu ifo ia te ia lava o ia o se auauna lē agavaa."},{"vNo":"34 ","txt":"O lea sa latou lē faatulagaina ai i latou lava i lena taimi i se ekalesia, a ua faatalitali i le Agaga o le Alii. O lenei sa latou mananao ia avea i latou e pei o Alema ma ona uso, o e na sosola i le vao."},{"vNo":"35 ","txt":"Sa latou mananao ia papatisoina i latou o se mau ma se molimau ua latou loto e auauna atu i le Atua ma o latou loto atoa; e ui i lea sa latou tolopo le taimi; ma o le a tuuina atu i se taimi mulimuli mai se tala o lo latou papatisoga."},{"vNo":"36 ","txt":"Ma o lenei o suesuega uma a Amona ma ona tagata, ma le tupu o Limae ma lona nuu, o le laveaiina lea o i latou lava mai lima o sa Lamanā ma mai le pologa."}]}