{"heading":"Ua oti le tupu o Lamana—Ua ʼaivao ma feʼai ma talitonu ona tagata i uputuu sese—Ua manumalo Senifa ma lona nuu e faasaga ia te i latou. E tusa o le 187–160 T.L.M.","prevAbbr":"mosiah","prevNo":9,"nextAbbr":"mosiah","nextNo":11,"chapterTitle":"Mosaea 10","verses":[{"vNo":"1 ","txt":"Ma sa oo ina amata ona matou toe faatumauina le malo ma amata ona matou toe mauaina o le laueleele i le filemu. Ma sa ou faia ia tatau ona i ai ni auupega ituaiga eseese o taua e faia, ina ia mafai ona ou maua o ni auupega mo loʼu nuu auā le taimi e toe o mai ai sa Lamanā e faasagatau mai i loʼu nuu."},{"vNo":"2 ","txt":"Ma sa ou tuu ni leoleo faataamilo i le laueleele, ina ia lē toe o mai sa Lamanā ia te i matou e aunoa ma le iloa ma faaumatia i matou; ma sa faapea ona ou leoleoina o loʼu nuu ma aʼu lafu, ma taofi i latou mai le pauu atu i lima o o matou fili."},{"vNo":"3 ","txt":"Ma sa oo ina matou faia mo o matou tofi le laueleele o o matou tamā mo le tele o tausaga, ioe, mo le va o tausaga e lua sefulu ma le lua."},{"vNo":"4 ","txt":"Ma sa ou faia e tatau i tane ona galueaiina le eleele, ma toto ituaiga uma o kuranuma ma fatu o laau ʼaina o ituaiga eseese uma."},{"vNo":"5 ","txt":"Ma sa ou faia e tatau i fafine ona lagafilo, ma toaaga, ma galulue, ma faia ituaiga uma o ie lino lelei, ioe, ma ie o ituaiga eseese uma, ina ia mafai ona matou faaofuina lo matou lē lavalava; ma sa faapea ona matou manuia i le laueleele—sa faapea ona matou maua o le filemu e lē aunoa i le laueleele mo le va o le lua sefulu ma le lua tausaga."},{"vNo":"6 ","txt":"Ma sa oo ina oti le tupu o Lamana, ma sa amata ona nofotupu lona atalii e suitulaga ia te ia. Ma sa amata ona faaoso e ia ona tagata i le fouvale faasaga mai i loʼu nuu; o lea na amata ai ona latou sauni mo taua, ma o mai e tau e faasaga mai i loʼu nuu."},{"vNo":"7 ","txt":"Peitai sa ou auina atu aʼu sipai faataamilo i le laueleele o Semulona, ina ia mafai ona ou iloa a latou sauniuniga, ina ia mafai ona ou puipui faasaga ia te i latou, ina ia lē mafai ona latou o mai i loʼu nuu ma faaumatia i latou."},{"vNo":"8 ","txt":"Ma sa oo ina latou o aʼe i luga i le itu i matu o le laueleele o Seloma, ma a latou autau e toatele, o tane ua faaauupega i aufana, ma ufanafana, ma pelu, ma simetea, ma maʼa, ma maʼata; ma sa latou tafi o latou ulu sa popoo i latou; ma sa latou sulu i se fusi paʼu manu sa sulu faataamilo i o latou sulugatiti."},{"vNo":"9 ","txt":"Ma sa oo ina ou faia ia tatau ona faalalafi fafine ma tamaiti o loʼu nuu i le vao; ma sa ou faia foi e tatau i aʼu alii matutua uma o e e mafai ona faaaoga se auupega tau, ma aʼu alii talavou uma o e e mafai ona faaaoga se auupega tau, ona latou faapotopoto faatasi i latou lava e o atu e faasagatau ia sa Lamanā; ma sa ou faatutu i latou i o latou tulaga, o tagata taitoatasi e tusa ma ona tausaga."},{"vNo":"10 ","txt":"Ma sa oo ina matou o atu e faasagatau ia sa Lamanā; ma o aʼu, e oo ia te aʼu, i oʼu tausaga matua, sa ou alu atu e faasagatau ia sa Lamanā. Ma sa oo ina matou o aʼe i le malosi o le Alii, e tau."},{"vNo":"11 ","txt":"O lenei, sa le iloa e sa Lamanā se mea e uiga i le Alii, po o le malosi o le Alii, o lea sa latou faalagolago ai i lo latou lava malosi. Peitai o i latou o ni tagata malolosi, e tusa ma le malolosi o tagata."},{"vNo":"12 ","txt":"Sa avea i latou o ni tagata ʼaivao, ma feʼai, ma le fia faamasaatoto, ua talitonu i uputuu a o latou tamā, e faapenei—Ua latou talitonu na tutuli ese i latou i fafo mai le laueleele o Ierusalema ona o amioletonu a o latou tamā; ma e faapea sa agaleagaina i latou i le vao e o latou uso, ma sa agaleagaina foi i latou aʼo latou sopoia le sami;"},{"vNo":"13 ","txt":"Ma lea foi, e faapea sa agaleagaina i latou aʼo latou i ai i le laueleele o lo latou tofi muamua, ina ua mavae ona latou sopoia mai o le sami, ma o nei mea uma na faia ona e faapea sa sili atu le faamaoni o Nifae i le tausiga o poloaiga a le Alii—o lea na faapitoa ai o ia e le Alii, ona e faapea sa faafofoga mai le Alii i ana tatalo ma tali i latou, ma ave ai e ia le taitaiga o la latou malaga i le vao."},{"vNo":"14 ","txt":"Ma e faapea sa feitai ona uso ia te ia ona sa latou lē malamalama i alofaʼiga a le Alii; ma e faapea sa latou feitai foi ia te ia i luga o vai ona sa latou faamaaa o latou loto e faasaga i le Alii."},{"vNo":"15 ","txt":"Ma lea foi, e faapea sa latou feitai ia te ia ina ua latou taunuu i le laueleele na folafolaina, ona sa latou fai mai ua fao e ia le pulega o le nuu mai o latou lima; ma ua latou saili e fasioti ia te ia."},{"vNo":"16 ","txt":"O lenei foi, e faapea sa latou feitai ia te ia ona ua alu ese atu o ia i le vao e pei ona sa poloaiina ai o ia e le Alii, ma ave talafaamaumau sa togitogia i luga o papatusi apamemea, ona sa latou fai mai ua gaoia e i latou."},{"vNo":"17 ","txt":"Ma ua faapea ona latou aoao a latou fanau ia latou feitai ia te i latou, ma ia latou fasioti ia te i latou, ma ia latou gaoi ma fao faamalosi mai ia te i latou, ma fai mea uma e mafai ona latou faia e faaumatia ai i latou; o lea ua ala ai ona i ai ia te i latou se ita e faavavau i le fanau a Nifae."},{"vNo":"18 ","txt":"O lenei lava le pogai na ʼolegia ai aʼu e le tupu o Lamana, i lona poto, ma le faitogafiti pepelo, ma ana folafolaga logomalie, ia ou aumai ai loʼu nuu nei i le laueleele lenei, ina ia mafai ona latou faaumatia ai o i latou; ioe, ma ua matou mafatia i le tele o nei tausaga i le laueleele."},{"vNo":"19 ","txt":"Ma o lenei o aʼu, o Senifa, ina ua uma ona ou taʼu atu o nei mea uma i loʼu nuu e uiga ia sa Lamanā, sa ou tomatauina i latou e o atu e tau ma lo latou malosi, ma tuu atu lo latou faalagolago i le Alii; o lea, sa matou tau ai ma i latou, faafesagai lava."},{"vNo":"20 ","txt":"Ma sa oo ina matou toe tutuli i latou i fafo o lo matou laueleele; ma sa matou fasia i latou i se fasiga tele, sa matua toatele lava sa matou lē faitauina i latou."},{"vNo":"21 ","txt":"Ma sa oo ina matou toe foi mai i lo matou lava laueleele, ma sa amata e loʼu nuu ona toe tausia a latou lafu, ma galueaiina o latou eleele."},{"vNo":"22 ","txt":"Ma o lenei ona o aʼu, ua ou toeaina, sa ou faaee atu le malo i se tasi o oʼu atalii; o lea, ou te lē toe fai atu se isi upu. Ma talosia ia faamanuia mai le Alii i loʼu nuu. Amene."}]}