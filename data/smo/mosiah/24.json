{"heading":"Ua sauaina e Amulona ia Alema ma lona nuu—O le a fasiotia i latou pe a latou tatalo—Ua faia e le Alii a latou avega e pei ua māmā—Ua laveai e ia i latou mai le pologa, ma ua latou foi atu i Saraʼemila. E tusa o le 145–120 T.L.M.","prevAbbr":"mosiah","nextAbbr":"mosiah","prevNo":23,"nextNo":25,"chapterTitle":"Mosaea 24","prevTitle":"Mosaea 23","nextTitle":"Mosaea 25","verses":[{"vNo":1,"txt":"Ma sa oo ina maua e Amulona le fiafia o le tupu o sa Lamanā ia te ia; o lea na tuu atu ai e le tupu o sa Lamanā ia te ia ma ona uso ia tofia i latou e avea ma aoao i lona nuu, ioe, e oo lava i tagata sa i le laueleele o Semulona, ma i le laueleele o Seloma, ma i le laueleele o Amulona."},{"vNo":2,"txt":"Ona ua ave uma e sa Lamanā nei laueleele mo i latou; o lea na tofi ai e le tupu o sa Lamanā ni tupu e pule i ia laueleele uma."},{"vNo":3,"txt":"Ma o lenei o le igoa o le tupu o sa Lamanā o Lamana, ua faaigoa o ia i le igoa o lona tamā; o lea na taʼua ai o ia o Lamana le tupu. Ma sa tupu o ia i luga o se nuu toatele lava."},{"vNo":4,"txt":"Ma sa tofi e ia ni aoao mai uso o Amulona i laueleele uma sa nonofo ai ona tagata; ma sa faapea ona amata ona aoao atu ai o le gagana a Nifae i totonu o tagata uma o sa Lamanā."},{"vNo":5,"txt":"Ma o i latou o ni tagata sa fiafia le tasi i le isi; e ui i lea sa latou lē iloa le Atua; sa lei aoao atu foi e uso o Amulona ia te i latou se mea e uiga i le Alii lo latou Atua, po o le tulafono a Mose; pe sa latou aoao atu foi ia te i latou upu a Apinati;"},{"vNo":6,"txt":"Ae sa latou aoao atu ia te i latou ia latou tausia la latou talafaamaumau, ma ia mafai ona latou fetusiaʼi o le tasi i le isi."},{"vNo":7,"txt":"Ma sa faapea ona amata ona faateleina o ʼoa a sa Lamanā, ma amata ona fefaatauaʼi o le tasi ma le isi ma faasolo maoaʼe ai, ma amata ona avea ai ma ni tagata popoto ma atamamai, e tusa ma le poto o le lalolagi, ioe, o ni tagata popoto tele, e fiafia i ituaiga o amioleaga eseese uma ma le faomea, vagana ai i totonu o o latou lava uso."},{"vNo":8,"txt":"Ma o lenei sa oo ina amata ona faaaoga e Amulona le pule i luga o Alema ma ona uso, ma amata ona sauaina o ia, ma faia ia sauaina e lana fanau a latou fanau."},{"vNo":9,"txt":"Aua sa iloa e Amulona ia Alema, o ia o se tasi sa avea ma faitaulaga a le tupu, ma o ia lea sa talitonu i upu a Apinati ma tuli ese i fafo mai luma o le tupu, ma o lea na ita ai o ia ia te ia; ona sa pule le tupu o Lamana ia te ia, peitai sa ia faaaoga le pule i luga o i latou, ma tuu galuega mamafa i o latou luga, ma tuu pule-galuega i luga o i latou."},{"vNo":10,"txt":"Ma sa oo ina matua tele lava o latou puapuaga sa amata ona latou tagi malosi atu i le Atua."},{"vNo":11,"txt":"Ma sa poloaiina i latou e Amulona ia tuu a latou tagi; ma sa tuu e ia leoleo i luga o i latou e vaaia i latou, ma o soo se tasi e maua o valaau atu i le Atua, o le a fasiotia."},{"vNo":12,"txt":"Ma sa lē sii aʼe e Alema ma ona tagata o latou leo i le Alii lo latou Atua, ae sa latou sasaa atu o latou loto ia te ia; ma sa silafia e ia mafaufauga o o latou loto."},{"vNo":13,"txt":"Ma sa oo ina oo mai le siufofoga o le Alii ia te i latou i o latou puapuaga, ua fetalai mai: Inā ea ia o outou ulu ma ia faamafanafanaina outou; ona ua Ou iloa le feagaiga na outou faia mai ia te aʼu; ma o le a Ou osifeagaiga ma oʼu tagata ma laveai i latou mai le pologa."},{"vNo":14,"txt":"Ma o le a Ou faamāmāina foi avega ua tuu i o outou tauʼau, e oo ia te outou tou te lē lagonaina i latou i luga o o outou tua, aʼo outou i ai lava i le pologa; ma o le a Ou faia lenei mea ina ia mafai ona outou tutu e avea o ni molimau mo aʼu i le lumanai, ma ina ia mafai ona outou iloa ma le mautinoa o Aʼu, o le Alii le Atua, e asiasi atu i oʼu tagata i o latou puapuaga."},{"vNo":15,"txt":"Ma o lenei sa oo ina faamāmāina avega sa tuu i luga o Alema ma ona uso; ioe, sa faamalosia i latou e le Alii ina ia mafai ona latou tauave ma le faigofie a latou avega, ma sa latou gauaʼi atu ma le fiafia ma le onosai i le finagalo atoa o le Alii."},{"vNo":16,"txt":"Ma sa oo ina matua tele lava lo latou faatuatua ma lo latou onosai sa oo ina toe oo mai le siufofoga o le Alii ia te i latou, ua fetalai mai: Ia faamafanafanaina outou, ona o le aso a taeao o le a Ou laveai ai outou mai le pologa."},{"vNo":17,"txt":"Ma sa fetalai mai o ia ia Alema: Ia e muamua atu i luma o lenei nuu, ma o le a Ou alu atu faatasi ma oe ma laveai lenei nuu mai le pologa."},{"vNo":18,"txt":"O lenei sa oo ina faapotopoto faatasi e Alema ma ona tagata a latou lafu i le po, ma a latou kuranamua foi; ioe, sa latou faapotopoto faatasi a latou lafu i le po atoa."},{"vNo":19,"txt":"Ma i le taeao sa faia e le Alii ia oo mai se moe gase i luga o sa Lamanā, ioe, ma o o latou pule-galuega uma, sa matua momoe gase lava."},{"vNo":20,"txt":"Ma sa o ese atu Alema ma ona tagata i le vao; ma ina ua mavae ona latou malaga i le aso atoa sa latou faatutu o latou faleie i se vanu, ma sa latou faaigoaina le vanu o Alema, ona sa taitai e ia lo latou ala i le vao."},{"vNo":21,"txt":"Ioe, ma i le vanu o Alema sa latou saʼati atu ai a latou faafetai i le Atua ona sa alofa mutimutivale mai o ia ia te i latou, ma faamāmā e ia a latou avega, ma ua laveai e ia i latou mai le pologa; ona sa latou i ai i le pologa, ma sa leai se tasi sa mafai ona laveaʼia i latou vagana ai le Alii lo latou Atua."},{"vNo":22,"txt":"Ma sa latou avatu le faafetai i le Atua, ioe, o o latou tane uma ma o latou fafine uma ma a latou fanau uma o e sa mafafai ona tautatala, sa sisiʼi aʼe o latou leo i viiga o lo latou Atua."},{"vNo":23,"txt":"Ma o lenei sa fetalai mai le Alii ia Alema: Ia e faavave ma aveese atu oe ma nei tagata i fafo mai lenei laueleele, ona ua feala mai sa Lamanā ma ua latou tuliloa mai oe; o lea ia e alu ese atu ai i fafo mai lenei laueleele, ma o le a Ou taofi sa Lamanā i le vanu lenei, ina ia latou lē o mai sili atu e tuliloa lenei nuu."},{"vNo":24,"txt":"Ma sa oo ina latou o ese atu i fafo o le vanu, ma alu la latou malaga i le vao."},{"vNo":25,"txt":"Ma ina ua mavae aso e sefulu lua o latou i ai i le vao, sa latou taunuu i le laueleele o Saraʼemila; ma sa talia foi i latou ma le olioli e le tupu o Mosaea."}]}