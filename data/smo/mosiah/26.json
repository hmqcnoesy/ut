{"heading":"E toatele tagata o le Ekalesia ua taitai atu i le agasala e tagata lē talitonu—Ua folafola mai ia Alema le ola e faavavau—O i latou o e salamo ma papatiso latou te maua le faamagaloga—O tagata agasala o le Ekalesia o e ua salamo ma taʼutino atu a latou agasala ia Alema ma le Alii o le a faamagaloina; a lē o lea, o le a lē faitauina i latou faatasi ma tagata o le Ekalesia. E tusa o le 120–100 T.L.M.","prevAbbr":"mosiah","nextAbbr":"mosiah","prevNo":25,"nextNo":27,"chapterTitle":"Mosaea 26","prevTitle":"Mosaea 25","nextTitle":"Mosaea 27","verses":[{"vNo":1,"txt":"O lenei sa oo ina sa toatele tupulaga faiaʼe sa lē mafai ona malamalama i upu a le tupu o Peniamina, ona o ni fanau laiti i latou i le taimi na saunoa mai ai o ia i lona nuu; ma sa latou lē talitonu i uputuu a o latou tamā."},{"vNo":2,"txt":"Sa latou lē talitonu i mea sa tautalagia e uiga i le toetutu mai o e ua oti, pe sa latou talitonu foi e uiga i le afio mai o Keriso."},{"vNo":3,"txt":"Ma o lenei ona o lo latou lē talitonu sa lē mafai ai ona latou malamalama i le afioga a le Atua; ma sa faamaaa o latou loto."},{"vNo":4,"txt":"Ma sa latou lē fia papatiso; pe sa latou fia auai foi i le ekalesia. Ma sa avea i latou o ni tagata ese e tusa ma lo latou faatuatuaga, ma sa faapea ona latou tumau ai mai lena taimi, i lo latou tulaga faaletino ma tumu i le agasala; ona sa latou lē fia valaau atu i le Alii lo latou Atua."},{"vNo":5,"txt":"Ma o lenei i le nofoaiga a Mosaea, sa lē tusa lo latou toatele ma le afa o tagata o le Atua; ae ona o fevaevaeaiga sa i ai i totonu o le au uso, sa oo ina atili faatoateleina ai i latou."},{"vNo":6,"txt":"Ona sa oo ina latou faaseseina le toatele o e sa i ai i le ekalesia, ia latou upu taufaasee, ma faaoso i latou ia latou faia agasala e tele; o lea sa tatau ai ia te i latou o e na faia le agasala, o e sa i ai i le ekalesia, ona aʼoaʼia e le ekalesia."},{"vNo":7,"txt":"Ma sa oo ina aumai i latou i luma o faitaulaga, ma sa tuu atu i latou i luga i faitaulaga e aoao; ma sa aumai i latou e faitaulaga i luma o Alema, o ia o le faitaulaga sili."},{"vNo":8,"txt":"O lenei sa tuu atu e le tupu o Mosaea ia Alema le pule i luga o le ekalesia."},{"vNo":9,"txt":"Ma sa oo sa lē iloa e Alema e uiga ia te i latou; peitai sa i ai ni molimau e toatele faasaga ia te i latou; ioe, sa tutu le nuu ma molimau atu i le tele o a latou amioletonu."},{"vNo":10,"txt":"O lenei sa lei i ai se mea faapea na tupu muamua mai i le ekalesia; o lea na atuatuvale ai Alema i lona agaga, ma sa faia e ia ia aumai i latou i luma o le tupu."},{"vNo":11,"txt":"Ma sa fai atu o ia i le tupu: Faauta, o le toatele nei o e ua matou aumai i ou luma, o e ua tuuaʼi e o latou uso; ioe, ma sa maua i latou o latou faia amioletonu eseese. Ma ua latou lē salamo ia latou amioletonu; o lea ua matou aumai ai i latou i ou luma, ina ia mafai ona e faamasino i latou e tusa ma a latou solitulafono."},{"vNo":12,"txt":"Peitai sa fai atu le tupu o Mosaea ia Alema: Faauta, ou te lē faamasinoina i latou; o lea ou te tuu atu ai i latou i ou lima ia faamasinoina."},{"vNo":13,"txt":"Ma o lenei sa toe atuatuvale le agaga o Alema; ma sa alu atu o ia ma ole atu i le Alii po o le a le mea e tatau ona ia faia e uiga i lenei mataupu, ona sa mataʼu o ia neʼi fai e ia se mea sese i le silafaga a le Atua."},{"vNo":14,"txt":"Ma sa oo ina ua uma ona ia sasaa atu lona agaga atoa i le Atua, sa oo mai le siufofoga o le Alii ia te ia, ua fetalai mai:"},{"vNo":15,"txt":"Amuia lava oe, Alema, ma amuia foi i latou o e na papatiso i vai o Mamona. Ua e manuia ona o lou faatuatua tele i nao upu a laʼu auauna o Apinati."},{"vNo":16,"txt":"Ma amuia foi i latou ona o lo latou faatuatua tele i nao upu na e tautala atu ia te i latou."},{"vNo":17,"txt":"Ma amuia lava oe ona ua e faatuina se ekalesia i totonu o lenei nuu; ma o le a faatumauina i latou, ma o le a avea i latou ma oʼu nuu."},{"vNo":18,"txt":"Ioe, amuia lava lenei nuu o e ua loto e tauave loʼu igoa; ona o loʼu igoa o le a valaau ai i latou; ma o ā aʼu i latou."},{"vNo":19,"txt":"Ma ona ua e fesili mai ia te aʼu e uiga i lē ua solitulafono, ua e manuia."},{"vNo":20,"txt":"O oe o laʼu auauna; ma Ou te osifeagaiga ma oe o le a e maua le ola e faavavau; ma ia e auauna mai ia te aʼu ma alu atu i loʼu igoa, ma faapotopoto faatasi mai aʼu mamoe."},{"vNo":21,"txt":"Ma o ia o lē e faalogo mai i loʼu leo o le a avea ma aʼu mamoe; ma o ia ia outou talia i le ekalesia, ma o le a Ou talia foi o ia."},{"vNo":22,"txt":"Aua faauta, o laʼu ekalesia lenei; soo se tasi e papatiso ia papatisoina i le salamo. Ma o soo se tasi tou te talia, ia talitonu i loʼu igoa; ma o ia o le a Ou faamagalofuaina."},{"vNo":23,"txt":"Ona o Aʼu o lē ua aveina i oʼu luga agasala a le lalolagi; ona o Aʼu o lē na foafoaina i latou; ma o Aʼu o lē na te tuu atu ia te ia o lē e talitonu e oo i le iuga, se nofoaga i loʼu lima taumatau."},{"vNo":24,"txt":"Aua faauta, o loʼu igoa ua valaau ai i latou; ma afai latou te iloa aʼu o le a latou o mai, ma o le a latou maua se nofoaga e faavavau i loʼu lima taumatau."},{"vNo":25,"txt":"Ma e oo a ili mai le pu lona lua, ona o mai lea o i latou o e sa lē iloaina lava aʼu ma o le a tutu i oʼu luma."},{"vNo":26,"txt":"Ma o le a latou iloa i le taimi lena o Aʼu o le Alii lo latou Atua, o Aʼu o lo latou Togiola; peitai sa latou lē mananao e togiolaina i latou."},{"vNo":27,"txt":"Ma o le a Ou taʼutino atu ia te i latou i le taimi lena sa Ou lē iloaina lava i latou; ma o le a latou o atu i le afi e faavavau ua saunia mo le tiapolo ma ana agelu."},{"vNo":28,"txt":"O lea Ou te fai atu ai ia te oe, o ia o lē e lē faalogo mai i loʼu leo, o ia lava lea ia outou lē taliaina i laʼu ekalesia, ona o ia lea o le a Ou lē taliaina i le aso gataaga."},{"vNo":29,"txt":"O lea Ou te fai atu ai ia te oe, Alu ia; ma o soo se tasi e solitulafono faasaga mai ia te aʼu, ia e faamasinoina o ia e tusa ma agasala ua faia e ia; ma afai e taʼutino mai e ia ana agasala i luma o oe ma aʼu, ma salamo ma le faamaoni o lona loto, ia e faamagaloina o ia, ma o le a Ou faamagaloina foi o ia."},{"vNo":30,"txt":"Ioe, ma o le tele o taimi e salamo ai loʼu nuu ʼOu te faamagalo ai i latou ia latou solitulafono faasaga mai ia te aʼu."},{"vNo":31,"txt":"Ma ia outou faamagalo foi le tasi i le isi ia outou solitulafono; aua e moni Ou te fai atu ia te oe, o ia o lē e lē faamagalo atu i solitulafono a lē la te tuaoi ae fai mai o ia ua salamo o ia, o ia lava lea ua aumai e ia o ia lava i lalo i le taʼusalaga."},{"vNo":32,"txt":"O lenei Ou te fai atu ia te oe, Alu ia; ma o soo se tasi e lē fia salamo i ana agasala, o ia lava lea ia lē faitauina i totonu o loʼu nuu; ma ia tausia lenei mea mai le taimi nei i luma."},{"vNo":33,"txt":"Ma sa oo ina ua uma ona faalogo o Alema i nei upu sa tusi e ia i lalo ina ia mafai ona maua e ia, ma ina ia mafai ona faamasino e ia tagata o lena ekalesia e tusa ma poloaiga a le Atua."},{"vNo":34,"txt":"Ma sa oo ina alu atu Alema ma faamasino i latou o e na maua i le amioletonu, e tusa ma le afioga a le Alii."},{"vNo":35,"txt":"Ma soo se isi sa salamo ia latou agasala ma taʼutino mai i latou, o i latou ia na faitau e ia i totonu o tagata o le ekalesia."},{"vNo":36,"txt":"Ma o i latou o e sa lē fia taʼutino mai a latou agasala ma salamo ia latou amioletonu, o i latou lava ia sa lē faitauina i totonu o tagata o le ekalesia, ma sa soloiesea o latou igoa."},{"vNo":37,"txt":"Ma sa oo ina pulea e Alema mataupu uma o le ekalesia; ma sa amata ona latou toe maua o le filemu ma le manuia tele i mataupu o le ekalesia, ma savavali ma le faaeteete i luma o le Atua, ma talia le toatele, ma papatiso le toatele."},{"vNo":38,"txt":"Ma o lenei o nei mea uma sa faia e Alema ma ona uso-a-auauna o e sa taitai i luga o le ekalesia, ma savavali ma le filiga atoa, ma aoao atu le afioga a le Atua i mea uma, ma mafatia i ituaiga uma o puapuaga eseese, ma sauaina e i latou uma o e sa lē auai i le ekalesia a le Atua."},{"vNo":39,"txt":"Ma sa latou timaʼia o latou uso; ma sa timaʼia foi i latou uma taitoatasi, i le afioga a le Atua, e tusa ma ana agasala, po o agasala na ia faia, ma poloaiina e le Atua ia tatalo e lē aunoa, ma ia avatu le faafetai i mea uma."}]}