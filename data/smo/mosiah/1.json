{"heading":"Ua aoao e le Tupu o Peniamina ona atalii i le gagana ma valoaga a o latou tamā—Ua faasaoina la latou tapuaiga ma a latou tumalamalama ona o talafaamaumau sa tusia i papatusi eseese—Ua filifilia Mosaea e avea ma tupu ma ua tuu atu i ai le tausiga o talafaamaumau ma isi mea. E tusa o le 130–124 T.L.M.","prevAbbr":"w-of-m","nextAbbr":"mosiah","prevNo":1,"nextNo":2,"chapterTitle":"Mosaea 1","prevTitle":"Upu a Mamona ","nextTitle":"Mosaea 2","verses":[{"vNo":1,"txt":"Ma o lenei sa lē toe i ai se finauga i le nuu atoa o Saraʼemila, i totonu o tagata uma sa o le tupu o Peniamina, o lea na maua ai e le tupu o Peniamina le filemu e lē aunoa i ona aso uma na totoe."},{"vNo":2,"txt":"Ma sa ia te ia ni atalii se toatolu; ma sa ia faaigoa ia te i latou o Mosaea, ma Heloruma, ma Helamana. Ma sa ia faatonuina ia aoaoina i latou i le gagana atoa a ona tamā, ina ia mafai ona avea i latou ma tagata malamalama; ma ia latou iloa e uiga i valoaga na tautalaina e fofoga o o latou tamā, ia na tuuina mai ia te i latou e le aao o le Alii."},{"vNo":3,"txt":"Ma sa ia aoaoina foi i latou e uiga i talafaamaumau sa togitogia i luga o papatusi apamemea, ua fai atu: Oʼu atalii e, ou te manao ia outou manatua a na leai nei papatusi, ia ua i ai nei talafaamaumau ma nei poloaiga, po ua tatou mafatia i le valelea, i le taimi nei lava, i le lē iloaina o mealilo a le Atua."},{"vNo":4,"txt":"Aua e lē mafai e lo tatou tamā, o Liae, ona manatua nei mea uma, ma aoao atu i ana fanau, vagana ai le fesoasoani a nei papatusi; auā ona sa aoaoina o ia i le gagana a tagata Aikupito, o lea na mafai ai ona ia faitauina o nei togitogiga, ma aoao atu i ana fanau, ina ia mafai ona latou aoao atu ia latou fanau, ma faapea ona faataunuu ai o poloaiga a le Atua, e oo mai lava i lalo i le taimi nei."},{"vNo":5,"txt":"Ou te fai atu ia te outou, oʼu atalii e, a na leai nei mea, ia sa tausia ma faasaoina e le aao o le Atua, ina ia mafai ona tatou faitau ma malamalama ai i ana mealilo, ma ina ia i ai pea ana poloaiga i luma o o tatou mata, e oo i o tatou tamā po ua faaitiitia i le lē talitonu, ma po ua pei i tatou o o tatou uso, o sa Lamanā, o e ua latou lē iloaina se mea e uiga i nei mea, pe ua lē talitonu foi i ai pe a aoao atu ia te i latou, ona o uputuu a o latou tamā, ia ua lē saʼo."},{"vNo":6,"txt":"E, oʼu atalii e, ou te manao ia outou manatua ua moni nei upu, ma ua moni foi nei talafaamaumau. Ma faauta, o papatusi foi a Nifae, ia ua i ai talafaamaumau ma upu a o tatou tamā mai le taimi na latou tuua ai Ierusalema seia oo mai i le taimi nei, ua moni i latou; ma e mafai ona tatou iloa lo latou moni ona ua i ai i luma o o tatou mata."},{"vNo":7,"txt":"Ma o lenei, oʼu atalii e, ou te manao ia outou manatua ia suesue i ai ma le filiga, ina ia mafai ona outou manuia ai; ma ou te manao ia outou tausi i poloaiga a le Atua, ina ia mafai ona outou manuia i le laueleele e tusa ma folafolaga na faia e le Alii i o tatou tamā."},{"vNo":8,"txt":"Ma e tele isi mea sa aoao atu e le tupu o Peniamina i ona atalii, ua lē tusia i lenei tusi."},{"vNo":9,"txt":"Ma sa oo ina ua uma ona faaiu e le tupu o Peniamina le aoaoga o ona atalii, sa faasolo ina toeaina o ia, ma sa vaai o ia ua lata ona alu o ia i le ala o le lalolagi uma; o lea, sa manatu ai o ia ua tatau ona ia faaee atu le malo i luga o se tasi o ona atalii."},{"vNo":10,"txt":"O lea, na faia ai e ia ia aumai Mosaea i ona luma; ma o upu nei sa tautala atu ia ia te ia, ua fai atu: Loʼu atalii e, ou te manao ia e faia se folafolaga i lenei laueleele atoa i totonu o nei tagata uma, po o le nuu o Saraʼemila, ma le nuu o Mosaea o e o nonofo i le laueleele, ina ia mafai ona latou faapotopoto mai faatasi; ona o le aso a taeao o le a ou faasilasila atu ai ia te i latou nei o loʼu nuu mai loʼu lava gutu, o oe o le tupu ma le pule i luga o lenei nuu, o e ua tuuina mai e le Alii lo tatou Atua ia te i tatou."},{"vNo":11,"txt":"Ma e lē gata i lea, o le a ou tuu atu i lenei nuu se igoa, e mafai ona faailoga ese ai i latou i luga o tagata uma na aumai i fafo e le Alii le Atua mai le laueleele o Ierusalema; ma ou te faia lenei mea ona sa avea i latou ma tagata filiga i le tausiga o poloaiga a le Alii."},{"vNo":12,"txt":"Ma ou te tuu atu ia te i latou se igoa o le a lē soloia ese lava, vagana ai i le solitulafono."},{"vNo":13,"txt":"Ioe, o lenei foi ou te fai atu ia te oe, afai e pauu atu i le solitulafono nei tagata faapitoa tele o le Alii, ma avea ma tagata amioleaga ma mulilulua, o le a tuuina atu i latou e le Alii, ia latou vaivai e pei o o latou uso; ma o le a lē toe faasaoina i latou e ia i lona mana lē mafaatusalia ma ofoofogia, e pei ona sa ia faasaoina o tatou tamā e oo mai i le taimi nei."},{"vNo":14,"txt":"Aua ou te fai atu ia te oe, ana ia lē faaloaloa mai lona aao i le faasaoga o o tatou tamā po ua latou pauu atu i lima o sa Lamanā, ma avea ma iuga o lo latou ita."},{"vNo":15,"txt":"Ma sa oo ina ua uma ona faaiu e le tupu o Peniamina nei upu i lona atalii, sa ia tuu atu ia te ia le matafaioi e faatatau i mea uma o le malo."},{"vNo":16,"txt":"Ma e lē gata i lea, sa ia tuu atu foi ia te ia le matafaioi e faatatau i talafaamaumau sa togitogia i luga o papatusi apamemea; ma papatusi foi a Nifae; ma le pelu foi a Lapana, ma le polo, po o le faasinoala, lea sa taitaia ai o matou tamā i le vao, lea sa saunia e le aao o le Alii ina ia mafai ona taitaia ai i latou, i latou uma taitoatasi e tusa ma le gauai ma le filiga sa latou tuu atu ia te ia."},{"vNo":17,"txt":"O lea, ina ua latou lē faamaoni sa latou lē manuia pe alualu i luma i la latou malaga, ae sa toe tafefea i tua, ma oo mai ai le toasa o le Atua i o latou luga; ma o lea na taia ai i latou i le oge ma puapuaga tiga, e faaosoina ai i latou i le manatuaina o lo latou tiute."},{"vNo":18,"txt":"Ma o lenei, sa oo ina alu atu Mosaea ma faia e pei ona poloaiina ai o ia e lona tamā, ma folafola atu i tagata uma o e sa i le laueleele o Saraʼemila ina ia mafai ona latou faapotopoto faatasi i latou lava, e o aʼe i le malumalu e faalogo i upu o le a tautala mai ai lona tamā ia te i latou."}]}