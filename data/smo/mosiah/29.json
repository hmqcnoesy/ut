{"heading":"Ua fautua mai e Mosaea ia filifilia ni faamasino e sui i le tulaga o se tupu—O tupu e lē amiotonu latou te taitaia o latou nuu i le agasala—Ua filifilia Alema le Itiiti e fai ma faamasino sili i le leo o le nuu—O ia foi o le faitaulaga sili i le Ekalesia—Ua maliliu Alema le Matua ma Mosaea. E tusa o le 92–91 T.L.M.","prevAbbr":"mosiah","prevNo":28,"nextAbbr":"alma","nextNo":1,"chapterTitle":"Mosaea 29","verses":[{"vNo":"1 ","txt":"O lenei ina ua uma ona faia e Mosaea lenei mea, sa auina atu e ia se savali i le nuu atoa, i totonu o tagata uma, i lona fia iloa o lo latou loto e faatatau i se e tatau ona avea ma o latou tupu."},{"vNo":"2 ","txt":"Ma sa oo ina oo mai le leo o le nuu, fai mai: Matou te mananao ia avea Arona lou atalii ma o matou tupu ma o matou pule."},{"vNo":"3 ","txt":"O lenei sa alu Arona i luga i le laueleele o Nifae, o lea na lē mafai ai e le tupu ona faaee atu o le malo i luga o ia; pe na manao foi Arona e ave e ia i ona luga le malo; pe na manao foi soo se tasi o atalii o Mosaea, latou te ave i luga o i latou le malo."},{"vNo":"4 ","txt":"O lea na toe auina atu ai e le tupu o Mosaea se savali i totonu o le nuu; ioe, o se savali tusia lava sa auina atu e ia i totonu o le nuu. Ma o upu nei sa tusia, ua fai atu:"},{"vNo":"5 ","txt":"Faauta, E, outou e loʼu nuu, po o oʼu uso, ona ua faapena ona ou manatu ia te outou, ou te manao ia outou manatunatu i le savali ua valaaulia outou tou te mafaufau i ai—ona ua outou mananao ia i ai se tupu."},{"vNo":"6 ","txt":"O lenei ou te tautino atu ia te outou, o ia o lē ua i ai tonu le aiā i le malo, ua teena e ia, ma o le a lē avea e ia i ona luga le malo."},{"vNo":"7 ","txt":"Ma o lenei afai e tofia se tasi e suitulaga ia te ia, faauta ou te fefe o le a tutupu mai ai finauga i totonu o outou. Ma o ai na te iloa ae lē liliu ai i le ita loʼu atalii, o lē tonu ua a ia le malo, ma taitai ese ai e ia se vaega o lenei nuu ia mulimuli atu ia te ia, o le a tutupu mai ai taua ma finauga i totonu o outou, ia o le a avea ma pogai o le a faamasaa ai le toto tele ma faapiʼopiʼo ai ala o le Alii, ioe, ma faaumatia ai agaga o tagata e toatele."},{"vNo":"8 ","txt":"O lenei ou te fai atu ia te outou, ia tatou atamamai ma manatunatu i nei mea, ona e leai sa tatou aiā e faaumatia ai loʼu atalii, pe tatau foi ona i ai sa tatou aiā e faaumatia ai se isi tagata, pe a tofia o ia e suitulaga ia te ia."},{"vNo":"9 ","txt":"Ma afai ae toe liliu loʼu atalii i lona faamaualuga ma mea lē aoga, o le a toe faafoi e ia mea na fai mai ai o ia, ma ave lana aiā i le malo, lea o le a fai ai e ia ma lenei nuu foi, le agasala tele."},{"vNo":"10 ","txt":"Ma o lenei ia tatou atamamai, ma tagai i luma e uiga i nei mea, ma fai le mea e maua ai e lenei nuu le filemu."},{"vNo":"11 ","txt":"O lea o le a avea ai aʼu ma o outou tupu i oʼu aso o totoe; e ui i lea, ia tatou tofia ni faamasino, e faamasino i lenei nuu e tusa ma a tatou tulafono; ma o le a tatou faatulaga fou mataupu o lenei nuu, ona o le a tatou tofia tagata popoto e avea ma faamasino, e faamasino lenei nuu e tusa ma poloaiga a le Atua."},{"vNo":"12 ","txt":"O lenei e sili ona lelei ona faamasino o se tagata e le Atua, nai lo e se tagata, ona o faamasinoga a le Atua e tonu pea lava, ae o faamasinoga a tagata, e lē tonu pea."},{"vNo":"13 ","txt":"O lea, a na fai e mafai ona outou maua o ni tagata amiotonu e avea ma o outou tupu, o e latou te faamautuina tulafono a le Atua, ma faamasino i lenei nuu e tusa ma ana poloaiga, ioe, a na mafai ona outou maua o ni tagata, o e latou te faia e pei ona faia e loʼu tamā, o Peniamina, mo lenei nuu, e avea ma o outou tupu—ou te fai atu ia te outou, a na fai o le tulaga lea i taimi uma, ona tatau ai lea ona outou maua o ni tupu i taimi uma e pule i luga o outou."},{"vNo":"14 ","txt":"Ma e oo ia te aʼu lava ia, sa ou galue ma le mana atoa ma le poto uma sa ia te aʼu, e aoao atu ia te outou poloaiga a le Atua, ma faatu le filemu i le laueleele atoa, ina ia leai ni taua po o ni finauga, leai se gaoi, po o se fai o le vete, po o se fasioti tagata, po o soo se ituaiga o le amioletonu;"},{"vNo":"15 ","txt":"Ma o soo se tasi sa faia le amioletonu, sa ou faasalaina o ia e tusa ma le solitulafono na fai e ia, e tusa ma le tulafono na tuuina mai ia te i tatou, e o tatou tamā."},{"vNo":"16 ","txt":"O lenei ou te fai atu ia te outou, ona e lē amiotonu tagata uma, ua lē tatau ai ona i ai o se tupu po o ni tupu, e pule i luga o outou."},{"vNo":"17 ","txt":"Aua faauta, i le tele o le amioletonu e mafai ona faaoso e se tupu amioleaga e toatasi ia faia, ioe, ma le faafanoga tele e oo mai ai!"},{"vNo":"18 ","txt":"Ioe, ia manatua le tupu o Noa, lona amioleaga ma ana mea inosia, ma le amioleaga ma mea inosia foi a lona nuu. Faauta i le faafanoga tele na oo mai i o latou luga; ma ona o a latou amioletonu foi, na aumai ai i latou i le pologa."},{"vNo":"19 ","txt":"Ma a na leai le faalava mai o lo latou Foafoa poto-aoao, ma o lea ona o lo latou salamo faamaoni, po ua lē maʼalofia lo latou tumau ai pea i le pologa sei oo mai i le taimi nei."},{"vNo":"20 ","txt":"Ae faauta sa laveaʼi e ia i latou ona sa latou faamaualalo i latou lava i ona luma; ma ona sa latou tagi malosi atu ia te ia, o lea na laveaʼi ai e ia i latou i fafo mai le pologa; ma ua faapea lava ona galue o le Alii ma lona mana i tulaga uma i totonu o le fanauga a tagata, ma faaloaloa mai le aao o le alofa mutimutivale ia te i latou, o e e tuu atu lo latou faalagolago ia te ia."},{"vNo":"21 ","txt":"Ma faauta, ou te fai atu nei ia te outou, tou te lē mafafai ona aveesea mai le nofoalii se tupu amioletonu, vagana ai e ala i finauga tetele, ma le faamasaa toto tele."},{"vNo":"22 ","txt":"Aua faauta, e i ai ni ana uo i le amioletonu, ma e tuu e ia ana leoleo e siosiomia o ia; ma e saei e ia tulafono a i latou o e na nonofotupu i le amiotonu i luma atu o ia; ma e soli e ia i lalo o ona vae poloaiga a le Atua;"},{"vNo":"23 ","txt":"Ma e fai e ia tulafono, ma auina atu i totonu o lona nuu, ioe, o tulafono e tusa ai ma lona lava amioleaga; ma o soo se tasi e lē usiusitai i ana tulafono, e faatonu e ia ia faaumatiaina; ma o soo se tasi e fouvale faasaga atu ia te ia, e auina atu e ia lana autau e faasaga ia te i latou i le taua, ma afai e mafaia ona fai e ia, o le a ia faaumatiaina i latou; ma e faapea ona faapiʼopiʼo e se tupu amioletonu ala o le amiotonu uma."},{"vNo":"24 ","txt":"Ma o lenei faauta ou te fai atu ia te outou, e lē tatau ona oo mai mea inosia faapea i o outou luga."},{"vNo":"25 ","txt":"O lea, ia outou filifili ai e ala i le leo o lenei nuu, ni faamasino, ina ia mafai ona faamasinoina outou e tusa ai ma tulafono ua tuu mai ia te outou e o tatou tamā, o ni tulafono ua saʼo, ma o ni tulafono na tuu mai ia te i latou e le aao o le Alii."},{"vNo":"26 ","txt":"O lenei e lē masani ona manao le leo o le nuu i soo se mea e lē talafeagai ma le mea saʼo; ae e masani i se vaega toaitiiti o le nuu ona mananao i le mea ua lē saʼo; o lea o le mea lenei ia outou tausi ma fai ma a outou tulafono—ia fai a outou mataupu i le leo o le nuu."},{"vNo":"27 ","txt":"Ma afai e oo mai se taimi e filifili ai e le leo o le nuu le amioletonu, o le taimi lena o le a oo mai ai faamasinoga a le Atua i o outou luga; ioe, o le taimi lena o le a asiasi mai ai o ia ia te outou i le faafanoga tele, e pei lava ona asia e ia lenei laueleele seia oo mai i le taimi nei."},{"vNo":"28 ","txt":"Ma o lenei afai e i ai ni o outou faamasino, ma e latou te lē faamasinoina outou e tusa ai ma le tulafono ua tuuina mai, e mafai ona outou faia ia faamasinoina i latou e se faamasino maualuga atu."},{"vNo":"29 ","txt":"Afai e lē faia e o outou faamasino maualuluga faamasinoga amiotonu, ia outou faia ia faapotopoto faatasi se aofai toatiiti o o outou faamasino maualalalo, ma latou faamasino o outou faamasino maualuluga, e tusa ma le leo o le nuu."},{"vNo":"30 ","txt":"Ma ou te poloai atu ia te outou ia outou faia nei mea ma le mataʼu i le Alii; ma ou te poloai atu ia te outou ia outou faia nei mea, ma ia lē i ai so outou tupu; aua afai ai e faia e nei tagata agasala ma amioletonu, o le a tauia i latou i luga o o latou lava ulu."},{"vNo":"31 ","txt":"Aua faauta ou te fai atu ia te outou, o agasala a le toatele o tagata na pogai mai i amioletonu a o latou tupu; o lea o a latou amioletonu o le a tauia i luga o ulu o o latou tupu."},{"vNo":"32 ","txt":"Ma o lenei ou te manao ia lē toe i ai lenei lē tutusa i lenei laueleele, aemaise lava i totonu o oʼu nei tagata; ae ou te manao ia avea lenei laueleele ma laueleele o le saolotoga, ma ia mafai ona maua tutusa e tagata taitoatasi le fiafia i ana aiā ma ona avanoa, e tusa ai ma le umi e tonu i le silafaga a le Alii e mafai ona tatou ola ai ma fai ai mo o tatou tofi le laueleele, ioe, e oo lava i le umi e i ai a tatou fanau i luga o le laueleele."},{"vNo":"33 ","txt":"Ma e tele ni isi mea sa tusi atu ai le tupu o Mosaea ia te i latou, na faailoa atu ai ia te i latou tofotofoga ma faalavelave uma o se tupu amiotonu, ioe, o mafatiaga uma o le agaga mo o latou tagata, ma muimuiga uma foi a tagata i lo latou tupu; ma sa faamalamalama atu atoa e ia lenei mea ia te i latou."},{"vNo":"34 ","txt":"Ma sa taʼu atu e ia ia te i latou e lē tatau ona i ai ia mea; ae e tatau ona oo i luga o tagata uma le avega, ina ia mafai e tagata taitoatasi ona tauave lana vaega."},{"vNo":"35 ","txt":"Ma sa faailoa atu foi e ia ia te i latou, faaletonu uma latou te galulue ai i lalo, i le i ai o se tupu amioletonu e pule i luga o i latou;"},{"vNo":"36 ","txt":"Ioe, o ana amioletonu uma ma mea inosia, ma taua uma, ma finauga, ma le faamasaatoto, ma le gaoi, ma le fai o le vete, ma le fai o le faitaaga, ma ituaiga amioletonu eseese uma e lē mafai ona faitaulia—ma taʼu atu ia te i latou e lē tatau ona i ai ia mea, ua manino ona taʼu mai le inosia o i latou i poloaiga a le Atua."},{"vNo":"37 ","txt":"Ma o lenei sa oo ina ua uma ona auina atu e le tupu o Mosaea ia mea i totonu o le nuu, sa latou talitonu i le moni o ana upu."},{"vNo":"38 ","txt":"O lea na latou tuu ai o latou manao i se tupu, ma oso lo latou naunau tele ia maua e tagata taitoatasi le avanoa tutusa i le laueleele atoa; ioe, ma sa faaali mai e tagata taitoatasi lona loto malie e tali mo ana lava agasala."},{"vNo":"39 ","txt":"O lea, sa oo ina latou faapotopoto faatasi i latou lava i ni tino potopoto i le laueleele atoa, e lafo mai o latou leo e uiga i e e tatau ona avea ma o latou faamasino, e faamasino i latou e tusa ma le tulafono ua tuu mai ia te i latou; ma sa latou olioli tele lava ona o le saolotoga ua tuu mai ia te i latou."},{"vNo":"40 ","txt":"Ma sa faateteleina lo latou alolofa ia Mosaea; ioe, sa latou manatu maualuga ia te ia e sili atu i lo se isi lava tagata; ona sa latou lē vaai aʼe ia te ia o se tagata sauā o se sa saili mo le ʼoa, ioe, mo lena ʼoa e faaleaga ai le agaga; ona sa lei aveeseina e ia se ʼoa mai ia te i latou, sa lē fiafia foi o ia i le faamasaaina o le toto; ae sa faatupuina e ia le filemu i le laueleele, ma sa tuu atu e ia i lona nuu ina ia laveaiina i latou mai ituaiga o pologa eseese uma; o lea sa latou faaaloalogia ai o ia, ioe, silisili lava, e lē mafuatiaina."},{"vNo":"41 ","txt":"Ma sa oo ina latou tofia faamasino e pule i luga o i latou, pe faamasino i latou e tusa ma le tulafono; ma sa latou faia lenei mea i le laueleele atoa."},{"vNo":"42 ","txt":"Ma sa oo ina tofia Alema e avea ma faamasino sili muamua, ma o ia foi o le faitaulaga sili, ona sa faaee e lona tamā le tofi i luga o ia, ma ona sa tuu atu e ia ia te ia le matafaioi e faatatau i mataupu uma o le ekalesia."},{"vNo":"43 ","txt":"Ma o lenei sa oo ina savali Alema i ala o le Alii, ma sa tausi o ia i ana poloaiga, ma sa faamasino atu o ia i faamasinoga amiotonu; ma sa i ai le filemu e lē aunoa i le laueleele atoa."},{"vNo":"44 ","txt":"Ma sa faapea ona amata o le nofoaiga a faamasino i le laueleele atoa o Saraʼemila, i totonu o tagata uma o e sa taʼua o sa Nifaē; ma sa avea Alema ma uluaʼi faamasino sili."},{"vNo":"45 ","txt":"Ma o lenei sa oo ina maliu lona tamā, i le valu sefulu ma le lua o ona tausaga, ina ua mavae ona soifua e faataunuu poloaiga a le Atua."},{"vNo":"46 ","txt":"Ma sa oo foi ina maliu Mosaea, i le tolu sefulu ma le tolu o tausaga o lana nofoaiga, i le ono sefulu ma le tolu lea o ona tausaga; o le atoa ai lea, o le lima selau ma le iva o tausaga mai le taimi na tuua ai e Liae Ierusalema."},{"vNo":"47 ","txt":"Ma sa faapea ona iʼu o le nofoaiga a tupu i le nuu o Nifae; ma sa faapea foi ona iʼu o aso o Alema, o lē na faavaeina la latou ekalesia."}]}