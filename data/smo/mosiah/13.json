{"heading":"Ua puipuia Apinati i se mana paia—Ua aoao atu e ia Tulafono e Sefulu—E le nao le tulafono a Mose e ala mai ai le olataga—O le a faia e le Atua lava ia se togiola ma togiolaina ona tagata. E tusa o le 148 T.L.M.","prevAbbr":"mosiah","prevNo":12,"nextAbbr":"mosiah","nextNo":14,"chapterTitle":"Mosaea 13","verses":[{"vNo":"1 ","txt":"Ma o lenei ina ua uma ona faalogo mai le tupu i nei upu, sa fai atu o ia i ana faitaulaga: Aveese atu ia lenei tagata, ma fasioti ia te ia; ona o le a sa tatou mea e fai ia te ia, ona ua fasa o ia."},{"vNo":"2 ","txt":"Ma sa latou tutu mai ma taumafai e fetagofi mai o latou lima ia te ia; peitai sa tu tetee atu o ia ia te i latou, ma fai atu ia te i latou:"},{"vNo":"3 ","txt":"Aua tou te pai mai ia te aʼu, ona o le a taia outou e le Atua pe a fetagofi mai o outou lima ia te aʼu, ona ou te lei tuuina atu le savali na auina mai aʼu e le Alii e tuu atu; pe ua ou taʼu atu foi le mea na outou talosaga mai ou te taʼu atu; o lea, o le a lē tuu ai e le Atua ia faaumatia aʼu i le taimi nei."},{"vNo":"4 ","txt":"Ae e ao ina ou faataunuuina poloaiga na poloaiina ai aʼu e le Atua; ma ona ua ou taʼu atu ia te outou le upumoni, ua outou feitai mai ia te aʼu. O lenei foi, ona ua ou tautala atu le afioga a le Atua ua outou faamasino mai ia te aʼu fai mai ua ou fasa."},{"vNo":"5 ","txt":"O lenei sa oo ina ua uma ona tautala atu e Apinati nei upu sa fefefe le nuu o le tupu o Noa e fetagofi mai o latou lima ia te ia, ona sa i luga o ia le Agaga o le Alii; ma sa susulu ona fofoga i se malamalama tele, sa pei lava o fofoga o Mose aʼo i ai i le mauga o Sinai, aʼo fetautalatalaaʼi ma le Alii."},{"vNo":"6 ","txt":"Ma sa tautala atu o ia ma le mana ma le pule mai le Atua; ma sa faaauau atu pea e ia ana upu, ua fai atu:"},{"vNo":"7 ","txt":"Ua outou vaai ua leai so outou mana e fasioti ai aʼu, o lea o le a ou faauma atu ai laʼu savali. Ioe, ma ua ou iloa ua seleia ai outou i o outou loto ona ua ou taʼu atu ia te outou le moni e uiga ia outou amioletonu."},{"vNo":"8 ","txt":"Ioe, ma o aʼu upu foi ua faatumuina ai outou i le ofo ma le meia, ma le ita."},{"vNo":"9 ","txt":"Peitai ou te faauma atu laʼu savali; ma ona lē afaina ai lea po o fea ou te alu i ai, pe afai e faapea e faaolaina aʼu."},{"vNo":"10 ","txt":"Ae o le tele lenei o le mea ou te taʼu atu ia te outou, o le mea tou te faia ia te aʼu, pe a uma atu lenei, o le a avea o se faatusa ma se ata o mea o le a oo mai."},{"vNo":"11 ","txt":"Ma o lenei ou te faitau atu ia te outou poloaiga a le Atua o totoe, ona ua ou iloa ua lē o tusia i latou i o outou loto; ua ou iloa foi sa outou suesue ma aoao atu le amioletonu i le vaega tele o o outou olaga."},{"vNo":"12 ","txt":"Ma o lenei, tou te manatua sa ou fai atu ia te outou: Aua e te fai mo oe se tupua ua ta, po o se faatusa o mea o i le lagi i lugā, po o mea o i le lalolagi o i lalo, po o mea o i vai o i lalo o le lalolagi."},{"vNo":"13 ","txt":"Ma lea foi: Aua e te ifo i ai, aua foi e te auauna i ai; aua o Aʼu o le Alii lou Atua, o se Atua fuā, e asiasi atu i amioletonu a tamā i luga o fanau, i tupulaga e tolu ma le fa o i latou o e inoino mai ia te aʼu;"},{"vNo":"14 ","txt":"Ma faaali atu le alofa mutimutivale i afe o i latou o e e alolofa mai ia te aʼu ma tausi i aʼu poloaiga."},{"vNo":"15 ","txt":"Aua e te taʼu fua le suafa o le Alii lou Atua; ona o le a taʼusalaina e le Alii o ia o lē na te taʼu fua lona suafa."},{"vNo":"16 ","txt":"Ia manatua le aso sapati, ia tausi lona paia."},{"vNo":"17 ","txt":"O aso e ono e te galue ai, ma fai ai au galuega uma lava;"},{"vNo":"18 ","txt":"Ae o le aso fitu, o le sapati o le Alii lou Atua, aua e te fai ai se galuega, o oe, po o lou atalii, po o lou afafine, o lau auauna-tane, po o lau auauna-fafine, po o au manu, po o le tagata ese o i totonu o ou faitotoa;"},{"vNo":"19 ","txt":"Ona o aso e ono na faia ai e le Alii le lagi ma le lalolagi, ma le sami, ma mea uma o i ai; o le mea lea na faamanuia ai e le Alii le aso sapati, ma faapaia i ai."},{"vNo":"20 ","txt":"Ia e ava i lou tamā ma lou tinā, ina ia faalevalevaina ou aso i luga o le laueleele ua foaiina mai e le Alii lou Atua ia te oe."},{"vNo":"21 ","txt":"Aua e te fasioti tagata."},{"vNo":"22 ","txt":"Aua e te mulilua. Aua e te gaoi."},{"vNo":"23 ","txt":"Aua e te molimau pepelo agaʼi i lē lua te tuaoi."},{"vNo":"24 ","txt":"Aua e te manao i le fale o lē lua te tuaoi, aua e te manao i le avā a lē lua te tuaoi, po o lana auauna tane, po o lana auauna fafine, po o lana povi, po o lana asini, po o soo se mea lava a lē lua te tuaoi."},{"vNo":"25 ","txt":"Ma sa oo ina ua uma ona faaiʼu e Apinati le fai atu o ia upu sa fai atu o ia ia te i latou: Pe ua outou aoaoina ea lenei nuu e tatau ona latou tausisi i le faia o nei mea uma ina ia tausia nei poloaiga?"},{"vNo":"26 ","txt":"Ou te fai atu ia te outou, E leai; aua a na outou aoaoina i latou, po ua lē faia e le Alii ou te sau ma vavalo atu le leaga e uiga i lenei nuu."},{"vNo":"27 ","txt":"Ma o lenei ua outou fai mai e ala mai le olataga i le tulafono a Mose. Ou te fai atu ia te outou e tatau ona outou tausia pea le tulafono a Mose mo le taimi nei; ae ou te fai atu ia te outou, e oo mai le taimi o le a lē toe tatau ai ona tausia o le tulafono a Mose."},{"vNo":"28 ","txt":"Ma e lē gata i lea, ou te fai atu ia te outou, e lē ala mai le olataga i le nao le tulafono; ma a na leai le togiola, lea o le a faia e le Atua lava ia mo agasala ma amioletonu a ona tagata, e lē maʼalofia lava le tatau ai ona latou fano, e ui i le tulafono a Mose."},{"vNo":"29 ","txt":"Ma o lenei ou te fai atu ia te outou sa tatau ona i ai se tulafono e tuu mai i le fanauga a Isaraelu, ioe, o se tulafono saʼolele lava; ona o i latou o se nuu sa ua maaa, sa vave ona latou faia o le amioletonu, ma gese ona latou manatua o le Alii lo latou Atua;"},{"vNo":"30 ","txt":"O lea sa i ai se tulafono sa tuuina mai ia te i latou, ioe, o se tulafono o tu ma sauniga, o se tulafono sa tatau ona latou tausisi tonu i ai mai lea aso i lea aso, e taofi ai i latou i le manatua o le Atua ma lo latou tiute ia te ia."},{"vNo":"31 ","txt":"Ae faauta, ou te fai atu ia te outou, o nei mea uma o ni faatusa o mea o le a oo mai."},{"vNo":"32 ","txt":"Ma o lenei, pe sa latou malamalama ea i le tulafono? Ou te fai atu ia te outou, E leai, sa latou lē malamalama uma i le tulafono; ma o lenei ona o le maaa o o latou loto; ona sa latou lē malamalama e lē mafai ona faaolaina o soo se tagata vagana e ala i le togiola a le Atua."},{"vNo":"33 ","txt":"Aua faauta, sa lei vavalo atu ea Mose ia te i latou e uiga i le afio mai o le Mesia, ma o le a togiola e le Atua ona tagata? Ioe, ma e oo i perofeta uma o e sa vavalo talu mai le amataga o le lalolagi—sa latou lei tautatala tetele pe itiiti mai ea e uiga i nei mea?"},{"vNo":"34 ","txt":"Latou te lei fai mai ea o le a afio mai le Atua lava ia i lalo i totonu o le fanauga a tagata, ma ave i ona luga foliga o le tagata, ma afio atu i le mana tele i luga o le lalolagi?"},{"vNo":"35 ","txt":"Ioe, ma latou te lei fai mai foi ea o le a faataunuuina e ia le toetutu mai o e ua oti, ma o ia, o ia lava, o le a sauaina ma faapuapuagatia?"}]}