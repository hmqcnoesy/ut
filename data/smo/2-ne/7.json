{"heading":"Ua tautala Isaia faaleMesia—O le a i ai i le Mesia le laulaufaiva o lē ua aoaoina—O le a tuu atu e ia lona tua i e e sasa mai—O le a lē maasiasi o ia—Faatusatusa i le Isaia 50. E tusa o le 559–545 T.L.M.","prevAbbr":"2-ne","nextAbbr":"2-ne","prevNo":6,"nextNo":8,"chapterTitle":"2Nifae 7","prevTitle":"2Nifae 6","nextTitle":"2Nifae 8","verses":[{"vNo":1,"txt":"Ioe, ona ua faapea ona fetalai mai o le Alii: Po ua Ou tuueseina ea oe, po ua Ou lafoaia ese ea oe e faavavau? Ona ua faapea ona fetalai mai o le Alii: O fea le tusi ʼalei o le faateaga o lou tinā? O ai ua Ou tuu ese atu i ai oe, po o le tagata ua Ou aitalafu ai ua Ou faatau atu i ai oe? Ioe, o ai ea ua Ou faatau atu i ai oe? Faauta, ua outou faatau atu outou lava ona o a outou amioletonu, ma ua tuu ese lo outou tinā ona o a outou solitulafono."},{"vNo":2,"txt":"O le mea lea, ina ua Ou sau, sa leai se tagata; ina ua Ou valaau atu, ioe, sa leai se tasi e tali mai. E, le aiga e o Isaraelu, pe ua faapuupuu ea loʼu lima ua lē mafai ai ona togiola, ma pe ua leai ea se mana ia te aʼu e laveai ai? Faauta, o laʼu aʼoaʼiga Ou te faapaʼumātuina ai le sami, ma Ou faia ai o latou vaitafe o se vao ma o latou iʼa ia elo ona ua faamatutuina le vai, ma mamate ai i latou ona o le fia feinu."},{"vNo":3,"txt":"Ua Ou faaofuina le lagi i le pogisa, ma Ou faia le ie talatala mo o latou ufiufi."},{"vNo":4,"txt":"Ua tuuina mai ia te aʼu e le Alii le Atua le laulaufaiva o lē ua aoaoina, ina ia Ou iloa le ala e fai atu ai se upu ia te oe i le taimi e tatau ai, E, le aiga e o Isaraelu. Pe a outou vaivai e maleifua mai o ia i lea taeao i lea taeao. E fagua e ia loʼu taliga ia faalogo e pei o lē ua aoaoina."},{"vNo":5,"txt":"O le Alii le Atua na tatalaina loʼu taliga, ma sa Ou lē fouvale, pe liliu ese i tua."},{"vNo":6,"txt":"Sa Ou tuu atu loʼu tua i lē e sasa mai, ma oʼu alafau ia te i latou o e e futi ese le lauulu. Sa Ou lē natia oʼu mata mai le maasiasi ma le tuufeanu."},{"vNo":7,"txt":"Ona o le a fesoasoani mai le Alii le Atua ia te aʼu, o le mea lea o le a Ou lē maasiasi ai. O le mea lea ua Ou faia ai oʼu mata ia pei o se maa malō, ma ua Ou iloa o le a Ou lē maasiasi."},{"vNo":8,"txt":"Ma ua lata mai le Alii, ma ua ia taʼumamaina aʼu. O ai se e finau ma aʼu? Inā tatou tutu faatasi ia. O ai ea loʼu fili? Ia tuu o ia e sau faalatalata mai ia te aʼu, ma o le a Ou taia o ia i le malosi o loʼu gutu."},{"vNo":9,"txt":"Ona o le a fesoasoani mai le Alii le Atua ia te aʼu. Ma o i latou uma o e latou te tausalaina aʼu, faauta, o i latou uma o le a faasolo ina pala e pei o se ofu, ma o le a ʼaia i latou e mogamoga."},{"vNo":10,"txt":"O ai ea o i totonu o outou ua mataʼu i le Alii, ua usiusitai i le siufofoga o lana auauna, ua savali i le pouliuli ma ua leai se malamalama?"},{"vNo":11,"txt":"Faauta outou uma o e ua faamumūina afi, outou ua outou siʼo faataamilo outou lava i aloiafi, savavali i le malamalama o a outou afi ma aloiafi ua outou faamumūina. O le mea lenei o le a outou maua mai loʼu lima—o le a outou taooto i lalo i le faanoanoa."}]}