{"heading":"I aso e gata ai, o le a faamafanafanaina Siona e le Alii ma faapotopoto Isaraelu—O le a o mai i Siona e ua togiolaina i le lotolotoi o le olioli tele—Faatusatusa i le Isaia 51 ma le 52:1–2. E tusa o le 559–545 T.L.M.","prevAbbr":"2-ne","prevNo":7,"nextAbbr":"2-ne","nextNo":9,"chapterTitle":"2Nifae 8","verses":[{"vNo":"1 ","txt":"Faalogo mai ia ia te aʼu, outou o e ua mulimuli i le amiotonu. Tetepa taulai atu i le papa na foa mai ai outou, ma le pu o le lua na eli mai ai outou."},{"vNo":"2 ","txt":"Tetepa taulai atu ia Aperaamo, lo outou tamā, ma Sara, o lē na fanaua outou; ona sa Ou valaauina o ia nao ia, ma faamanuia o ia."},{"vNo":"3 ","txt":"Ona o le a faamafanafanaina Siona e le Alii, o le a ia faamafanafanaina ona nofoaga gaogao uma; ma o le a ia faia lona vao ia pei o Etena, ma lona toafa ia pei o le faatoaga a le Alii. O le a i ai i totonu le olioli ma le fiafia, le faafetai ma le leo o viiga."},{"vNo":"4 ","txt":"Faalogo mai ia ia te aʼu, loʼu nuu e; ma uaʼi mai o outou taliga ia te aʼu, loʼu atunuu e; ona o le a alu atu se tulafono mai ia te aʼu, ma o le a Ou faia laʼu faamasinoga ia mau mo se malamalama mo le nuu."},{"vNo":"5 ","txt":"Ua lata mai laʼu amiotonu; ua alu atu laʼu olataga, ma o le a faamasinoina tagata e loʼu lima. O le a faatalitali motu ia te aʼu, ma o loʼu lima o le a latou faalagolago i ai."},{"vNo":"6 ","txt":"Inā tetepa aʼe ia o outou mata i le lagi, ma vaai i le lalolagi o i lalo; ona o lagi o le a mou ese atu e pei o le asu, ma o le a faasolo tuai le lalolagi e pei o se ofu; ma o i latou o e nonofo ai o le a faapea le ala e feoti ai. Ae o laʼu olataga o le a faavavau, ma o laʼu amiotonu o le a lē aveesea."},{"vNo":"7 ","txt":"Faalogo mai ia te aʼu, outou o e ua iloaina le amiotonu, le nuu ua Ou tusia i o latou loto laʼu tulafono, aua tou te fefefe i le faaluma mai o tagata, pe tou te matataʼu ia latou faifaiga."},{"vNo":"8 ","txt":"Ona o le a ʼaia i latou e mogamoga e pei o se ofu, ma o le a ʼaia i latou e ilo e pei o fulufulu mamoe. Ae o laʼu amiotonu o le a faavavau, ma o laʼu olataga e mai lea tupulaga i lea tupulaga."},{"vNo":"9 ","txt":"Ala mai ia, inā ala mai ia! Ia ofu ia i le malosi, E, le aao e o le Alii; ala mai ia e pei ona i ai i aso anamua. E lē o oe ea lea o lē na seleia Raava, ma faamanuaina le tarako?"},{"vNo":"10 ","txt":"E lē o oe ea lea o lē na faapaʼumātuina le sami, o vai o le moana loloto; o lē na faia mea loloto o le sami o se auala e ui ai i luga e ua togiolaina?"},{"vNo":"11 ","txt":"O le mea lea, o le a toe foi mai e ua togiolaina a le Alii, ma o mai ma pesega i Siona; ma o le a i luga o o latou ulu le olioli ma le paia e tumau-faavavau; ma o le a latou maua le fiafia ma le olioli; o le a sola ese le faanoanoa ma le faavauvau."},{"vNo":"12 ","txt":"O Aʼu o ia; ioe, o Aʼu o ia o lē ua faamafanafana ia te oe. Faauta, o ai ea oe, ua e fefe ai i le tagata, o lē o le a oti, ma i le atalii o le tagata, o lē o le a faia ia pei o le mutia?"},{"vNo":"13 ","txt":"Ma faagaloina le Alii, o lē na faia oe, o lē na fofolaina le lagi, ma tatao faavae o le lalolagi, ma ua e fefe ai pea i aso uma, ona o le sauā o lē ua faasauā, e peiseai ua sauni o ia e faaumatia? Ma o fea ea le sauā o lē ua faasauā?"},{"vNo":"14 ","txt":"Ua faataalise le tagata faatagataotauaina ua faaaunuua, ina ia mafai ona tatalaina o ia, ma ina ia lē oti o ia i le lua, pe muta lana meaai."},{"vNo":"15 ","txt":"Peitai o Aʼu o le Alii lou Atua, o lē o ana galu na gogolo mai; o le Alii o Au o loʼu igoa lea."},{"vNo":"16 ","txt":"Ma ua Ou tuu i lou gutu aʼu upu, ma ufitia oe i le paolo o loʼu lima, ina ia mafai ona Ou faatu o le lagi ma faataatitia faavae o le lalolagi, ma fai atu ia Siona: Faauta, o oe lava o loʼu nuu."},{"vNo":"17 ","txt":"Ala mai ia, inā ala mai ia, tulai ia, E, Ierusalema e, o lē na ia inu mai le aao o le Alii le ipu o lona toasa—ua e inuina ʼalu o le ipu o le gatete ua tatau i fafo."},{"vNo":"18 ","txt":"Ma ua leai se tasi mai totonu o atalii uma na fanauina e ia e taitai ia te ia; po o se tasi na te taitai lona lima, mai atalii uma na tausi aʼe e ia."},{"vNo":"19 ","txt":"Ua o mai ia te oe ia atalii e toalua, o e o le a faanoanoa mo oe—i lou faatafunaga ma faafanoga, ma le oge ma le pelu—ma o ai o le a Ou faamafanafanaina ai oe?"},{"vNo":"20 ","txt":"Ua matapogia ou atalii, vagana ai i laua ia e toalua; ua taatitia i laua i le taulaiga o auala uma; e pei o se povi poa aivao i totonu o se upega, ua tumu i laua i le toasa o le Alii, o le aʼoaʼiga a lou Atua."},{"vNo":"21 ","txt":"O lea ia outou faalogo mai nei i le mea lenei, oe ua puapuagatia, ma ʼonā, ae lē i le uaina:"},{"vNo":"22 ","txt":"Ua faapea ona fetalai mai o lou Alii, ua aiʼoia e le Alii ma lou Atua le tagi a lona nuu; faauta, ua Ou aveesea i fafo mai lou lima le ipu o le gatete, o ʼalu o le ipu o loʼu toasa; o le a e lē toe inuina lava."},{"vNo":"23 ","txt":"Ae o le a ʼOu tuuina i lima o e e faapuapuagatia ia te oe; o e na fai atu i lou agaga: Punou i lalo, ina ia mafai ona matou ui atu ai i luga—ma sa e faataatia lou tino e pei o le eleele ma e pei o se auala ia te i latou o e na ui atu ai i luga."},{"vNo":"24 ","txt":"Ala mai ia, inā ala mai ia, ofu lou malosi, E, Siona e; laei ou ofu matagofie, E, Ierusalema e, le aai paia; ona e amata atu nei ona lē toe o mai ia te oe e ua lē peritomeina ma e ua lē mamā."},{"vNo":"25 ","txt":"Lulu ese ia le efuefu mai ia te oe; tulai ia, alala i lalo, E, Ierusalema e; tatala ese oe lava mai noataga o lou ūa, E, le afafine e o Siona ua faatagataotauaina."}]}