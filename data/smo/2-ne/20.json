{"heading":"O le faaumatiaga o Asuria o se faatusa o le faaumatiaga o e amioleaga i le taimi o le Afio Mai Faalua—E toaitiiti tagata o le a totoe pe a mavae le toe afio mai o le Alii—O le a toe foi mai i lena aso le toe vaega o Iakopo—Faatusatusa i le Isaia 10. E tusa o le 559–545 T.L.M.","prevAbbr":"2-ne","nextAbbr":"2-ne","prevNo":19,"nextNo":21,"chapterTitle":"2Nifae 20","prevTitle":"2Nifae 19","nextTitle":"2Nifae 21","verses":[{"vNo":1,"txt":"Oi talofa ia te i latou o e e faia tulafono lē amiotonu, ma e e tusia faatiga mamafa i mea ua latou faatonuina;"},{"vNo":2,"txt":"E tetee ese ai e matitiva mai le faamasinosaʼo, ma aveese ai le aiā tatau mai i e matitiva o loʼu nuu, ina ia mafai ona avea fafine ua oti a latou tane ma a latou vete, ma ina ia mafai ona latou faoa e ua aumatuā!"},{"vNo":3,"txt":"Ma o le a se mea tou te faia i le aso o le asiasiga, ma le faafanoga o le a oo mai mai le mea mamao? o ai o le a outou sosola atu i ai mo se fesoasoani? ma o fea o le a outou tuu ai lo outou mamalu?"},{"vNo":4,"txt":"A aunoa ma aʼu o le a latou ifo i lalo o ni pagota, ma o le a latou pauu i lalo o e ua fasia. E ui i ia mea uma e lē liliu ese ai lava lona toasa, ae ua faaloaloa atu pea lona aao."},{"vNo":5,"txt":"E, Asuria e, le sasa o loʼu ita, ma o le tootoo i o latou lima o lo latou ita tele lea."},{"vNo":6,"txt":"O le a Ou auina atu o ia e faasaga i se atunuu pepelo, ma o le a Ou tuu atu ia te ia se poloaiga e faasaga i le nuu o loʼu ita, ia ave e ia le vete, ma ave mea e faoa mai, ma soli i latou i lalo e pei o palapala o ala."},{"vNo":7,"txt":"E ui i lea ua lē faapea lona manatu, pe ua faapea foi le manatu o lona loto; ae o lona loto ia faaumatia ma vavae ese malo e lē toaitiiti."},{"vNo":8,"txt":"Aua ua fetalai mai o ia: Ua lē o ni tupu ea oʼu aloalii uma?"},{"vNo":9,"txt":"Ua lē pei ea Kaleno o Karekimisa? Ua lē pei ea Amato o Arepa? Ua lē pei ea Samaria o Tamaseko?"},{"vNo":10,"txt":"E pei ona faatutuina e loʼu lima malo o tupua, ma o ona tupua ta sa sili atu ia i latou o Ierusalema ma Samaria;"},{"vNo":11,"txt":"Pe Ou te lē faia ea, ia Ierusalema ma ona tupua, e pei ona Ou faia ia Samaria ma ona tupua?"},{"vNo":12,"txt":"O le mea lea o le a oo mai foi ina ua faia e le Alii lana galuega atoa i luga o le Mauga o Siona ma luga o Ierusalema, o le a Ou faasalaina le fua o le loto malosi o le tupu o Asuria, ma le faasausili o ona mata faamaualuluga."},{"vNo":13,"txt":"Ona ua fai mai o ia: O le malosi o loʼu lima ma loʼu poto na ou faia ai nei mea; ona ua ou poto; ma ua ou aveesea tuaoi o le nuu, ma gaoi o latou oloa, ma ua ou faatoilaloina e o nonofo ai e pei o se tagata toa;"},{"vNo":14,"txt":"Ma ua maua e loʼu lima oloa o le nuu e pei o se ofaga; ma e pei ona faaputuina e se tasi fua o manu o totoe, ua faapea ona ou faapotopoto le lalolagi uma; ma sa leai se tasi na sii lona apaau, pe faamaga lona gutu, pe ʼiʼi."},{"vNo":15,"txt":"Pe mimita ea le matau ia te ia lava e faasaga i lē na te ta aʼi? Pe faamaualuga ʼea le ʼili ia te ia lava e faasaga i lē na te ʼili aʼi? E peiseai e mafai e le sasa ona lulu atu o ia lava e faasaga ia i latou o e e siʼia i luga, pe e peiseai e mafai e le tootoo ona sii o ia lava i luga e peiseaʼi e lē o se laau!"},{"vNo":16,"txt":"O lea o le a auina mai ai e le Alii, le Alii o Au, i totonu o ona tagata puputa, le paʼeʼe; ma o le a faamumūina e ia se mu e pei o le mumū o se afi i lalo o lona mamalu."},{"vNo":17,"txt":"Ma o le a avea le malamalama o Isaraelu o se afi, ma lona Paia e Toatasi o se apeafi, ma o le a mumū ma o le a susunu ai ona laau talatala ma ona laau tuitui i le aso e tasi;"},{"vNo":18,"txt":"Ma o le a mu ai le matagofie o lona vaomatua, ma lona fanua uluola, o le agaga atoa ma le tino; ma o le a faapei i latou o se tagata ave-tagavai ua matapogia."},{"vNo":19,"txt":"Ma o laau e totoe i lona vaomatua o le a itiiti, e mafai e se tamaitiiti ona tusi i latou."},{"vNo":20,"txt":"Ma o le a oo mai i lena aso, o le toe vaega o Isaraelu, ma i latou e pei o e ua sao o le aiga o Iakopo, o le a lē toe faalagolago i lē na taiaina i latou, ae o le a faalagolago i le Alii, le Paia e Toatasi o Isaraelu, i le faamaoni."},{"vNo":21,"txt":"O le a toe foi mai le toe vaega, ioe, le toe vaega lava lea o Iakopo, i le Atua malosi aoao."},{"vNo":22,"txt":"Ona e ui ina pei lou nuu o Isaraelu o le oneone o le sami, ae o se toe vaega o i latou o le a foi mai; o le faatafunaga ua faatonuina o le a masuasua i le amiotonu."},{"vNo":23,"txt":"Ona o le a faia e le Alii le Atua o Au se faatafunaga, ua fuafua e oo atu i le laueleele uma."},{"vNo":24,"txt":"O lea, ua faapea ona fetalai mai o le Alii le Atua o Au: E, loʼu nuu e o e ua nonofo i Siona, aua e te fefe i le Asuria; o le a taia e ia oe i le sasa, ma o le a siʼi i luga lona tootoo ia te oe, e pei ona faia e Aikupito."},{"vNo":25,"txt":"Ona ua toe itiiti lava, ona iʼu lea o le toasa, ma loʼu ita i lo latou faafanoga."},{"vNo":26,"txt":"Ma o le a faaoso aʼe e le Alii o Au se sasa mo ia e tusa ma le fasiga o Mitiana i le papa o Oreva; ma e pei ona sa i ai lona tootoo i luga o le sami o le a faapea foi ona sii i luga e ia e pei o le ala na faia ia Aikupito."},{"vNo":27,"txt":"Ma o le a oo mai foi i lena aso o le a aveese ai lana avega mai lou tauau, ma lana amo mai lou ūa, ma o le a lepetia le amo ona o le faauuga."},{"vNo":28,"txt":"Ua sau o ia i Aiata, ua sopo atu o ia i Mekerona; ua tuu e ia ana kariota i Mekemase."},{"vNo":29,"txt":"Ua latou sopo atu i luga o le ala sopo; ua latou api i Kapa; ua fefe Ramata; ua sola Kipea o la Saulo."},{"vNo":30,"txt":"Ia sii aʼe le leo, E, le afafine e o Kali; ia faia ia lagona i Laisa, E, Anatota e."},{"vNo":31,"txt":"Ua aveese Matemena; o e o nonofo i Kipima ua latou faapotopoto faatasi i latou lava e sosola."},{"vNo":32,"txt":"Ae o le a nofo pea o ia i Nove i lena aso; o le a lulu atu lona lima e faasaga i le mauga o le afafine o Siona, le maupuʼepuʼe o Ierusalema."},{"vNo":33,"txt":"Faauta, o le Alii, o le Alii o Au, o le a ia faagataina le lala ma le mataʼutia tele; ma o e e tulaga maualuluga o le a tatuu i lalo; ma o le a faalotomaualaloina e ua faasausili."},{"vNo":34,"txt":"Ma o le a ta i lalo e ia laau filifili o le vaomatua i le uʼamea, ma o le a faapaʼūina Lepanona e se tasi malosi aoao."}]}