{"heading":"O le tovine o le Alii (o Isaraelu) o le a tuufua, ma o le a faataapeapeina ona tagata—O le a oo mai mala ia te i latou i lo latou tulaga liliuese ma faataapeapeina—O le a sisi i luga e le Alii se tagavai ma faapotopoto Isaraelu—Faatusatusa i le Isaia 5. E tusa o le 559–545 T.L.M.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2Nifae 15","verses":[{"vNo":"1 ","txt":"Ma ona Ou pese atu ai lea i laʼu pele-lelei se pese a laʼu pele, e uiga i lona tovine. Ua i ai i laʼu pele-lelei se tovine i se maupuʼepuʼe uluola tele."},{"vNo":"2 ","txt":"Ma sa ia papuipuia, ma ao ese maa na i ai, ma totō i vine ua sili ona lelei, ma fausia se olo i lona totonugalemu, ma faia ai foi se soligavine i totonu; ma sa vaavaai e ia ia fua mai ai ni vine, ma ua fua mai ai vine vao."},{"vNo":"3 ","txt":"Ma o lenei, outou e o e ua nonofo i Ierusalema, ma tama tane o Iuta, Ou te aioi atu ia te outou, faamasino mai ia te aʼu ma loʼu va ma loʼu tovine."},{"vNo":"4 ","txt":"Se a ea se isi mea sili atu sa tatau ona Ou faia i loʼu tovine Ou te lei faia i ai? O le mea lea, ina ua Ou vaavaaia ina ia fua mai ai ni vine, ua fua mai ai vine vao."},{"vNo":"5 ","txt":"Ma o lenei, o atu ia; o le a Ou taʼu atu ia te outou le mea o le a Ou faia i loʼu tovine—o le a Ou aveesea lona pa laau, ma o le a aina atoa; ma o le a Ou soloia i lalo lona puipui, ma o le a soli i lalo;"},{"vNo":"6 ","txt":"Ma o le a Ou faamaʼumauina; o le a lē teuteua pe elielia; ae o le a tutupu mai ai laau tuitui ma laau talatala; ma o le a Ou faatonu atu foi i ao ia lē to ifo i ai ni ūa i ona luga."},{"vNo":"7 ","txt":"Ona o le tovine o le Alii o Au o le aiga lea o Isaraelu, ma o tama tane o Iuta o ana laau totō ua fiafia i ai; ma sa ia vaavaai mo le faamasinotonu, ae faauta, o le sauā; mo le amiotonu, ae faauta, o le uiō."},{"vNo":"8 ","txt":"Oi talofa ia te i latou o e e soo fale i le fale, seia oo ina lē i ai se nofoaga, e mafai ona tuu ai nao i latou i le lotolotoi o le lalolagi!"},{"vNo":"9 ","txt":"Na fetalai mai le Alii o Au, i oʼu taliga, o le mea moni, e tele fale o le a tuufua, ma aai tetele ma matagofie o le a aunoa ma se e nofo ai."},{"vNo":"10 ","txt":"Ioe, e sefulu eka o le tovine o le a maua mai ai le paita e tasi, ma o le fua o le somera o le a maua mai ai le efa."},{"vNo":"11 ","txt":"Oi talofa ia te i latou o e e ala usu i le taeao, ina ia mafai ona latou saili i le ʼava malosi, o e e faia lava seia oo i le po, ma latou onanā ai i le uaina!"},{"vNo":"12 ","txt":"Ma o le napeli, ma le kitara, ma le topa, ma le fagufagu, ma le uaina e i ai ia latou ʼaiga; a ua latou lē manatu i le galuega a le Alii, pe mafaufau i le galuega a ona aao."},{"vNo":"13 ","txt":"O le mea lea, ua o atu ai loʼu nuu i le faatagataotauaina, ona ua leai so latou malamalama; ma ua matelaina o latou alii mamalu, ma ua matūtū o latou motu o tagata i le fia feinu."},{"vNo":"14 ","txt":"O le mea lea, ua faalauteleina e seoli o ia lava, ma faamaga lona gutu e aunoa ma se fuaina; ma o lo latou mamalu, ma o latou motu o tagata, ma lo latou matagofie, ma ia o lē ua olioli, o le a o ifo i ai i totonu."},{"vNo":"15 ","txt":"Ma o le a ave ifo i lalo le tagata lautele, ma o le a faalotomaualaloina le tagata malosi, ma o le a faamaualaloina mata o lē ua faamaualuga;"},{"vNo":"16 ","txt":"Ae o le Alii o Au o le a faaeaina i le faamasinotonu, ma o le Atua ua paia o le a faapaiaina i le amiotonu."},{"vNo":"17 ","txt":"Ona aai ai lea o tamai mamoe e tusa ma la latou ala masani ai, ma o nofoaga tuufua o e pepeti o le a ʼaia e tagata ese."},{"vNo":"18 ","txt":"Oi talofa ia te i latou o e ua tosoina le amioletonu i maea o le fiatagata, ma le agasala e pei o se maea toso fata taavalevale;"},{"vNo":"19 ","txt":"I e e fai mai: Ia tuu atu ia te ia ia faia faataalise, ia faavavevave lana galuega, ina ia mafai ona matou vaai i ai; ma ia tuu le lapataiga a le Paia e Toatasi o Isaraelu ia latalata mai ma oo mai, ina ia mafai ona matou iloaina."},{"vNo":"20 ","txt":"Oi talofa i e latou te taʼu le leaga o le lelei, ma le lelei o le leaga, i e e fai le pouliuli ma malamalama, ma le malamalama ma pouliuli; i e e fai le mea oona ma mea suamalie, ma mea suamalie ma mea oona!"},{"vNo":"21 ","txt":"Oi talofa i e ua popoto i o latou lava mata ma atamamai i la latou lava vaaiga!"},{"vNo":"22 ","txt":"Oi talofa i e ua malolosi e inu le uaina, ma tagata malolosi e palua le ʼava malosi;"},{"vNo":"23 ","txt":"O e e taʼuamiotonuina le amioleaga mo le taui, ma aveeseina le amiotonu a le amiotonu mai ia te ia!"},{"vNo":"24 ","txt":"O le mea lea, e pei ona ʼai e le afi tagutugutu o saito, ma mu aputi o saito i le apeafi mumū, o le a pala o latou aʼa, ma o le a lelea o latou fuga e pei o le efuefu; ona ua latou lafoai ese le tulafono a le Alii o Au, ma ua inoino i le afioga a le Paia e Toatasi o Isaraelu."},{"vNo":"25 ","txt":"O le mea lea, ua faamumū ai le toasa o le Alii i lona nuu, ma ua faaloaloa mai e ia lona aao e faasaga ia te i latou, ma ia taiaina i latou; ma sa gatete maupuʼepuʼe, ma saeia o latou tino oti i moa o alatele. E ui i nei mea uma, ua lē liliuesea lava lona toasa, ae ua faaloaloa mai pea lona aao."},{"vNo":"26 ","txt":"Ma o le a sii aʼe i luga e ia se tagavai i atunuu mai mea mamao, ma o le a faaili atu o ia ia te i latou mai tuluiga o le lalolagi; ma faauta, o le a faataalise ona latou o mai vave; e leai se tasi e vaivai pe tautevateva i totonu o i latou."},{"vNo":"27 ","txt":"E leai se tasi e tautulemoe pe moe; pe tatalaina le fusi o o latou sulugatiti, pe motusia nonoa o o latou seevae;"},{"vNo":"28 ","txt":"O e o le a maamaai a latou ufanafana, ma loloʼu a latou aufana uma, ma o le a faatusaina atigivae o a latou solofanua e pei o ni maa malō, ma o latou uili e pei o le asiosio, ma lo latou taalili e pei o se leona."},{"vNo":"29 ","txt":"O le a latou tagi taalili e pei o leona taanoa; ioe, o le a latou tagi taalili, ma taofi i manu ua latou pueina, ma ave ma le filemu, ma e leai se e laveaiina."},{"vNo":"30 ","txt":"Ma i lena aso o le a latou taalili atu ai faasaga ia te i latou e pei o le gogolo mai o le sami; ma a latou vaai atu i le laueleele, faauta, o le pogisa ma le faanoanoa, ma ua faapouliuligia le malamalama o lona lagi."}]}