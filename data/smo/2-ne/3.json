{"heading":"Sa vaai Iosefa i Aikupito i tagata sa Nifaē i se faaaliga vaaia—Sa vavalo o ia e uiga ia Iosefa Samita, le tagatavāai o aso e gata ai; e uiga ia Mose o lē o le a laveaia Isaraelu; ma e uiga i le oo mai o le Tusi a Mamona. E tusa o le 588–570 T.L.M.","prevAbbr":"2-ne","prevNo":2,"nextAbbr":"2-ne","nextNo":4,"chapterTitle":"2Nifae 3","verses":[{"vNo":"1 ","txt":"Ma o lenei, ou te tautala atu ia te oe, Iosefa, laʼu uii. Sa fanauina oe i le vao o oʼu puapuaga; ioe, o aso o loʼu faanoanoa tele na fanauina ai oe e lou tinā."},{"vNo":"2 ","txt":"Ma talosia ia faapaiaina foi e le Alii lenei laueleele mo oe, lea ua sili ona pele, mo ou tofi ma tofi o au fanau faatasi ma ou uso, mo lou saogalemu e faavavau, pe afai e te tausi i poloaiga a le Paia e Toatasi o Isaraelu."},{"vNo":"3 ","txt":"Ma o lenei, Iosefa e, laʼu uii, o lē na ou aumai i fafo o le vao o oʼu puapuaga, ia faamanuiaina lava oe e le Alii e faavavau, ona o le a lē faaumatiaina atoa au fanau."},{"vNo":"4 ","txt":"Aua faauta, o oe o le fua o oʼu sulugatiti; ma o aʼu o se e tupuga mai ia Iosefa o lē na ave faatagataotaua i Aikupito. Ma sa tetele lava feagaiga a le Alii sa faia e ia ia Iosefa."},{"vNo":"5 ","txt":"O le mea lea, sa vaai moni lava Iosefa i o tatou aso. Ma sa maua e ia se folafolaga mai le Alii, e faapea o le a faatu mai e le Alii le Atua mai le fua o ona sulugatiti se lala amiotonu i le aiga o Isaraelu; e lē o le Mesia, ae o se lala o le a faʼi ese, e ui i lea, ia manatua i feagaiga a le Alii e faapea o le a faaali mai le Mesia ia te i latou i aso e gata ai, i le agaga o le mana, e aumai ai i latou i fafo mai le pouliuli i le malamalama—ioe, i fafo mai le pouliuli natia ma i fafo o le faatagataotauaina, i le saolotoga."},{"vNo":"6 ","txt":"Ona sa molimau moni mai lava Iosefa, fai mai: O le a faatu mai e le Alii loʼu Atua se tagatavāai, o lē o le a avea ma tagatavāai filifilia i le fua o oʼu sulugatiti."},{"vNo":"7 ","txt":"Ioe, sa fai mai moni lava Iosefa: Ua faapea ona fetalai mai o le Alii ia te aʼu: O le a Ou faatu mai se tagatavāai filifilia mai le fua o ou sulugatiti; ma o le a taua tele o ia i totonu o le fua o ou sulugatiti. Ma o le a Ou tuu atu ia te ia se poloaiga ia ona faia se galuega mo le fua o ou sulugatiti, o ona uso, lea o le a aoga tele ia te i latou, e oo ina aumai ai i latou i le malamalama e uiga i feagaiga na Ou faia ma ou tamā."},{"vNo":"8 ","txt":"Ma o le a Ou tuu atu ia te ia se poloaiga ia lē faia e ia se isi lava galuega, vagana ai le galuega o le a Ou poloaiina ai o ia. Ma o le a Ou faasilisilia o ia i oʼu mata; ona o le a ia faia laʼu galuega."},{"vNo":"9 ","txt":"Ma o le a silisili o ia e pei o Mose, o lē sa Ou fai atu o le a Ou faatu mai mo outou, e laveai loʼu nuu, E, le aiga e o Isaraelu."},{"vNo":"10 ","txt":"Ma o Mose o le a Ou faatu mai, e laveai ou tagata i fafo mai le laueleele o Aikupito."},{"vNo":"11 ","txt":"Ae o le a Ou faatu mai se tagatavāai mai le fua o ou sulugatiti; ma o ia o le a Ou tuu atu i ai le mana e aumai ai laʼu upu i le fanau a ou sulugatiti—ma e lē nao mo le aumaia o laʼu upu, ua fetalai mai ai le Alii, ae mo le faatalitonuina foi o i latou i laʼu upu, lea o le a tatau ona uma ona alu atu muamua i totonu o i latou."},{"vNo":"12 ","txt":"O le mea lea, o le a tusi le fua o ou sulugatiti; ma o le a tusi foi le fua o sulugatiti o Iuta; ma o mea o le a tusia e le fua o ou sulugatiti, ma mea o le a tusia foi e le fua o sulugatiti o Iuta, o le a tutupu faatasi, e taʼusese ai mataupu sese ma tuu ai i lalo finauga, ma faatu ai le filemu i totonu o le fua o ou sulugatiti, ma aumai ai i latou i le malamalama e uiga i o latou tamā i aso e gata ai, ma i le malamalama foi o aʼu feagaiga, ua fetalai mai ai le Alii."},{"vNo":"13 ","txt":"Ma o le a faamalosia o ia mai le vaivai, i lena aso pe a amata laʼu galuega i totonu o oʼu tagata uma, i le toefuataiga o oe, le aiga e o Isaraelu, ua fetalai mai ai le Alii."},{"vNo":"14 ","txt":"Ma sa faapea ona vavalo o Iosefa, fai mai: Faauta, o lena tagatavāai o le a faamanuiaina e le Alii; ma o i latou o e e saili e faaumatia o ia o le a faatoilaloina; ona o lenei folafolaga, na ou maua mai i le Alii, e uiga i le fua o oʼu sulugatiti, o le a faataunuuina lava. Faauta, ua ou mautinoa e uiga i le faataunuuga o lenei folafolaga."},{"vNo":"15 ","txt":"Ma o lona igoa o le a faaigoa ia te aʼu; ma o le a faaigoa i le igoa o lona tamā. Ma o le a faapei o ia o aʼu; ona o le mea o le a aumai e le Alii e ala mai i lona lima, e ala i le mana o le Alii, o le a aumai ai oʼu tagata i le olataga."},{"vNo":"16 ","txt":"Ioe, sa faapea ona vavalo o Iosefa: Ua ou mautinoa e uiga i lenei mea, e pei ona ou mautinoa e uiga i le folafolaga e faatatau ia Mose; ona na fetalai mai le Alii ia te aʼu, o le a Ou faasaoina au fanau e faavavau."},{"vNo":"17 ","txt":"Ma sa fetalai mai le Alii: O le a Ou faatu mai se Mose; ma o le a Ou tuu atu ia te ia le mana i se tootoo; ma o le a Ou tuu atu ia te ia le maʼemaʼe e tusitusi. Peitai Ou te lē tatalaina lona laulaufaiva, ina ia tautala tele o ia, ona o le a Ou lē faia o ia ia malosi i le tautala. Ae o le a ʼOu tusi atu ia te ia laʼu tulafono, i le tamatamailima o loʼu lava lima; ma o le a Ou faia se failauga mo ia."},{"vNo":"18 ","txt":"Ma sa fetalai mai foi le Alii ia te aʼu: O le a Ou faatu mai se tagatavāai i le fua o ou sulugatiti; ma o le a Ou faia se failauga mo ia. Ma o aʼu, faauta, o le a Ou tuu atu ia te ia ia tusi e ia le tusitusiga a le fua o ou sulugatiti, mo le fua o ou sulugatiti; ma o le failauga o ou sulugatiti o le a ia taʼuina atu."},{"vNo":"19 ","txt":"Ma o upu o le a tusi e ia o upu ia ua tatau i loʼu poto ona oo atu i le fua o ou sulugatiti. Ma o le a peiseai e alaga mai le fua o ou sulugatiti ia te i latou mai le efuefu; ona ua Ou iloa lo latou faatuatua."},{"vNo":"20 ","txt":"Ma o le a latou alaga mai i le efuefu; ioe, le salamo i o latou uso, e oo lava i le tele o tupulaga e mavae atu mai ia te i latou. Ma o le a oo mai foi, ina o le a alu atu la latou alaga, e tusa lava ma le faigofie o a latou upu."},{"vNo":"21 ","txt":"Ona o lo latou faatuatua o le a o atu ai a latou upu mai loʼu gutu i o latou uso o e o le fua o ou sulugatiti; ma o le vaivai o a latou upu, o le a Ou faamalosia i lo latou faatuatua, e oo i le manatuaina o laʼu feagaiga na Ou faia ma ou tamā."},{"vNo":"22 ","txt":"Ma o lenei, faauta, loʼu atalii e Iosefa, sa faapea le ala na vavalo ai loʼu tamā anamua."},{"vNo":"23 ","txt":"O le mea lea, ona o lenei feagaiga, ua faamanuiaina oe; ona o le a lē faaumatiaina au fanau, ona o le a latou faalogologo i upu o le tusi."},{"vNo":"24 ","txt":"Ma o le a tulai mai i totonu o i latou se tasi ua malosi, o lē o le a ia faia mea lelei e tele, i upu ma galuega, i le avea ma auupega i aao o le Atua, ma le faatuatua tele, e fai ai mea ofoofogia tetele, ma fai ai lena mea ua silisili i le silafaga a le Atua, mo le faataunuuga o le toefuataiga o mea e tele i le aiga o Isaraelu, ma i le fanau a ou uso."},{"vNo":"25 ","txt":"Ma o lenei, amuia oe Iosefa. Faauta, ua e itiiti; o le mea lea ia e faalogo ai i upu a lou uso, o Nifae, ma o le a faapea ona faia ai ia te oe e tusa ma upu ua ou fai atu ai. Ia e manatua upu a lou tamā a oti. Amene."}]}