{"heading":"O le a avea Keriso e pei o se maa tuʼia ma se papa faatausuai—Ia saili i le Alii, a e lē o taulaitu vavalo—Liliu atu i le tulafono ma le molimau mo le taitaiga—Faatusatusa i le Isaia 8. E tusa o le 559–545 T.L.M.","prevAbbr":"2-ne","nextAbbr":"2-ne","prevNo":17,"nextNo":19,"chapterTitle":"2Nifae 18","prevTitle":"2Nifae 17","nextTitle":"2Nifae 19","verses":[{"vNo":1,"txt":"E lē gata i lea, na tulei mai le afioga a le Alii ia te aʼu: Ia e tago i se taʼai tele, ma tusia ai i se peni a le tagata, e uiga ia Maeli-sala-asa-pasa."},{"vNo":2,"txt":"Ma sa ou ave ia te aʼu ni molimau faamaoni e faamaumauina, o Uria le faitaulaga, ma Sakaria le atalii o Iperekia."},{"vNo":3,"txt":"Ma sa ou alu atu i le perofeta fafine; ma sa to o ia ma fanauina se tama tane. Ona fetalai mai lea o le Alii ia te aʼu: Faaigoa ia te ia, o Maeli-sala-asa-pasa."},{"vNo":4,"txt":"Aua faauta, o le a lē iloa e le tama ona valaau, Loʼu tamā e, ma loʼu tinā e, ae lei aveesea atu oloa o Tamaseko ma le vete a Samaria i luma o le tupu o Asuria."},{"vNo":5,"txt":"Sa toe fetalai mai foi le Alii ia te aʼu, ua faapea mai:"},{"vNo":6,"txt":"Talu ai ona ua teena e lenei nuu vai o Seloa ua tafe lemu atu, ma ua fiafia ia Resina ma le atalii o Remalia;"},{"vNo":7,"txt":"O lenei o lea, faauta, e aumai ai e le Alii i o latou luga vai o le vaitafe, e malolosi ma tele, o le tupu lava lea o Asuria ma lona mamalu uma; ma o le a sau o ia i luga o ona alavai uma, ma oso aʼe i luga o ona auvai uma."},{"vNo":8,"txt":"Ma o le a ui atu o ia ia Iuta; o le a lofia o ia ma oso i luga, seia tau lava o ia i le ūa; ma o le fālō atu o ona apaau o le a faatumulia ai le lautele o lou laueleele, E, Emanuelu e."},{"vNo":9,"txt":"E, outou tagata e, tou te aufaatasi, ae o le a nutipalaina lava outou; ma uaʼi mai taliga o outou uma o i atunuu mamao; fufusi ia te outou lava, ae o le a nutipalaina lava outou; fufusi ia te outou lava, ae o le a nutipalaina lava outou."},{"vNo":10,"txt":"Taupulepule faatasi, ae o le a fai ma meanoa; fai atu le upu, ae o le a lē tu; ona ua faatasi le Atua ma i matou."},{"vNo":11,"txt":"Ona sa faapea ona fetalai mai o le Alii ia te aʼu ma le lima malosi, ma faatonu mai ia te aʼu e lē tatau ona ou savali i le ala o lenei nuu, ua fetalai mai:"},{"vNo":12,"txt":"Aua tou te fai atu, O se ʼauʼaufaatasi, ia i latou uma o le a fai atu i ai i lenei nuu, O se auaufaatasi; pe tou te fefefe i lo latou fefefe, pe tou te matataʼu."},{"vNo":13,"txt":"Ia outou faapaia le Alii lava ia o Au, ma avea o ia ma o outou fefe, ma avea o ia ma o outou mataʼu."},{"vNo":14,"txt":"Ma o le a avea o ia ma malu; ae mo se maa tuʼia, ma se papa faatausuai i aiga uma e lua o Isaraelu, ma mo se mailei ma se matasele i e e nonofo i Ierusalema."},{"vNo":15,"txt":"Ma e toatele e i totonu o i latou o le a tautevateva ma pauu, ma tuʼimomomoina, ma maileia, ma avea."},{"vNo":16,"txt":"Fusi le molimau, faamau le tulafono i totonu o oʼu soo."},{"vNo":17,"txt":"Ma o le a ou faatalitali i le Alii, o lē ua ia natia ona fofoga mai le aiga o Iakopo, ma o le a ou vaavaai mo ia."},{"vNo":18,"txt":"Faauta, o aʼu ma le fanau ua foaiina mai e le Alii ia te aʼu ua fai mo faailoga ma mea e ofo ai i Isaraelu mai le Alii o Au, o lē ua afio i le Mauga o Siona."},{"vNo":19,"txt":"Ma a latou fai mai ia te outou: Saili atu ia te i latou ua i ai aitu vavalo, ma taulaitu o e e tilotilo ma memumemu—pe lē tatau ea i se nuu ona saili atu i lo latou Atua mo e o ola ia faalogo mai e ua oti?"},{"vNo":20,"txt":"I le tulafono ma le molimau; ma afai latou te lē tautatala e tusa ma lenei upu, ua latou lē tautatala faapea ona ua leai se malamalama ua ia te i latou."},{"vNo":21,"txt":"Ma o le a latou ui atu ai i puapuaga faigata ma le fia aai; ma o le a oo mai foi a latou fia aai, o le a latou faasiasia ma fetuu lo latou tupu ma lo latou Atua, ma vaai i lugā."},{"vNo":22,"txt":"Ma o le a latou vaai atu i le lalolagi ma vaai i faalavelave, ma le pogisa, le nenefu o le atuatuvale, ma o le a tutulia i le pouliuli."}]}