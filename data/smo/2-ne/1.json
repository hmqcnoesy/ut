{"heading":"Ua vavalo Liae e uiga i se laueleele o le saolotoga—O le a faataapeapeina ma fasia ana fanau pe afai latou te teena le Paia e Toatasi o Isaraelu—Ua ia apoapoaia ona atalii ia oofu i le ofutau o le amiotonu. E tusa o le 588–570 T.L.M.","sectionHeading":"O se tala i le maliu o Liae. Ua fouvale uso o Nifae ia te ia. Ua lapataia Nifae e le Alii ia alu ese atu i le vao. O ana malaga i le vao, ma isi mea faapena.","prevAbbr":"1-ne","prevNo":22,"nextAbbr":"2-ne","nextNo":2,"chapterTitle":"2Nifae 1","verses":[{"vNo":"1 ","txt":"Ma o lenei sa oo ina ua uma ona faaiu e aʼu, o Nifae, le aoaoga o oʼu uso, sa tautala atu foi lo matou tamā, o Liae, ia te i latou i mea e tele, ma toe faamanatu atu ia te i latou, mea tetele na faia e le Alii mo i latou i le aumaia o i latou i fafo mai le laueleele o Ierusalema."},{"vNo":"2 ","txt":"Ma sa ia tautala atu ia te i latou e uiga ia latou fouvalega i luga o le vasa, ma le alofa mutimutivale o le Atua i le faasaoina o o latou ola, sa lē tofatumoanaina ai i latou i le sami."},{"vNo":"3 ","txt":"Ma sa ia tautala atu foi ia te i latou e uiga i le laueleele o le folafolaga, lea ua latou maua—i le alofa mutimutivale tele o le Alii i le lapataiina o i matou e tatau ona matou sosola i fafo mai le laueleele o Ierusalema."},{"vNo":"4 ","txt":"Aua faauta, sa fai mai o ia, sa ou vaai i se faaaliga vaaia, lea ua ou iloa ai ua faaumatia Ierusalema; ma a na tatou nonofo ai pea i Ierusalema po ua tatou fano foi."},{"vNo":"5 ","txt":"Peitai, sa fai mai o ia, e ui i o tatou puapuaga, ua tatou maua se laueleele o le folafolaga, o se laueleele ua sili ona lelei i isi laueleele uma; o se laueleele na osifeagaiga ai le Alii le Atua ma aʼu e avea o se laueleele mo le tofi o aʼu fanau. Ioe, ua osifeagaiga mai e le Alii lenei laueleele ia te aʼu, ma aʼu fanau e faavavau, ma i latou uma foi o e e taitai ese i fafo mai isi atunuu e le aao o le Alii."},{"vNo":"6 ","txt":"O le mea lea, o aʼu o Liae, ou te vavalo atu e tusa ma galuega a le Agaga ua i totonu ia te aʼu, o le a leai se tasi e sau i lenei laueleele vagana ai e aumai i ai i latou e le aao o le Alii."},{"vNo":"7 ","txt":"O le mea lea, ua faapaiaina lenei laueleele mo ia o lē e aumai i ai e ia. Ma afai latou te auauna atu ia te ia e tusa ma poloaiga ua ia tuuina mai, o le a avea ma laueleele o le saolotoga ia te i latou; o le mea lea, e lē aveifoa lava i latou i lalo i le faatagataotauaina; afai e ave ifo i latou i lalo i le faatagataotauaina, e ave ifo ona o le amioletonu; ona afai e faateteleina le amioletonu o le a fetuuina le laueleele ona o i latou, ae o le a faamanuiaina e faavavau mo e amiotonu."},{"vNo":"8 ","txt":"Ma faauta, o le poto ua tatau ai ona taofia o lenei laueleele mai i le iloa e isi atunuu; aua faauta, a iloa e isi atunuu, o le a faatumulia le laueleele i atunuu e tele, o le a leai ai se mea e fai mo se tofi."},{"vNo":"9 ","txt":"O le mea lea, o aʼu, o Liae, ua ou maua se folafolaga, o le tulaga e oo i ai le tausiga o ana poloaiga e i latou o e o le a aumai i fafo o le laueleele o Ierusalema e le Alii le Atua, o le a manuia i latou i luga o lenei laueleele; ma o le a taofia i latou mai i le iloa e isi atunuu uma, ina ia latou maua lenei laueleele mo i latou lava. Ma afai o le a latou tausia ana poloaiga o le a faamanuiaina i latou i luga o lenei laueleele, ma o le a leai se tasi e faalavelave ia te i latou, pe aveesea le laueleele o lo latou tofi; ma o le a latou nonofo saogalemu ai e faavavau."},{"vNo":"10 ","txt":"Ae faauta, a oo mai le taimi e faaitiitia ai i latou i le lē talitonu, ina ua uma lea ona latou maua o faamanuiaga tetele naʼuā mai le aao o le Alii—i le maua lea o se malamalama e uiga i le foafoaga o le lalolagi, ma tagata uma, ma iloa galuega tetele ma ofoofogia a le Alii mai le foafoaga o le lalolagi; ma le tuuina mai o le mana ia te i latou e fai ai mea uma i le faatuatua; ma le mauaina o poloaiga uma mai le amataga, ma le aumaia o i latou i lenei laueleele peleina o le folafolaga e lona agalelei e lē gata—faauta, ou te fai atu, afai e oo mai le aso latou te teena ai le Paia e Toatasi o Isaraelu, le Mesia moni, lo latou Togiola ma lo latou Atua, faauta, o le a oo mai i o latou luga faamasinoga a ia o lē ua tonu."},{"vNo":"11 ","txt":"Ioe, o le a aumai e ia isi atunuu ia te i latou, ma o le a ia tuu atu ia te i latou le mana, ma o le a ia aveese mai ia te i latou laueleele ua latou maua, ma o le a ia faia ia faataapeapeina i latou ma fasia."},{"vNo":"12 ","txt":"Ioe, aʼo solo atu le tasi tupulaga i le isi tupulaga, o le a i ai le faamasaa toto, ma asiasiga tetele i totonu ia te i latou; o le mea lea, oʼu atalii e, ou te manao ai ia outou manatua; ioe, ou te manao ia outou faalogologo mai i aʼu upu."},{"vNo":"13 ","txt":"E, pe a na outou ala mai; ala mai i le moe gase, ioe, mai le moe lava o seoli, ma lulu ese filifili leaga matautia ua noatia ai outou, o filifili lava ia e noatia ai le fanauga a tagata, ia ua aveese atu ai faatagataotaua i latou i lalo i le to faavavau o le pagatia ma le malaia."},{"vNo":"14 ","txt":"Ala mai ia! ma tutulai mai i le efuefu, ma faalogo mai i upu a se matua tetete, o lē ua lata ona outou faataatia i lalo lona tino i totonu o le tuugamau malulu ma ligoligoa, e lē mafai e se tagata malaga ona toe foi mai ai; toe o ni aso ona ou alu ai lea i le ala o le lalolagi uma."},{"vNo":"15 ","txt":"Ae faauta, ua togiolaina loʼu agaga mai seoli e le Alii; ua ou vaai i lona mamalu, ma ua siosiomia aʼu e faavavau i aao o lona alofa."},{"vNo":"16 ","txt":"Ma ou te manao ia outou manatua e tausi i tulafono ma faamasinoga a le Alii; faauta, o le mea lenei sa sili ona popole i ai loʼu agaga mai le amataga."},{"vNo":"17 ","txt":"Sa mamafa tele loʼu loto i le faanoanoa mai lea taimi i lea taimi, ona sa ou fefe, neʼi afio mai le Alii lo outou Atua i o outou luga i le atoatoa o lona toasa ona o le maaa o o outou loto, ina ia vavae ese outou ma faaumatia e faavavau;"},{"vNo":"18 ","txt":"Pe, neʼi oo mai se fetuu i o outou luga mo le va o tupulaga e tele; ma asia ai outou i le pelu, ma i le oge, ma inosia, ma taitaiina ai outou e tusa ma le loto ma le faatagataotauaina a le tiapolo."},{"vNo":"19 ","txt":"E, oʼu atalii e, pe a na lē mafai ona oo mai o nei mea i o outou luga, ae ia mafai ona avea o outou ma tagata sili ona lelei ma faapitoa o le Alii. Ae faauta, ia faia lava lona finagalo; ona o ona ala e amiotonu e faavavau."},{"vNo":"20 ","txt":"Ma ua fetalai mai o ia e faapea: O le tulaga e oo i ai la outou tausiga o aʼu poloaiga o le a outou manuia i le laueleele; ae afai tou te lē tausi i aʼu poloaiga o le a vavae ese outou mai oʼu luma."},{"vNo":"21 ","txt":"Ma o lenei, ina ia olioli loʼu agaga ia te outou, ma ina ia tuua e loʼu loto lenei lalolagi i le fiafia ona o outou, ina ia lē aveifoa aʼu i lalo i le tuugamau i le faavauvau ma le faanoanoa, tutulai ia mai i le efuefu, oʼu atalii e, ma ia faatamatane, ma mauaʼi i le mafaufau e tasi ma le loto e tasi, ma lotogatasi i mea uma, ina ia outou lē o ifo i lalo i le faatagataotauaina;"},{"vNo":"22 ","txt":"Ina ia lē fetuuina outou i se fetuu tiga; o lenei foi, ina ia outou lē aumai i o outou luga le lē fiafia o le Atua faamasinotonu, e faaumatia ai, ioe, le faaumatiaga lava lea e faavavau o le agaga atoa ma le tino."},{"vNo":"23 ","txt":"Ala mai ia, oʼu atalii e; oofu i le ofutau o le amiotonu. Lulu ese filifili ua noatia ai outou, ma o mai i fafo o le pouliuli, ma tutulai mai i le efuefu."},{"vNo":"24 ","txt":"ʼAua le toe fouvale i lo outou uso; o lē ua mamalu ana vaaiga, ma o lē sa tausia poloaiga mai le taimi na tatou tuua ai Ierusalema; ma o lē ua avea o se auupega i aao o le Atua, i le aumaia o i tatou i le laueleele o le folafolaga; aua a na leai o ia, po ua tatou fano i le fia aai i le vao; e ui i lea, sa outou saili e aveese lona ola; ioe, sa mafatia o ia i le faanoanoa tele ona o outou."},{"vNo":"25 ","txt":"Ma ua ou fefe tele ma gatete ona o outou, neʼi toe mafatia o ia; aua faauta, ua outou tuuaʼi o ia e faapea ua saili e ia le mana ma le pule i luga o outou; peitai ua ou iloa sa lei saili o ia mo le mana po o le pule i luga o outou, ae ua saili e ia le mamalu o le Atua, ma lo outou lava manuia e faavavau."},{"vNo":"26 ","txt":"Ma sa outou muimui ona ua tautala manino atu o ia ia te outou. Ua outou fai mai ua ia faaaoga upu matuitui; ua outou fai mai ua ita o ia ia te outou; ae faauta, o le matuitui o ana upu o le matuitui lea o le mana o le afioga a le Atua, lea sa ia te ia; ma o le mea lea ua outou taʼua o le ita, o le upumoni lea, e tusa ma le upumoni ua i ai i le Atua, lea sa lē mafai e ia ona taofi, na faailoa atu ai ma le lotoa e uiga ia outou amioletonu."},{"vNo":"27 ","txt":"Ma e tatau ona i ai ia te ia le mana o le Atua, e oo i lona poloaiina o outou ia outou usiusitai. Ae faauta, e lē o ia, ae o le Agaga o le Alii lea sa ia te ia, lea sa tatalaina lona gutu e tautala atu ai sa lē mafai e ia ona tapunia."},{"vNo":"28 ","txt":"Ma o lenei loʼu atalii e, Lamana, ma Lemuelu foi ma Sama, ma oʼu atalii foi o atalii o Isamaeli, faauta, afai tou te faalogologo i le leo o Nifae tou te lē fano. Ma afai tou te faalogologo ia te ia, ou te tuu atu ia te outou se faamanuiaga, ioe, laʼu faamanuiaga muamua lava."},{"vNo":"29 ","txt":"Ae afai tou te lē faalogologo ia te ia ou te aveese laʼu faamanuiaga muamua, ioe, laʼu faamanuiaga lava, ma o le a mau i luga o ia."},{"vNo":"30 ","txt":"Ma o lenei, Sorama e, ou te tautala atu ia te oe: Faauta, o oe o le auauna a Lapana; e ui i lea, ua aumai oe i fafo o le laueleele o Ierusalema, ma ua ou iloa o oe o se uo moni i loʼu atalii, o Nifae, e faavavau."},{"vNo":"31 ","txt":"O le mea lea, ona o lou faamaoni o le a faamanuiaina ai au fanau faatasi ma ana fanau, o le a faafualoa ona latou nonofo i le laueleele lenei i le manuia; ma e leai se mea, vagana ai le amioletonu i totonu o i latou, e lepetia pe faalavelavea ai lo latou manuia i luga o lenei laueleele e faavavau."},{"vNo":"32 ","txt":"O le mea lea, afai e te tausi i poloaiga a le Alii, ua faapaiaina e le Alii le laueleele lenei mo le saogalemu o au fanau faatasi ma fanau a loʼu atalii."}]}