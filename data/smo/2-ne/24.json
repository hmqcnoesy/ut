{"heading":"O le a faapotopotoina Isaraelu ma o le a fiafia i le malologa faameleniuma—Sa tuli ese Lusifelo mai le lagi ona o le fouvale—O le a manumalo Isaraelu ia Papelonia (le lalolagi)—Faatusatusa i le Isaia 14. E tusa o le 559–545 T.L.M.","prevAbbr":"2-ne","nextAbbr":"2-ne","prevNo":23,"nextNo":25,"chapterTitle":"2Nifae 24","prevTitle":"2Nifae 23","nextTitle":"2Nifae 25","verses":[{"vNo":1,"txt":"Ona o le a alofa mutimutivale le Alii ia Iakopo, ma o le a filifilia pea e ia Isaraelu, ma faatutu i latou i lo latou lava laueleele; ma o le a tuufaatasi tagata ese ma i latou, ma o le a latou pipii atu i le aiga o Iakopo."},{"vNo":2,"txt":"Ma o le a ave i latou e tagata ma aumai i latou i lo latou nofoaga; ioe, mai mea mamao e oo atu i tuluiga o le lalolagi; ma o le a latou toe foi atu i o latou laueleele o le folafolaga. Ma o le a maua i latou e le aiga o Isaraelu, ma o le a avea le laueleele o le Alii mo auauna tane ma auauna fafine; ma o le a latou ave faatagataotaua i latou o e sa latou nonofo faatagataotaua ai; ma o le a latou pule i e sa faasauā ia te i latou."},{"vNo":3,"txt":"Ma o le a oo mai foi i lena aso, o le a tuu atu ai e le Alii ia te oe le malologa, mai lou faanoanoa, ma mai lou mataʼu, ma mai le nofopologa faigata sa faamalosia ai oe ia e auauna atu."},{"vNo":4,"txt":"Ma o le a oo mai foi i lena aso, o le a e ave ai le faataoto lenei e faasaga i le tupu o Papelonia, ma fai atu: Ua matua taofia lē ua faasauā, ua uma atu le aai auro!"},{"vNo":5,"txt":"Ua gausia e le Alii le sasa a e amioleaga, o tootoo o e pule."},{"vNo":6,"txt":"O lē na ia taiaina le nuu i le toasa i le ta e lē aunoa, o ia o lē na pulea atunuu i le sauā, ua sauaina, ma ua leai se e taofia."},{"vNo":7,"txt":"Ua mapu le lalolagi atoa, ma ua filemu; ua latou alalaga i pesega."},{"vNo":8,"txt":"Ioe, ua olioli perosi ia te oe, ma arasi foi o Lepanona, ua fai mai: Talu ai ona ua faataatia oe i lalo ua leai se tuulaau e sau e faasaga mai ia te i matou."},{"vNo":9,"txt":"Ua maeʼe seoli mai lalō ia te oe e faafetaiaʼi oe i lou alu atu; ua faaoso e ia e ua oti ia te oe, o alii sili uma lava ia o le lalolagi; ua faatutulai aʼe e ia mai o latou nofoalii tupu uma o atunuu."},{"vNo":10,"txt":"O le a latou tautatala uma mai ma fai mai ia te oe: Po ua e vaivai ea foi e pei o i matou? Po ua avea ea oe e pei o i matou?"},{"vNo":11,"txt":"O lou mamalu ua ave ifo i lalo i le tuugamau; ua lē toe faalogoina le leo o au napeli; ua fola ilo i ou lalo ifo, ma ua ufitia oe i ilo."},{"vNo":12,"txt":"Ua e paʼū ifo lava mai le lagi, E, Lusifelo e, le atalii o le taeao! Ua tatuu lava oe i lalo i le eleele, o lē sa faavaivaia atunuu!"},{"vNo":13,"txt":"Ona sa e fai ifo i lou loto: O le a ʼou alu aʼe i le lagi, o le a ou sii loʼu nofoalii i luga aʼe o fetu a le Atua; o le a ou nofo foi i le mauga o le faapotopotoga, i ʼaupito o matu;"},{"vNo":14,"txt":"O le a ou alu i luga aʼe o ao maualuluga; o le a avea aʼu e pei o le Silisiliese."},{"vNo":15,"txt":"Peitai o le a ave ifo lava oe i lalo i seoli, i ʼaupito o le lua."},{"vNo":16,"txt":"O i latou o e vaai mai ia te oe o le a pulatoa ia te oe, ma o le a mafaufau ia te oe, ma o le a fai mai: O le tagata ea lenei na ia faagateteina le lalolagi, na ia luluina malo?"},{"vNo":17,"txt":"Ma na ia faia le lalolagi ia pei o se vaomatua, ma faaumatia ona aai, ma lē tatalaina le fale o ana pagota?"},{"vNo":18,"txt":"O tupu uma o atunuu, ioe, o i latou uma lava, ua taooto i le mamalu, i latou taitoatasi i lona lava fale."},{"vNo":19,"txt":"Ae ua tuli ese oe mai lou tuugamau e pei o se lala ua inosia, ma o le toe vaega o i latou ua fasiotia, ua tutuʼia i se pelu, o e e o ifo i lalo i maa o le lua; e pei o se tino-oti ua soli i lalo o vae."},{"vNo":20,"txt":"O le a le tuufaatasia oe ma i latou i le tanuga, ona ua e faaumatia lou laueleele ma fasioti lou nuu; o le a le lauiloa lava le fanau a e e fai-mea-leaga."},{"vNo":21,"txt":"Ia saunia le fasiga o lana fanau mo amioletonu a o latou tamā, ina ia latou lē tutu aʼe, pe latou te maua le laueleele, pe latou te faatumuina luga o le lalolagi i aai."},{"vNo":22,"txt":"Ona o le a Ou tu atu e faasaga ia te i latou, ua fetalai mai ai le Alii o Au, ma vavae ese mai Papelonia le igoa, ma le toe vaega, ma le atalii, ma le atalii-o-le-uso, ua fetalai mai ai le Alii."},{"vNo":23,"txt":"O le a Ou faia foi ia fai mo kifota, ma vai lepa; ma o le a Ou tafia i le salu o le faafanoga, ua fetalai mai ai le Alii o Au."},{"vNo":24,"txt":"Ua tauto le Alii o Au, ua fetalai mai: E moni e pei lava ona Ou manatu i ai, e faapea lava ona faataunuuina; ma e pei ona Ou fuafuaina, o le a faapea lava ona faamautuina—"},{"vNo":25,"txt":"O le a Ou aumai le Asuria i loʼu laueleele, ma soli o ia i lalo o vae i luga o oʼu mauga; ona alu ese atu ai lea o lana amo mai ia te i latou, ma alu ese atu lana avega mai i o latou tauʼau."},{"vNo":26,"txt":"O le faamoemoe lenei ua faamoemoeina i luga o le lalolagi atoa; ma o le aao lenei ua faaloaloa atu i luga o atunuu uma."},{"vNo":27,"txt":"Ona ua faamoemoeina e le Alii o Au, ma o ai na te talafuaina? Ma ua faaloaloa atu lona aao, ma o ai na te liliuina i tua?"},{"vNo":28,"txt":"O le tausaga na maliu ai le tupu o Aasa na i ai lenei avega."},{"vNo":29,"txt":"Aua e te olioli, Filisitia uma e, ona ua gausia le tootoo o lē na taiaina oe; ona o le a sau mai le aʼa o le gata se gata uogo, ma o lona fua o se gata lele mumū."},{"vNo":30,"txt":"Ma o le a ʼai le ulumatua a lē ua mativa, ma o le a taoto i le saogalemu lē ua lē tagolima; ma o le a Ou tape lou aʼa i le oge, ma o le a fasia e ia lou toe vaega."},{"vNo":31,"txt":"Uiō ia, E, le faitotoa e; tagi ia, E, le aai e; o oe, Filisitia uma e, ua soloia; ona o le a sau mai matu se asu, ma o le a leai se tasi o le a nao ia lava i ona taimi atofaina."},{"vNo":32,"txt":"Ona a lea o se tali a avefeau o atunuu? Ua faavaeina e le Alii Siona, ma o e matitiva o lona nuu o le a faalagolago i ai."}]}