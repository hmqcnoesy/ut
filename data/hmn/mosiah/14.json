{"heading":"Yaxayas hais txog tus Mexiyas—Mexiyas txoj kev txo hwj chim thiab tej kev txom nyem tau raug tsa cia—Nws muab nws tus kheej ua ib qho kev txi rau txoj kev txhaum thiab ua kev pab rau cov neeg ua txhaum—Piv rau Yaxayas 53. Kwv yees li 148 xyoo ua ntej yug Yexus.","prevAbbr":"mosiah","prevNo":13,"nextAbbr":"mosiah","nextNo":15,"chapterTitle":"Mauxiyas 14","verses":[{"vNo":"1 ","txt":"Muaj tseeb tiag, Yaxayas tau hais tias: Leej twg tau ntseeg peb tej kev tshaj tawm, thiab tus Tswv txhais caj npab tau taw rau leej twg?"},{"vNo":"2 ","txt":"Vim nws yuav loj hlob ntawm nws zoo li ib tsob nroj mos, thiab zoo li ib tug cag uas tawm hauv tej av qhuav tuaj; nws tsis muaj qauv los sis tsis muaj kev zoo nkauj; thiab thaum peb pom nws tsis muaj ib qho zoo nkauj uas peb xav tau nws li."},{"vNo":"3 ","txt":"Nws raug tib neeg tsis quav ntsej thiab tsis lees yuav; yog ib tug neeg uas muaj kev nyuaj siab, thiab paub txog kev tu siab; thiab peb nraim peb tej ntsej muag rau nws; nws tau raug tsis quav ntsej, thiab peb xav tsis txog nws."},{"vNo":"4 ","txt":"Nws tau tiv peb tej kev nyuaj siab, thiab ris peb tej kev txom nyem tiag li; tiam sis peb tseem tau ntxiv mob rau nws raug mob, raug txim los ntawm Vajtswv, thiab raug kev txom nyem."},{"vNo":"5 ","txt":"Tiam sis nws tau raug mob rau peb tej kev txog txhaum, nws raug doog ntshav rau peb tej kev tsis ncaj ncees; txoj kev qhuab ntuas ntawm peb txoj kev thaj yeeb twb nyob rau saum nws; thiab nrog nws tej tawv nqaij txaij peb raug kho zoo."},{"vNo":"6 ","txt":"Peb tag nrho, zoo li tej yaj, uas tau mus yuam kev lawm; peb txhua tus tau tig mus rau nws tus kheej txoj kev; thiab tus Tswv tau muab tag nrho peb tej kev tsis ncaj ncees tso rau saum nws."},{"vNo":"7 ","txt":"Nws tau raug nyuaj siab, thiab nws tau raug txom nyem, tiam sis nws twb tsis qhib nws lub qhov ncauj; nws raug coj yam li tus me nyuam yaj mus rau tus neeg tua yaj, thiab yam li ib tug yaj ruam uas coj mus rau nws tej neeg laws tawv yaj es nws thiaj tsis qhib nws lub qhov ncauj."},{"vNo":"8 ","txt":"Nws tau raug coj tawm hauv qhov taub thiab hauv kev txiav txim; thiab leej twg yuav tshaj nws tiam neeg? Vim nws tau raug faib tawm ntawm lub teb chaws ntawm cov neeg muaj sia; vim tej kev txog txhaum ntawm kuv cov neeg nws thiaj tau raug tuag."},{"vNo":"9 ","txt":"Thiab nws tau mus rau nws lub qhov ntxa nrog cov neeg phem, thiab nrog cov neeg nplua nuj nyob hauv nws txoj kev tuag; vim nws tsis tau ua phem dab tsi, thiab tsis muaj ib lo lus dag ntxias nyob hauv nws lub qhov ncauj."},{"vNo":"10 ","txt":"Tiam sis qhov ntawd zoo tus Tswv siab kom nws doog ntshav; nws tau muab nws tso rau hauv txoj kev nyuaj siab; thaum nej yuav muab nws tus kheej txi rau txoj kev txhaum nws yuav pom nws tej xeeb leej xeeb ntxwv, nws yuav ua kom nws lub neej ntev, thiab tus Tswv txoj kev zoo siab yuav huaj vam nyob hauv nws tes."},{"vNo":"11 ","txt":"Nws yuav pom txoj kev txom nyem ntawm nws tus kheej, thiab yuav raug txaus siab; los ntawm nws txoj kev txawj ntse kuv tus tub qhe ncaj ncees yuav kho tau ntau tus kom ncaj; vim nws yuav ris lawv tej kev tsis ncaj ncees."},{"vNo":"12 ","txt":"Yog li ntawd kuv puas yuav faib ib qho rau nws nrog tus uas muaj hwj chim, thiab nws yuav faib tej ntawd rau cov uas muaj zog; vim nws tau nchuav nws tus kheej rau hauv txoj kev tuag; thiab nws tau raug suav nrog cov neeg ua txhaum; thiab nws tau ris ntau tus tej kev txog txhaum, thiab ua kev pab rau tej neeg ua txog txhaum."}]}