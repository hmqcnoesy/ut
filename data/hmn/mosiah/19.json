{"heading":"Khede-oos nrhiav muab vaj ntxwv Nau-as tua—Cov Neeg Lamas tuaj txeeb thaj av—Vaj ntxwv Nau-as raug txoj kev tuag ntawm hluav taws—Leehais kav li ib tug huab tais uas yuav tsum tau them se. Kwv yees li 145–121 xyoo ua ntej yug Yexus.","prevAbbr":"mosiah","prevNo":18,"nextAbbr":"mosiah","nextNo":20,"chapterTitle":"Mauxiyas 19","verses":[{"vNo":"1 ","txt":"Thiab tau muaj tias vaj ntxwv cov tub rog tau rov qab los, tau mus nrhiav tus Tswv cov neeg tsis pom dab tsi."},{"vNo":"2 ","txt":"Thiab nim no saib seb, vaj ntxwv tej tub rog tsawg, vim nws tau tsawg tuaj, thiab tau pib muaj kev sib faib ntawm cov neeg uas tseem nyob."},{"vNo":"3 ","txt":"Thiab feem uas tsawg tau pib hais lus tawm tsam rau vaj ntxwv, thiab tau pib muaj kev sib cav sib ceg hnyav nyob hauv lawv."},{"vNo":"4 ","txt":"Thiab nim no tau muaj ib tug txiv neej nyob hauv lawv uas muaj npe hu ua Khede-oos, thiab nws tau yog ib tug txiv neej muaj zog thiab ib tug yeeb ncuab rau vaj ntxwv, yog li ntawd nws tau rho nws rab ntaj, thiab tau cog lus nyob hauv nws txoj kev npau taws tias nws yuav muab vaj ntxwv tua."},{"vNo":"5 ","txt":"Thiab tau muaj tias nws tau nrog vaj ntxwv sib tawm tsam; thiab thaum vaj ntxwv tau pom tias nws kov yuav yeej nws, nws tau tso tes plhuav thiab khiav thiab mus rau saum tus pej thuam uas nyob ze lub tuam tsev."},{"vNo":"6 ","txt":"Thiab Khede-oos tau raws nws qab thiab tseem yuav luag mus rau saum tus pej thuam mus muab vaj ntxwv tua, thiab vaj ntxwv tau tsa nws qhov muag ntsia ib puag ncig mus rau lub nroog Seloos, thiab saib seb, tej tub rog ntawm cov Neeg Lamas twb tuaj nyob hauv tej ciaj ciam ntawm daim av."},{"vNo":"7 ","txt":"Thiab nim no vaj ntxwv quaj qw nrov nrov nyob hauv txoj kev mob ntawm nws lub siab, hais tias: Khede-oos, txhob tua kuv, vim cov Neeg Lamas twb tuaj rau saum peb lawm, thiab lawv yuav ua kom peb puas tsuaj; muaj tseeb tiag, lawv yuav ua kom kuv cov neeg puas tsuaj."},{"vNo":"8 ","txt":"Thiab nim no vaj ntxwv twb tsis txhawj txog nws cov neeg npaum li nws txhawj txog nws tus kheej txoj sia; txawm li ntawd los, Khede-oos tseem tau tseg nws txoj sia."},{"vNo":"9 ","txt":"Thiab vaj ntxwv tau txib cov neeg tias kom lawv yuav tsum khiav ua ntej cov Neeg Lamas, thiab nws tus kheej tau mus ua ntej lawv, thiab lawv tau khiav mus rau hauv hav zoov, nrog lawv tej poj niam thiab lawv tej me nyuam."},{"vNo":"10 ","txt":"Thiab tau muaj tias cov Neeg Lamas tau caum lawv, thiab txhom tau lawv, thiab tau pib muab lawv tua."},{"vNo":"11 ","txt":"Nim no tau muaj tias vaj ntxwv tau txib lawv tias tag nrho cov txiv neej yuav tsum tso lawv tej poj niam thiab tej me nyuam tseg, thiab khiav ua ntej cov Neeg Lamas."},{"vNo":"12 ","txt":"Nim no tau muaj ntau leej uas tsis kam tso lawv tseg, tiam sis yeem nyob thiab piam sij nrog lawv. Thiab cov seem tshuav ces tau ncaim lawv tej poj niam thiab lawv tej me nyuam thiab tau khiav lawm."},{"vNo":"13 ","txt":"Thiab tau muaj tias cov uas tau nyob nrog lawv tej poj niam thiab lawv tej me nyuam tau kom lawv tej ntxhais uas zoo nkauj yuav tsum sawv tom hauv ntej thiab thov cov Neeg Lamas xwv kom lawv tsis txhob muab lawv tua."},{"vNo":"14 ","txt":"Thiab tau muaj tias cov Neeg Lamas tau muaj kev hlub rau lawv, vim lawv tau raug zoo siab nrog txoj kev zoo nkauj ntawm lawv cov poj niam."},{"vNo":"15 ","txt":"Yog li ntawd cov Neeg Lamas tau tseg lawv txoj sia, thiab tau txhom lawv thiab tau cab lawv rov qab los rau thaj av Nifais, thiab muab thaj av rau lawv ua noj ua haus, yog hais tias lawv yuav muab vaj ntxwv Nau-as mus rau hauv cov Neeg Lamas tes, thiab muab lawv tej khoom, ib nrab kiag ntawm tag nrho tej uas lawv muaj, ib nrab ntawm lawv tej kub, thiab lawv tej nyiaj dawb, thiab tag nrho lawv tej khoom uas muaj nuj nqis, thiab li no lawv yuav tsum tau them se rau cov Neeg Lamas tus vaj ntxwv xyoos dhau xyoos."},{"vNo":"16 ","txt":"Thiab nim no tus vaj ntxwv cov tub muaj ib tug nyob nrog lawv cov uas tau raug txhom, uas npe hu ua Leehais."},{"vNo":"17 ","txt":"Thiab nim no Leehais tau xav kom nws txiv tsis txhob raug puas tsuaj; txawm li ntawd los, Leehais yeej tsis hnov qab txog nws txiv tej kev tsis ncaj ncees, nws tus kheej yog ib tug neeg ncaj."},{"vNo":"18 ","txt":"Thiab tau muaj tias Khede-oos tau xa neeg mus rau hauv hav zoov ntsiag to, mus nrhiav vaj ntxwv thiab cov uas tau nrog nws. Thiab tau muaj tias lawv tau ntsib cov neeg hauv hav zoov, tag nrho tsuas yog tus vaj ntxwv thiab nws cov pov thawj xwb."},{"vNo":"19 ","txt":"Nim no lawv tau cog lus rau hauv lawv tej siab tias lawv yuav rov qab los rau hauv thaj av Nifais, thiab yog tias lawv tej poj niam thiab lawv tej me nyuam raug tua lawm, thiab cov uas tau nrog lawv nyob thiab, ces lawv yuav nrhiav pauj txiaj ntsig, thiab nrog lawv piam sij mus thiab."},{"vNo":"20 ","txt":"Thiab tus vaj ntxwv tau txib lawv tias lawv yuav tsum tsis txhob rov qab; thiab lawv tau npau taws rau tus vaj ntxwv, thiab tau ua kom nws yuav tsum raug rau txoj kev tuag ntawm hluav taws."},{"vNo":"21 ","txt":"Thiab lawv kuj tau yuav luag txhom cov pov thawj thiab muab lawv tua, thiab lawv tau khiav ua ntej lawv lawm."},{"vNo":"22 ","txt":"Thiab tau muaj tias lawv tseem yuav luag rov qab mus rau tom thaj av Nifais, thiab lawv tau ntsib Khede-oos cov neeg. Thiab Khede-oos cov neeg tau qhia rau lawv tag nrho tej uas tau muaj rau lawv tej poj niam thiab lawv tej me nyuam lawm; thiab tias cov Neeg Lamas tau pub lawv ua noj ua haus hauv thaj av los ntawm txoj kev them se rau cov Neeg Lamas ib nrab ntawm tag nrho tej uas lawv muaj."},{"vNo":"23 ","txt":"Thiab cov neeg tau qhia rau Khede-oos cov neeg tias lawv tau muab tus vaj ntxwv tua lawm, thiab nws cov pov thawj tau khiav ncaim deb lawv mus rau hauv hav zoov lawm."},{"vNo":"24 ","txt":"Thiab tau muaj tias tom qab uas lawv tau sib ntsib tas lawm, lawv tau rov qab mus rau tom thaj av Nifais, zoo siab hlo, vim lawv tej poj niam thiab tej me nyuam tsis tau raug tua; thiab lawv tau qhia rau Khede-oos yam uas lawv tau ua rau tus vaj ntxwv."},{"vNo":"25 ","txt":"Thiab tau muaj tias cov Neeg Lamas tus vaj ntxwv tau lav lus rau lawv, tias nws cov neeg yuav tsis muab lawv tua."},{"vNo":"26 ","txt":"Thiab Leehais, tus uas tau yog vaj ntxwv tus tub, tus uas cov neeg tau muab lub teb chaws rau nws kav, tau lav lus rau cov Neeg Lamas tus vaj ntxwv tias nws cov neeg yuav tsum them se rau nws, ib nrab kiag ntawm tag nrho tej uas lawv muaj."},{"vNo":"27 ","txt":"Thiab tau muaj tias Leehais tau pib txhim tsa lub teb chaws thiab tsim kev thaj yeeb nyob hauv nws cov neeg."},{"vNo":"28 ","txt":"Thiab cov Neeg Lamas tus vaj ntxwv tau tso tej tub zov kev rau ib puag ncig thaj av, xwv kom nws yuav ceev tau Leehais cov neeg nyob hauv thaj av, xwv kom lawv yuav tsis ncaim mus rau hauv hav zoov; thiab nws tau muab cov se uas nws tau txais ntawm cov Neeg Nifais los yug nws cov tub zov kev."},{"vNo":"29 ","txt":"Thiab nim no vaj ntxwv Leehais tau muaj kev thaj yeeb tsis tu ncua nyob hauv nws lub teb chaws tau ncua li ob xyoos, uas cov Neeg Lamas tsis tau thab lawv los sis nrhiav ua kom lawv puas tsuaj."}]}