{"heading":"Khetos yuav los qhuab qhia rau cov Neeg Nifais—Nifais twb xub pom txoj kev puas tsuaj ntawm nws cov neeg—Lawv yuav hais lus tawm hauv av los—Lwm haiv neeg yuav tsa tej koom txoos cuav thiab txoj kev tuav hauv—Tus Tswv txwv tsis pub neeg xyaum ua tej xib hwb cuav. Kwv yees li 559–545 xyoo ua ntej yug Yexus.","prevAbbr":"2-ne","prevNo":25,"nextAbbr":"2-ne","nextNo":27,"chapterTitle":"2 Nifais 26","verses":[{"vNo":"1 ","txt":"Thiab tom qab uas Khetos sawv hauv qhov tuag los nws yuav ua kom nej pom nws tus kheej, kuv cov me nyuam, thiab kuv cov kwv tij uas kuv hlub es; thiab tej lus uas nws yuav hais rau nej yuav yog txoj kev cai uas nej yuav tsum coj."},{"vNo":"2 ","txt":"Vim saib seb, kuv hais rau nej tias kuv tau pom tias ntau tiam neeg yuav dhau mus, thiab yuav muaj tsov rog loj thiab tej kev sib cav sib ceg nyob hauv kuv cov neeg."},{"vNo":"3 ","txt":"Thiab tom qab uas tus Mexiyas los lawm yuav muaj tej cim muab rau kuv cov neeg ntawm nws txoj kev yug, thiab ntawm nws txoj kev tuag thiab txoj kev sawv hauv qhov tuag rov qab los; thiab hnub ntawd yuav phem thiab ntshai heev rau cov neeg phem, vim lawv yuav piam sij; thiab lawv piam sij vim lawv ntiab tej yaj saub tawm, thiab cov ntseeg, thiab muab pob zeb ntaus lawv, thiab muab lawv tua; yog li ntawd txoj kev quaj ntawm cov ntseeg tej ntshav yuav sawv nce tawm hauv av mus rau Vajtswv tawm tsam lawv."},{"vNo":"4 ","txt":"Yog li ntawd, txhua tus uas khav txiv, thiab cov uas ua phem, hnub uas yuav los ntawd yuav kub lawv, Ib Tsoom Tub Rog tus Tswv hais li, vim lawv yuav zoo li tej quav nyab npleg."},{"vNo":"5 ","txt":"Thiab lawv cov uas tua cov yaj saub, thiab cov ntseeg, tej qhov ntuj tob yuav muab lawv nqos mus, Ib Tsoom Tub Rog tus Tswv hais li; thiab tej roob yuav los npog lawv, thiab tej khaub zeeg cua yuav nqa lawv mus, thiab tej vaj tse yuav vau los tsuam lawv thiab tsoo kom lawv tawg ua tej dwb daim thiab zom kom lawv ntsoog ua hmoov."},{"vNo":"6 ","txt":"Thiab lawv yuav raug xob quaj xyuas, thiab xob tua, thiab av qeeg, thiab txhua txhia yam kev puas tsuaj, vim tej hluav taws ntawm txoj kev npau taws ntawm tus Tswv yuav hlawv tawm tsam lawv, thiab lawv yuav zoo li tej quav nyab npleg, thiab hnub uas yuav los ntawd yuav hlawv lawv, Ib Tsoom Tub Rog tus Tswv hais li."},{"vNo":"7 ","txt":"Au txoj kev mob, thiab txoj kev tu siab ntawm kuv lub siab vim txoj kev poob ntawm txoj kev uas kuv cov neeg tuag! Vim kuv, Nifais, tau pom nws lawm, thiab qhov ntawd twb yuav luag ua rau kuv puas tsuaj nyob ntawm tus Tswv lub xub ntiag; tiam sis kuv yuav tsum quaj rau kuv tus Vajtswv: Koj tej kev mas yeej ncaj ncees."},{"vNo":"8 ","txt":"Tiam sis saib seb, tej neeg ncaj ncees uas mloog cov yaj saub tej lus, thiab tsis ua kom lawv puas tsuaj, tiam sis nrhiav ntsoov rau Khetos nrog txoj kev nyob ruaj khov kho rau tej cim uas tau muab, txawm li txhua yam kev tsim txom huv tib si los—saib seb, lawv yog cov uas yuav tsis piam sij."},{"vNo":"9 ","txt":"Tiam sis tus Tub ntawm txoj kev ncaj ncees yuav tshwm sim rau lawv; thiab nws yuav kho lawv kom zoo, thiab lawv yuav muaj kev thaj yeeb nrog nws, mus txog thaum uas muaj peb tiam neeg yuav dhau mus, thiab muaj coob tus ntawm tiam neeg thib plaub yuav tuag mus nyob hauv txoj kev ncaj ncees."},{"vNo":"10 ","txt":"Thiab thaum tej xwm txheej no tau dhau mus tas lawm yuav muaj ib txoj kev puas tsuaj los rau kuv cov neeg sai heev; vim, txawm hais tias kuv tus ntsuj plig mob los, kuv twb pom tej ntawd lawm; yog li ntawd, kuv paub tias nws yeej yuav muaj los; thiab lawv yuav muab lawv tus kheej muag tsis rau nqi; vim, vim qhov nqi zog ntawm lawv txoj kev khav txiv thiab lawv txoj kev ruam lawv yuav tau sau txoj kev puas tsuaj; vim hais tias lawv zeem rau tus dab thiab xaiv tej hauj lwm tsaus ntuj dua li tej hauj lwm kaj, yog li ntawd lawv yuav tsum nqis mus rau hauv ntuj txiag teb tsaus."},{"vNo":"11 ","txt":"Vim tus Tswv tus Ntsuj Plig yuav tsis nrog neeg nyob nraim. Thiab thaum tus Ntsuj Plig tsum tsis nrog neeg nyob lawm ces yuav muaj kev puas tsuaj los sai sai, thiab tej no ua rau kuv tus ntsuj plig tu siab heev."},{"vNo":"12 ","txt":"Thiab yam li uas kuv tau hais txog txoj kev yaum cov Neeg Yudais, tias Yexus twb yog tus Khetos tiag, nws yeej tsim nyog tias Lwm Haiv Neeg kuj yuav tsum raug yaum tias Yexus yog tus Khetos thiab, Vajtswv tus nyob mus ib txhis;"},{"vNo":"13 ","txt":"Thiab tias nws yuav qhia nws tus kheej rau txhua leej txhua tus huv tib si uas ntseeg nws, los ntawm tus Vaj Ntsuj Plig Dawb Huv lub hwj chim; muaj tseeb tiag, rau txhua haiv neeg, txhua xeem neeg, txhua yam lus, thiab txhua pab neeg, ua tej txuj ci tseem ceeb loj, tej cim, thiab tej uas xav tsis tag, rau tib neeg raws li lawv txoj kev ntseeg."},{"vNo":"14 ","txt":"Tiam sis saib seb, kuv qhia tej uas yuav muaj los yav tom ntej rau nej txog hnub kawg; txog lub caij thaum tus Tswv uas yog Vajtswv yuav cog tej xwm txheej no tawm los rau tib neeg."},{"vNo":"15 ","txt":"Tom qab uas kuv tej noob thiab kuv cov kwv tij tej noob yuav tau tso kev ntseeg tseg, thiab yuav tau raug nplawm los ntawm Lwm Haiv Neeg; muaj tseeb tiag, tom qab uas tus Tswv uas yog Vajtswv yuav tau tsuam yeej tawm tsam lawv, thiab tau tsa laj kab tawm tsam lawv, thiab tau tsa ntsa loog tawm tsam lawv; thiab tom qab uas lawv yuav raug txo qes los rau hauv av, twb yuav mus txog thaum uas tsis muaj lawv lawm, tiam sis cov neeg ncaj ncees tej lus yuav raug sau cia, thiab neeg uas mob siab rau ntseeg tej lus thov Vajtswv yeej yuav raug hnov, thiab txhua txhia tus cov uas tso txoj kev ntseeg tseg yuav tsis hnov qab li."},{"vNo":"16 ","txt":"Vim lawv cov uas yuav raug puas tsuaj yuav hais lus tawm hauv av los rau lawv cov no, thiab lawv tej lus hais yuav raug tawm qis ntawm tej plua tshauv los, thiab lawv tej suab yuav zoo li tus uas tau muaj tus ntsuj plig sib thooj; vim tus Tswv uas yog Vajtswv yuav muab lub hwj chim rau nws; xwv kom nws yuav ntxhi txog lawv, twb zoo ib yam li nws tawm hauv av los; thiab lawv tej lus yuav ntxhi tawm hauv tej plua av tuaj."},{"vNo":"17 ","txt":"Vim tus Tswv uas yog Vajtswv hais li no tias: Lawv yuav tau sau tej xwm txheej uas tau raug ua nyob hauv lawv cia, thiab tej xwm txheej no yuav raug muab sau thiab foob cia rau hauv ib phau ntawv, thiab cov uas tau tso txoj kev ntseeg tseg yuav tsis muaj lawv, vim lawv nrhiav muab tej uas yog Vajtswv li rhuav pov tseg."},{"vNo":"18 ","txt":"Yog li ntawd, ib yam li cov uas tau raug puas tsuaj twb raug puas tsuaj ceev ceev lawm; thiab tej neeg uas yog lawv cov neeg phem yuav raug zoo li tej npluag nplej uas raug cua ntsawj ya mus—muaj tseeb tiag, tus Tswv uas yog Vajtswv tau hais li no tias: Nws yeej yuav muaj sai, tib pliag—"},{"vNo":"19 ","txt":"Thiab yuav tau muaj tias, lawv cov uas tau tso txoj kev ntseeg tseg yuav raug tsim txom los ntawm Lwm Haiv Neeg txhais tes."},{"vNo":"20 ","txt":"Thiab Lwm Haiv Neeg yuav khav theeb rau lawv tej qhov muag tej kev muab hlob, thiab tau dawm ko taw, vim txoj kev muaj cav dawm lawv ko taw ntau, lawv thiaj tau tsa ntau lub koom txoos; txawm li ntawd los lawv tau muab Vajtswv lub hwj chim thiab tej txuj ci tseem ceeb pov tseg, thiab lawv tau qhia lawv tus kheej txog lawv tej kev txawj ntse thiab lawv tej kev kawm, xwv kom lawv yuav tau nyiaj thiab zom tej neeg pluag tej ntsej muag."},{"vNo":"21 ","txt":"Thiab tau muaj ntau lub koom txoos tau tsa los kom muaj kev ntshaw, thiab kev sib cav sib ceg, thiab kev ntxub ntxaug."},{"vNo":"22 ","txt":"Thiab kuj muaj kev tuav hauv ua phem, zoo ib yam li txheej thaum ub, raws li txoj kev tuav hauv ntawm tus dab, vim nws yeej yog tus tswv uas pib tej no huv tib si; muaj tseeb tiag, yog tus uas pib txoj kev tua neeg, thiab tej kev ua hauj lwm tsaus ntuj; muaj tseeb tiag, thiab nws muab ib txoj hlua zooj los khi lawv caj dab cab lawv, mus txog thaum uas nws muab nws txoj hlua ruaj ruaj uas nyob tas mus li los khi lawv."},{"vNo":"23 ","txt":"Vim saib seb, kuv cov mi kwv tij uas kuv hlub es, kuv hais rau nej hais tias tus Tswv uas yog Vajtswv tsis ua hauj lwm tsaus ntuj."},{"vNo":"24 ","txt":"Nws yeej tsis ua ib yam xwm txheej dab tsi tsuas yog yuav ua tej uas zoo rau lub ntiaj teb thiab txhua yam uas nyob hauv xwb; vim nws yeej hlub lub ntiaj teb, kawg nkaus tias nws tso nws tus kheej txoj sia xwv kom nws yuav coj tau neeg txhua tus mus cuag nws. Yog li ntawd, nws tsis tau hais ib tug li kom tsis txhob los mus txais yuav nws txoj kev cawm seeg."},{"vNo":"25 ","txt":"Saib seb, nws puas tau hais rau leej twg, hais tias: Cia li khiav ntawm kuv mus? Saib seb, kuv hais rau nej tias, Nws tsis tau hais li ntawd; tiam sis nws hais tais: Nej txhua tus uas nyob thoob plaws hauv qab ntuj khwb no cia li los cuag kuv, los yuav mis thiab zib ntab, uas yog cov tsis yuav nyiaj thiab tsis muaj nqi."},{"vNo":"26 ","txt":"Saib seb, nws puas tau hais kom ib tug twg tias kom lawv yuav tsum khiav tawm hauv tej tsev sab laj mus, los sis khiav tawm hauv tej tsev teev tiam Vajtswv? Saib seb, kuv hais rau nej tias, nws yeej tsis tau hais li ntawd."},{"vNo":"27 ","txt":"Nws puas tau hais kom ib tug twg tias kom lawv yuav tsum tsis txhob txais nws txoj kev cawm seeg? Saib seb kuv hais rau nej tias, Nws tsis tau hais li ntawd; tiam sis nws tau muab txoj kev cawm seeg ntawd pub dawb dawb rau neeg txhua leej txhua tus; thiab nws tau txib nws cov neeg tias lawv yuav tsum yaum neeg txhua txhia tus kom hloov siab lees txim."},{"vNo":"28 ","txt":"Saib seb, tus Tswv puas tau hais kom ib tug twg tias kom lawv yuav tsum tsis txhob txais yuav nws txoj kev zoo? Saib seb kuv hais rau nej tias, Nws tsis tau hais li ntawd; tiam sis txhua txhia tus neeg yeej muaj cai sib txig zos, thiab tsis muaj leej twg raug txwv."},{"vNo":"29 ","txt":"Nws tau txib tias yuav tsum tsis txhob muaj tej xib hwb cuav; vim, saib seb tej xib hwb cuav txhais tias yog neeg qhuab qhia thiab tau npaj lawv tus kheej ua ib qho kaj rau lub ntiaj teb, xwv kom lawv yuav nplua nuj thiab tau ntiaj teb ntsej muag; tiam sis lawv tsis nrhiav txoj kev zoo ntawm Xi-oos."},{"vNo":"30 ","txt":"Saib seb, tus Tswv tau txwv yam no; yog li ntawd, tus Tswv uas yog Vajtswv tau muab ib txoj lus txib tias neeg txhua tus yuav tsum muaj txoj kev siab hlub uas yog txoj kev hlub. Thiab yog lawv tsis muaj txoj kev siab hlub ces lawv yeej tsis muaj nuj nqis dab tsi li. Yog li ntawd, yog hais tias lawv muaj txoj kev siab hlub lawv yeej yuav tsis pub kom Xi-oos tej tub ua hauj lwm piam sij."},{"vNo":"31 ","txt":"Tiam sis cov tub ua hauj lwm uas nyob hauv Xi-oos yuav tsum ua hauj lwm rau Xi-oos; vim yog hais tias lawv ua hauj lwm yuav nyiaj lawv yuav tsum piam sij."},{"vNo":"32 ","txt":"Thiab ntxiv dua, tus Tswv uas yog Vajtswv tau txib tias neeg yuav tsum tsis txhob tua neeg; tias lawv yuav tsum tsis txhob dag; tias lawv yuav tsum tsis txhob ua tub sab; tias lawv yuav tsum tsis txhob muab tus Tswv uas yog lawv tus Vajtswv lub npe coj mus xyav ua si khuav; tias lawv yuav tsum tsis txhob ntshaw luag tug; tias lawv yuav tsum tsis txhob muaj kev ntxub; tias lawv yuav tsum tsis nrog lwm tus sib cav sib ceg; tias lawv yuav tsum tsis txhob ua txhaum kev nkauj kev nraug; thiab tias lawv yuav tsum tsis txhob ua tej no ib yam li; vim yog leej twg ua tej no yeej yuav raug piam sij."},{"vNo":"33 ","txt":"Vim yeej tsis muaj ib yam kev tsis ncaj ncees no los ntawm tus Tswv los li; vim nws tsuas ua tej uas zoo rau tib neeg xwb; thiab nws tsuas ua tej uas yooj yim to taub rau tib neeg xwb; thiab nws caw lawv txhua leej txhua tus kom los cuag nws thiab los txais yuav nws txoj kev tshav ntuj; thiab nws yeej tsis tau txwv ib tug twg uas los cuag nws, tsis hais neeg tawv dub thiab tawv dawb, tsis hais tus raug txim los tus tsis raug, tsis hais poj niam los txiv neej; thiab nws nco ntsoov txog cov tsis tau hnov nws; thiab txhua txhia tus zoo tib yam nkaus rau Vajtswv, tsis hais cov Neeg Yudais los yog Lwm Haiv Neeg."}]}