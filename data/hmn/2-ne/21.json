{"heading":"Tsexis tus kav (Khetos) yuav txiav txim ncaj ncees—Kev paub txog Vajtswv yuav nrov ncha mus puv nkaus lub ntiaj teb no nyob rau lub caij milenias—Tus Tswv yuav tsa ib tug chij thiab sau Ixayees los ua ke—Piv rau Yaxayas 11. Kwv yees li 559–545 xyoo ua ntej yug Yexus.","prevAbbr":"2-ne","prevNo":20,"nextAbbr":"2-ne","nextNo":22,"chapterTitle":"2 Nifais 21","verses":[{"vNo":"1 ","txt":"Thiab yuav muaj ib tug ceg hlav tawm ntawm Tsexis tus kav los, thiab yuav muaj ib ceg hlav tawm ntawd nws tej cag tuaj."},{"vNo":"2 ","txt":"Thiab tus Tswv tus Ntsuj Plig yuav los nyob saum nws, tus ntsuj plig uas muaj txoj kev txawj ntse thiab muaj txoj kev to taub, tus ntsuj plig uas ntuas lwm tus thiab muaj hwj chim, tus ntsuj plig uas muaj kev txawj ntse thiab yog tus ntsuj plig uas paub ntshai tus Tswv;"},{"vNo":"3 ","txt":"Thiab yuav ua kom nws to taub sai txog txoj kev ntshai tus Tswv; thiab nws yuav tsis txiav txim mus raws li nws lub qhov muag pom, thiab ua raws li nws lub pob ntseg tau hnov xwb."},{"vNo":"4 ","txt":"Tiam sis nws yuav txiav txim rau cov neeg pluag nrog txoj kev ncaj ncees, thiab yuav txiav txim ncaj rau neeg ntiaj teb cov uas txo hwj chim; thiab nws yuav xuas tus pas ntawm nws lub qhov ncauj nplawm lub ntiaj teb no, thiab muab cov pa ntawm nws daim di ncauj tua cov neeg phem."},{"vNo":"5 ","txt":"Thiab kev ncaj ncees yuav yog nws daim siv sia ntawm nws duav, thiab kev mob siab rau ntseeg yuav yog nws daim siv sia ntawm nws ntsag."},{"vNo":"6 ","txt":"Tus hma yuav los nrog tus me nyuam yaj nyob, thiab tus tsov txaij yuav pw nrog tus me nyuam tshis, thiab tus thav nyuj thiab tej thav tsov ntxhuav thiab tej nyuj twm uas rog ua ib ke; thiab ib tug me nyuam yaus yuav coj lawv kev."},{"vNo":"7 ","txt":"Thiab tus nyuj thiab tus dais yuav noj zaub ua ke; lawv tej me nyuam mos yuav da pw ua ke; thiab tus tsov ntxhuav yuav noj quav nyab ib yam li tus heev nyuj."},{"vNo":"8 ","txt":"Thiab tus me nyuam uas tseem noj mis yuav ua si ntawm lub qhov uas nab taug nyob, thiab tus me nyuam uas tso mis lawm yuav tso lawv tej tes rau saum nab raj kub sai lub qhov."},{"vNo":"9 ","txt":"Lawv yuav tsis tom mob los sis tsis ua kom puas tsuaj, nyob tag nrho saum kuv lub roob dawb huv, vim kev paub tus Tswv yuav nrov mus thoob plaws hauv lub ntiaj teb no, ib yam li cov dej npog puv nkaus hiav txwv."},{"vNo":"10 ","txt":"Thiab nyob rau hnub ntawd Tsexis yuav muaj ib tug cag, uas yuav ua ib tug chij sawv cev ntawm cov neeg; Lwm Haiv Neeg yuav nrhiav nws; thiab nws qhov chaw nyob yuav ci ntsa iab."},{"vNo":"11 ","txt":"Thiab yuav muaj tau tias nyob rau hnub ntawd tus Tswv yuav rov qab cev nws txhais tes dua zaum ob los pab nws cov neeg tej noob uas seem tshuav kom zoo li qub, txij li puag tim Axilias, thiab tim Iyiv, thiab tim Patalaus, thiab tim Khuj, thiab tim Elaj, thiab tim Sinas, thiab tim Hamas, thiab los ntawm tej koog pov txwv hauv dej hiav txwv."},{"vNo":"12 ","txt":"Thiab nws yuav tsa ib tug chij rau tej haiv neeg, thiab yuav sau Ixayees tej neeg uas raug ncaws tawm los ua ke, thiab sau cov neeg Yudas uas raug faib mus nyob thoob plaws plaub ceg kaum ntuj lawm los ua ke."},{"vNo":"13 ","txt":"Efala-is tej kev sib khib kuj yuav ncaim mus, thiab Yudas tej yeeb ncuab yuav raug puas tsuaj mus; Efala-is yuav tsis khib Yudas, thiab Yudas yuav tsis thab Efala-is."},{"vNo":"14 ","txt":"Tiam sis nkawd yuav ya mus rau saum Filitees tej xub pwg mus rau sab hnub poob; nkawd yuav nyiag cov neeg uas nyob sab hnub tuaj los ua ke; lawv yuav tso lawv tej tes rau saum Edoos thiab Mau-as; thiab Amoos tej me nyuam yuav mloog lawv lus."},{"vNo":"15 ","txt":"Thiab tus Tswv yuav rhuav tus nplaig ntawm cov neeg Iyiv tej dej hiav txwv kom puas tsuaj huv tib si; thiab los ntawm nws tej cua muaj zog nws yuav nchos nws txais tes rau saum tus dej, thiab yuav muab nws ntaus rau hauv xya tus dej, thiab yuav cia neeg mus ko taw qhuav rau saud."},{"vNo":"16 ","txt":"Thiab yuav muaj ib txoj kev loj rau nws cov neeg tej noob uas seem tshuav, los ntawm Axilias, zoo ib yam li tau muaj rau Ixayees nyob rau hauv hnub uas nws tau tawm ntawm thaj av tim Iyiv los."}]}