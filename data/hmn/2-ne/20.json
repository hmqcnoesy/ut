{"heading":"Kev puas tsuaj ntawm Axilias yog ib lub cim ntawm txoj kev puas tsuaj rau cov neeg phem nyob rau lub caij Nqis Los Zaum Ob—Thaum tus Tswv rov qab los dua yuav tsis muaj neeg seem nyob coob—Yakhauj cov noob seem yuav rov qab los nyob rau hnub ntawd—Piv rau Yaxayas 10. Kwv yees li 559–545 xyoo ua ntej yug Yexus.","prevAbbr":"2-ne","prevNo":19,"nextAbbr":"2-ne","nextNo":21,"chapterTitle":"2 Nifais 20","verses":[{"vNo":"1 ","txt":"Kev txom nyem yuav raug rau lawv cov uas tsim tej kev cai uas tsis ncaj ncees, thiab rau cov neeg uas sau tej kev cai uas tsuj yuam uas lawv tau tsim;"},{"vNo":"2 ","txt":"Xwv kom lawv yuav muab tau tej neeg uas xav tau txoj kev txim lij seeb pov tseg, thiab txeeb kuv cov neeg pluag tej kev ywj siab, xwv kom lawv yuav nyiag tau tej poj ntsuam, thiab xwv kom lawv yuav nyiag tau tej me nyuam uas tsis muaj txiv!"},{"vNo":"3 ","txt":"Thiab nej yuav ua li cas nyob rau hnub uas rau txim, thiab nyob rau txoj kev puas tsuaj uas tuaj deb tuaj? nej yuav mus nrhiav kev pab ntawm leej twg? thiab nej yuav muab nej tej yeeb koob coj mus tso rau qhov twg?"},{"vNo":"4 ","txt":"Yog tsis muaj kuv ces lawv yeej yuav nyo hau nyob sab hauv tej neeg raug txim, thiab lawv yeej yuav raug tuag nyob sab hauv cov neeg uas luag tua. Vim tag nrho li no los nws txoj kev npau taws tseem tsis tau tig ntawm lawv mus, tiam sis nws tseem ncav tes rawv li qub thiab."},{"vNo":"5 ","txt":"Au cov neeg Axilias es, lub zog ntawm kuv txoj kev npau taws, thiab tus pas uas nyob hauv lawv txhais tes yog lawv txoj kev npau taws."},{"vNo":"6 ","txt":"Kuv yuav xa nws mus tawm tsam nrog haiv neeg uas phem, thiab tawm tsam nrog cov neeg uas kuv npau taws rau kuv yuav txib kom nws mus muab tej khoom uas lawv nyiag, thiab mus muab tej khoom uas lawv txeeb tau, thiab mus tsuj kom lawv zoo li tej av nkos tom tej kev."},{"vNo":"7 ","txt":"Tiam sis nws yuav tsis yog li ntawd, thiab nws lub siab kuj tsis xav li ntawd thiab; tiam sis nyob hauv nws lub siab yog xav ua kom puas tsuaj thiab ua kom ntau haiv neeg ncaim deb mus, tsis yog tsawg."},{"vNo":"8 ","txt":"Vim nws hais tias: Kuv tej tub vaj ntxwv tag nrho ua ke tsis yog tej vaj ntxwv los?"},{"vNo":"9 ","txt":"Khanaus tsis zoo ib yam li Khachemis los? Hamas tsis zoo ib yam li Aphas los? Xamalis tsis zoo ib yam li Damaxes los?"},{"vNo":"10 ","txt":"Ib yam li kuv txhais tes tau tsim tej teb chaws ua muaj mlom, thiab cov uas muaj mlom puab ntau tshaj li tej uas nyob hauv Yeluxalees thiab hauv Xamalis;"},{"vNo":"11 ","txt":"Es kuv tseem yuav tsis ua, ib yam li kuv tau ua rau Xamalis thiab nws tej mlom, thiab ua rau Yeluxalees thiab nws tej mlom no los?"},{"vNo":"12 ","txt":"Yog li ntawd yuav muaj tau tias thaum uas tus Tswv tau ua tag nrho nws txoj hauj lwm rau saum Roob Xi-oos thiab rau Yeluxalees tiav lawm, Kuv yuav rau txim rau vaj ntxwv Axilias tej txiv uas muaj lub siab khav txiv, thiab lub yeeb koob ntawm nws txoj kev muaj plhus."},{"vNo":"13 ","txt":"Vim nws hais tias: Los ntawm kuv txhais tes lub zog thiab los ntawm kuv lub tswv yim kuv tau ua tej yam xwm no; vim kuv yog neeg txawj ntse; thiab kuv tau txeeb tej neeg ciam dej ciam av, thiab tau nyiag lawv tej nyiaj txiag, thiab kuv tau ntaus yeej tej neeg zoo li ib tug neeg siab loj;"},{"vNo":"14 ","txt":"Thiab kuv txhais tes tau nrhiav tau tej neeg txoj kev nplua nuj zoo ib yam li ib lub zes noog; thiab zoo li ib tug neeg uas sau tej qe uas seem kuv tau sau ntiaj teb tag nrho; thiab tsis muaj ib tug twg li uas tau xyab txhais tis los sis tau rua lub qhov ncauj, los sis quaj hlo li."},{"vNo":"15 ","txt":"Rab taus puas yuav khav tau rau tus neeg uas muab nws txiav ub txiav no? Rab kaw puas yuav khav tau rau tus neeg uas muab nws kaw mus kaw los? Tus pas puas yuav nplawm tau ntawm tej yog tias tsis muaj leej twg muab tus pas nplawm, los sis tus pas nrig puas yuav mus taus kev nws tus kheej yam li nws tsis yog ib tug pas ntoo!"},{"vNo":"16 ","txt":"Yog li ntawd tus Tswv, uas yog Ib Tsoom Tub Rog tus Tswv, yuav coj tej kev huaj vam tawm ntawm lawv mus; thiab nyob hauv nws lub yeeb koob nws yuav zes kom muaj ib qho kub zoo li qhov hluav taws kub."},{"vNo":"17 ","txt":"Thiab Ixayees txoj kev kaj yuav ciaj los mus ua ib lub qho cub, thiab nws Tus Dawb Huv yuav ua ib tug nplaim hluav taws, thiab yuav kub thiab yuav nqos nws tej pos kaus ntsaj thiab nws tej ntoo pos ib hnub kom tag nrho;"},{"vNo":"18 ","txt":"Thiab nws tej hav zoov uas zoo nkauj yuav kub hnyiab mus, thiab nws thaj teb uas zoo zoo, tsis hais sab ntsuj plig los sis sab cev nqaij daim tawv; thiab lawv yuav zoo li thaum uas tus neeg tuav chij yoob es tsis nco qab lawm."},{"vNo":"19 ","txt":"Thiab nws cov ntoo uas seem tshuav ntawm nws thaj hav zoov yuav tsis tshuav ntau lawm, tsawg kawg nkaus lawm uas me nyuam yaus twb suav txheeb lawv."},{"vNo":"20 ","txt":"Thiab yuav muaj tau tias nyob rau hnub ntawd, Ixayees cov noob uas seem tshuav, thiab Yakhauj tsev neeg cov uas khiav dim, yuav tsis vam khom rau tus uas ua kom lawv nyuaj siab, tiam sis yuav vam khom rau tus Tswv, uas yog Ixayees Tus Dawb Huv, ntawm qhov tseeb."},{"vNo":"21 ","txt":"Cov noob uas seem tshuav yuav rov qab los, muaj tseeb tiag, twb yog Yakhauj cov noob, yuav los mus cuag Vajtswv tus uas muaj hwj chim loj."},{"vNo":"22 ","txt":"Vim txawm tias nej cov neeg Ixayees yuav muaj coob npaum li tej xuab zeb tom ntug dej los, yeej yuav muaj lawv cov noob uas seem tshuav rov qab los; txoj kev puas tsuaj uas tau tsim los yuav raug txoj kev ncaj ncees phwj rau."},{"vNo":"23 ","txt":"Vim Ib Tsoom Tub Rog tus Tswv tau txiav txim siab tias yuav ua kom txhua txhia thaj av puas tsuaj mus."},{"vNo":"24 ","txt":"Yog li ntawd, Ib Tsoom Tub Rog tus Tswv uas yog Vajtswv tau hais li no: Au kuv cov neeg uas nyob rau hauv Xi-oos es, tsis txhob ntshai cov neeg Axilias; nws yuav muab ib tug pas los nplawm nej, thiab yuav tsa nws tus pas nrig rau nej, ib yam li Iyiv tau ua."},{"vNo":"25 ","txt":"Vim tias tsuas yog ib nyuag ntu xwb, thiab txoj kev chim siab yuav tu, thiab kuv txoj kev npau taws yuav nyob rau hauv lawv txoj kev puas tsuaj."},{"vNo":"26 ","txt":"Thiab Ib Tsoom Tub Rog tus Tswv yuav txhib muab ib tug pas nplawm rau nws zoo li txoj kev raug tua tuag ntawm Midias uas nyob ntawm lub pob zeb Aulej; thiab ib yam li nws tau tsa nws tus pas rau saum tej dej hiav txwv ces nws yeej yuav tsa nws tus pas ib yam li ntawd rau cov neeg Iyiv."},{"vNo":"27 ","txt":"Thiab yuav muaj tau tias nyob rau hnub ntawd nws lub nra hnyav uas nyob saum nej caj dab yuav raug tshem mus, thiab yuav tshem nws tus quab uas nyob ntawm nej caj dab mus, thiab tus quab ntawd yuav raug rhuav kom puas tsuaj mus vim txoj kev uas nej tau raug xaiv lawm."},{"vNo":"28 ","txt":"Nws tuaj rau hauv E-ais, nws yuav hla tuaj mus rau Mikoos; nws tau muab nws tej khoom nws nqa cia rau tim Mikhamas."},{"vNo":"29 ","txt":"Lawv twb mus dhau txoj kev uas neeg hla hla lawm; lawv tau tsa lawv qhov chaw nyob rau tim Kinpas; Lames tau ntshai; cov neeg nyob hauv Xa-us lub nroog Kinpias tau khiav tas."},{"vNo":"30 ","txt":"Tsa lub suab kom nrov, Au Kalees tus ntxhais es; ua kom nrov ncha mus txog La-isas, Au Anathos uas txom nyem es."},{"vNo":"31 ","txt":"Cov neeg nyob hauv Mamenas tau khiav tas lawm; cov neeg uas nyob hauv Kenpees lawv tau sib sau npaj yuav khiav."},{"vNo":"32 ","txt":"Tiam sis nws yuav nyob rau tim lub zos Nob hnub ntawd; nws yuav co tes tsis yeem rau lub roob ntawm Xi-oos tus ntxhais, uas yog Yeluxalees lub pov roob."},{"vNo":"33 ","txt":"Saib seb, Ib Tsoom Tub Rog tus Tswv tso kev txhawj kev ntshai los txiav tej ceg kom tu; thiab cov uas muaj ceg siab yuav raug txiav kom tu poob mus; thiab cov neeg khav txiv yuav raug txo hwj chim."},{"vNo":"34 ","txt":"Thiab nws yuav xuas hlau kab ntov tej hav zoov uas tuab ntom nti kom vau, tus uas muaj hwj chim loj yuav ua kom Lenpanoos vau mus."}]}