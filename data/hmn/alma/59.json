{"heading":"Maulaunais thov Pheholas kom txhawb Hilamas tej tub rog zog—Cov Neeg Lamas muab lub nroog Nifaihas—Maulaunais npau taws rau cov nom tswv. Kwv yees li 62 xyoo ua ntej yug Yexus.","prevAbbr":"alma","prevNo":58,"nextAbbr":"alma","nextNo":60,"chapterTitle":"Amas 59","verses":[{"vNo":"1 ","txt":"Nim no tau muaj tias nyob rau hauv xyoo thib peb caug ntawm cov neeg txiav txim txoj kev kav Nifais cov neeg, tom qab uas Maulaunais tau txais thiab tau nyeem Hilamas tsab ntawv tas lawm, nws tau zoo siab heev vim yog txoj kev nyab xeeb, muaj tseeb tiag, zoo siab heev rau txoj kev ua tau li siab xav uas Hilamas tau muaj, uas tau rov muab tau tej av uas tau poob lawm."},{"vNo":"2 ","txt":"Muaj tseeb tiag, thiab nws tau ua rau tag nrho nws cov neeg paub, nyob rau tag nrho tej av uas nyob ib puag ncig ntawm sab uas nws nyob, kom lawv yuav zoo siab thiab."},{"vNo":"3 ","txt":"Thiab tau muaj tias nws txawm tau xa ib tsab ntawv nrawm nroos mus rau Pheholas, tau xav kom nws yuav tsum kom cov neeg sib sau ua ke mus txhawb Hilamas zog, los sis Hilamas cov tub rog, kawg tias kom yuav yooj yim rau nws tswj tuav feem av uas nws muab tau rov qab los yam muaj txuj ci tseem ceeb heev."},{"vNo":"4 ","txt":"Thiab tau muaj tias thaum Maulaunais tau xa tsab ntawv no mus rau thaj av Xalahelas lawm, nws tau rov qab npaj ib txoj kev kom nws yuav muab tau tej av thiab tej nroog seem uas cov Neeg Lamas txeeb tau ntawm lawv lawm."},{"vNo":"5 ","txt":"Thiab tau muaj tias thaum Maulaunais tseem tab tom npaj mus ua rog tawm tsam cov Neeg Lamas li no, saib seb, Nifaihas cov neeg, uas tau sib sau los ntawm lub nroog Maulaunais thiab lub nroog Lihais thiab lub nroog Mauli-atoos, tau raug cov Neeg Lamas tawm tsam."},{"vNo":"6 ","txt":"Muaj tseeb tiag, thiab cov uas tau raug yuam kom khiav ntawm thaj av Meethais, thiab ntawm tej av ib puag ncig, tau tuaj thiab tau koom nrog cov Neeg Lamas nyob rau hauv feem av no."},{"vNo":"7 ","txt":"Thiab li no tau muaj coob heev, muaj tseeb tiag, thiab tau txais zog ib hnub dhau ib hnub, los ntawm Amauloos txoj kev txib lawv tau tawm tuaj tawm tsam Nifaihas cov neeg, thiab lawv tau pib tua lawv tuag coob heev kawg nkaus li."},{"vNo":"8 ","txt":"Thiab lawv tej tub rog tau coob heev kawg nkaus tias Nifaihas cov neeg uas seem tshuav tau raug yuam kom khiav ntawm lawv mus; thiab lawv thiaj tau los thiab koom nrog Maulaunais cov tub rog."},{"vNo":"9 ","txt":"Thiab nim no ib yam li Maulaunais tau xav tias yuav tsum xa neeg mus rau lub nroog Nifaihas, mus pab cov neeg tswj tuav lub nroog ntawd, thiab paub ntsoov tias nws yuav yooj yim ceev kom lub nroog tsis txhob poob rau hauv cov Neeg Lamas tes dua li rov qab mus muab ntawm lawv los, nws tau xav tias lawv yuav yooj yim tswj tuav lub nroog ntawd."},{"vNo":"10 ","txt":"Yog li ntawd nws thiaj tau cia tag nrho nws tej tub rog tswj tuav cov chaw uas nws rov txeeb tau lawm."},{"vNo":"11 ","txt":"Thiab nim no, thaum Maulaunais pom tias lub nroog Nifaihas tau poob lawm nws tau nyuaj siab heev, thiab tau pib xyem xyav, vim yog txoj kev phem ntawm cov neeg, seb lawv puas yuav tsis poob rau hauv lawv tej kwv tij tes."},{"vNo":"12 ","txt":"Nim no tag nrho nws tej thawj nom peb los kuj xav li no thiab. Lawv tau xyem xyav thiab kuj tau txhawj vim yog cov neeg txoj kev phem, thiab tau muaj li no los vim yog txoj kev ua tau li siab xav uas cov Neeg Lamas ua rau lawv."},{"vNo":"13 ","txt":"Thiab tau muaj tias Maulaunais tau npau taws rau cov nom tswv, vim yog lawv txoj kev tsis quav ntsej txog txoj kev ywj pheej ntawm lawv lub teb chaws."}]}