{"heading":"Nanamarina ny fanomboana an' i Kristy ny tafiotra, ny horohoron-tany, ny afo, ny tadio ary ny loza voajanahary—Nofongorana ny vahoaka maro—Nandrakotra ny tany hateloana ny haizina—Nitaraina ny anjarany ireo izay nijanona. Tokony ho 33–34 taorian' i j.k.","prevAbbr":"3-ne","nextAbbr":"3-ne","prevNo":7,"nextNo":9,"chapterTitle":"3 Nefia 8","prevTitle":"3 Nefia 7","nextTitle":"3 Nefia 9","verses":[{"vNo":1,"txt":"Ary ankehitriny ny zava-nitranga, araka ny rakitsoratray, ary fantatray fa marina ny rakitsoratray, dia indro, lehilahy marina no nitana ny rakitsoratra—fa izy dia nanao fahagagana maro marina tokoa tamin' ny anaran' i Jesoa; ary tsy nisy lehilahy izay ho afaka nanao fahagagana tamin' ny anaran' i Jesoa raha tsy efa nodiovina tanteraka tamin' ny helony izy—"},{"vNo":2,"txt":"Ary ankehitriny ny zava-nitranga, raha tsy nisy hadisoana nataon' izany lehilahy izany tamin' ny fikajiana ny fotoanay, dia efa lasana ny taona fahatelo amby telopolo;"},{"vNo":3,"txt":"Ary nanomboka niandrandra tamim-pahamaimaizana be ny famantarana izay efa nomen' i Samoela mpaminany, ilay Lamanita ny vahoaka, eny, ny fotoana izay hisian' ny haizina mandritra ny telo andro eran' ny lafin-tany."},{"vNo":4,"txt":"Ary nanomboka nisy fisalasalana sy fifanjihirana be teo anivon' ny vahoaka, na dia teo aza ny famantarana maro tokoa efa nomena."},{"vNo":5,"txt":"Ary ny zava-nitranga tamin' ny taona fahefatra amby telopolo, tamin' ny volana voalohany, tamin' ny andro fahefatry ny volana, dia niforona ny oram-baratra lehibe, toy izay tsy mbola fahita na oviana na oviana teo amin' ny tany manontolo."},{"vNo":6,"txt":"Ary nisy koa tafio-drivotra lehibe sy mahatahotra; ary nisy ny varatra mahatahotra, hany ka izany dia nampihovitrovitra ny tany manontolo miova tsy ny efa hampitresaka roa azy."},{"vNo":7,"txt":"Ary nisy ny tselatra mazava izaitsizy tokoa, toy izay tsy mbola fahita na oviana na oviana teo amin' ny tany manontolo."},{"vNo":8,"txt":"Ary ny tanànan' i Zarahemlà dia nirehitra."},{"vNo":9,"txt":"Ary ny tanànan' i Môrônia dia nilentika tany amin' ny halalin' ny ranomasina, ary rendrika ny mponina tao."},{"vNo":10,"txt":"Ary nentina niainga teo ambonin' ny tanànan' i Môrônihà ny tany, ka teo amin' ny toeran' ny tanàna dia nanjary nisy tendrombohitra lehibe."},{"vNo":11,"txt":"Ary nisy faharavana lehibe sy mahatahotra tao amin' ny tany andafiatsimo."},{"vNo":12,"txt":"Nefa indro, nisy faharavana lehibe sy mahatsiravina kokoa tao amin' ny tany andafiavaratra; fa indro, niova ny lafin-tany manontolo, noho ny tafio-drivotra sy ny tadio, ary ny varatra sy ny tselatra, ary ny fihorohoro lehibe izaitsizy tokoa an' ny tany manontolo;"},{"vNo":13,"txt":"Ary ny arabe dia nivakivaky, ary ny tàntan' ny lalana dia simba, ary ny toerana marin-tampona maro dia nanjary nikintoantoana."},{"vNo":14,"txt":"Ary ny tanàna lehibe sy malaza maro dia nilentika, ary maro no nodorana, ary maro no nohozongozonina ambara-pianjeran' ny fanorenany tamin' ny tany, ary ringana ny mponina tao aminy, ary navela ho aolo ny toerana."},{"vNo":15,"txt":"Ary nisy ny tanàna sasany izay tafatoetra; nefa ny fahasimbana taminy dia lehibe izaitsizy tokoa, ary nisy maro tao aminy no ringana."},{"vNo":16,"txt":"Ary nisy ny sasany izay nindaosin' ny tadio; ary izay nalehany dia tsy misy olona mahalala, ny hany fantany dia nindaosina izy ireny."},{"vNo":17,"txt":"Ary dia nanjary nihasimba toy izany ny lafin' ny tany manontolo, noho ny tafio-drivotra sy ny varatra sy ny tselatra ary ny fihorohoron' ny tany."},{"vNo":18,"txt":"Ary indro, nitresaka roa ny vatolampy; nivakivaky izany teo amin' ny lafin' ny tany manontolo, hany ka hahitana ny silany potipotika sy nitriatriatra ary nitsefatsefaka teo amin' ny lafiny rehetra tamin' ny tany."},{"vNo":19,"txt":"Ary ny zava-nitranga rehefa nitsahatra ny varatra, sy ny tselatra, ary ny oram-baratra sy ny tafio-drivotra, ary ny fihorohoron' ny tany—fa indro, ireny dia naharitra ora telo teo ho eo; ary nolazain' ny sasany fa lava kokoa ny fotoana; kanefa, ireny zavatra lehibe sy mahatahotra rehetra ireny dia vita tao anatin' ny ora telo teo ho eo—ary taorian' izany dia indro, nisy haizina teo amin' ny lafin-tany."},{"vNo":20,"txt":"Ary ny zava-nitranga dia nisy haizina matevina teo amin' ny lafiny rehetra tamin' ny tany, hany ka ny mponina teo aminy, izay tsy lavo, dia afaka nahatsapa ny eton' ny haizina;"},{"vNo":21,"txt":"Ary tsy nety nisy hazavana noho ny haizina, tsy jiro, tsy fanilo; tsy nety nisy afo azo narehitra tamin' ny hazony tsara sy maina izaitsizy tokoa, hany ka tsy nety nisy hazavana mihitsy;"},{"vNo":22,"txt":"Ary tsy nisy hazavana hita, na afo, na taratra, na masoandro, na volana, na kintana, fa lehibe loatra ny zavon' ny haizina izay teo amin' ny lafin-tany."},{"vNo":23,"txt":"Ary ny zava-nitranga dia nandritra ny telo andro no tsy nisy hazavana hita; ary nisy toloko sy fidradradradrana ary fitomaniana lehibe sy tsy tapaka tany anivon' ny vahoaka manontolo; eny, lehibe ny fitarainan' ny vahoaka noho ny haizina sy ny faharavana lehibe izay efa nianjady taminy."},{"vNo":24,"txt":"Ary tao amin' ny toerana iray no nandrenesana azy, niantso hoe: Ô inay anie isika nibebaka talohan' ity andro lehibe sy mahatahotra ity, ary dia ho notsimbinina ny rahalahintsika, ary dia tsy ho may tao amin' io tanàna lehiben' i Zarahemlà io izy ireny."},{"vNo":25,"txt":"Ary tamin' ny toeran-kafa no nandrenesana azy niantso sy nitoloko hoe: Ô, inay anie isika nibebaka talohan' ity andro lehibe sy mahatahotra ity, ary tsy namono na nitora-bato ny mpaminany, ary tsy nandroaka azy; dia ho notsimbinina ny renintsika sy ny zanatsika vavy kanto ary ny zanatsika, ka tsy ho nilevina tao amin' io tanàna lehiben' i Môrônihà io. Ary lehibe sy mahatahotra toy izany no fidradradradran' ny vahoaka."}]}