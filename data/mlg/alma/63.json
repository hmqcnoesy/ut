{"heading":"Nandray ny fitanana ny rakitsoratra masina i Siblôna ary tato aorindriana i Helamàna—Nandeha nankany amin' ny tany andafiavaratra ny Nefita maro—Nanamboatra sambo i Hagôta, izay niainga nankany amin' ny ranomasina andrefana—Nandresy ny Lamanita tamin' ny ady i Môrônihà. Tokony ho 56–52 talohan' i j.k.","prevAbbr":"alma","nextAbbr":"hel","prevNo":62,"nextNo":1,"chapterTitle":"Almà 63","prevTitle":"Almà 62","nextTitle":"Helamàna 1","verses":[{"vNo":1,"txt":"Ary ny zava-nitranga, tamin' ny fiandohan' ny taona fahenina amby telopolon' ny fitondran' ny mpitsara teo amin' ny vahoakan' i Nefia, dia noraisin' i Siblôna ny fitanana ireo zavatra masina izay efa natolotr' i Almà an' i Helamàna."},{"vNo":2,"txt":"Ary lehilahy marina izy sy nandeha araka ny hitsiny tokoa teo anoloan' Andriamanitra; ary niezaka izy ny hanao ny tsara lalandava, ny hitandrina ny didin' ny Tompo Andriamaniny; ary ny rahalahiny koa dia nanao toy izany."},{"vNo":3,"txt":"Ary ny zava-nitranga dia nodimandry koa i Môrônia. Ary dia toy izany no nifaranan' ny taona fahenina amby telopolon' ny fitondran' ny mpitsara."},{"vNo":4,"txt":"Ary ny zava-nitranga tamin' ny taona fahafito amby telopolon' ny fitondran' ny mpitsara, dia nisy vondron' olona sesehena, niisa hatrany amin' ny efajato sy dimy arivo lahy, niaraka tamin' ny vady aman-janany, nandeha niala ny tanin' i Zarahemlà nankamin' ny tany izay tao andafiavaratra."},{"vNo":5,"txt":"Ary ny zava-nitranga dia olona liam-pahalalana fatratra tokoa ity Hagôta ity, koa nandeha izy sy nanamboatra sambo iray makadiry fatratra tokoa, tao amin' ny faritry ny sisin-tanin' i Soafeno, akaikin' ny tanin' i Faharavana sy nampidina izany tao amin' ny ranomasina andrefana, akaikin' ny vozontany ety izay nitondra mankamin' ny tany andafiavaratra."},{"vNo":6,"txt":"Ary indro, nisy maro tamin' ny Nefita no niditra tao sy niantsambo niaraka tamin' ny vatsy betsaka, ary koa vehivavy sy ankizy maro; ary nizotra nianavaratra izy ireo. Ary dia toy izany no nifaranan' ny taona fahafito amby telopolo."},{"vNo":7,"txt":"Ary tamin' ny taona fahavalo amby telopolo, ity lehilahy ity dia nanamboatra sambo hafa. Ary ny sambo voalohany koa dia niverina, ary olona maro kokoa no niditra tao amin' izany; ary naka vatsy betsaka koa izy ireo sy nanainga indray nankamin' ny tany andafiavaratra."},{"vNo":8,"txt":"Ary ny zava-nitranga dia tsy re na oviana na oviana intsony ny momba azy ireo. Ary mihevitra izahay fa safotra tao amin' ny halalin' ny ranomasina izy ireo. Ary ny zava-nitranga dia sambo iray hafa koa no nanainga; ary izay nalehany dia tsy fantatray."},{"vNo":9,"txt":"Ary ny zava-nitranga tamin' io taona io dia nisy maro ny olona izay niainga nankamin' ny tany andafiavaratra. Ary dia toy izany no nifaranan' ny taona fahavalo amby telopolo."},{"vNo":10,"txt":"Ary ny zava-nitranga tamin' ny taona fahasivy amby telopolon' ny fitondran' ny mpitsara, dia nodimandry koa i Siblôna, ary i Kôriantôna dia efa nandeha sambo nankamin' ny tany andafiavaratra mba hitondra vatsy ho an' ny vahoaka izay efa nankamin' izany tany izany."},{"vNo":11,"txt":"Koa nilain' i Siblôna ny hanolotra ireo zavatra masina ireo, alohan' ny hahafatesany, amin' ny zanakalahin' i Helamàna, izay nantsoina hoe Helamàna, izay nantsoina araka ny anaran-drainy."},{"vNo":12,"txt":"Ankehitriny indro, ireo soratra voasokitra rehetra ireo izay notanan' i Helamàna dia nosoratana sy nalefa tany anivon' ny zanak' olombelona eran' ny tany manontolo, afa-tsy ireo ampahany izay efa nodidian' i Almà tsy halefa."},{"vNo":13,"txt":"Kanefa ireo zavatra ireo dia tsy maintsy notanana ho masina sy hatolotry ny taranaka iray ho an' ny iray hafa; noho izany, tamin' io taona io, dia efa natolotra an' i Helamàna ireo, talohan' ny fahafatesan' i Siblôna."},{"vNo":14,"txt":"Ary ny zava-nitranga koa tamin' io taona io dia nisy mpiendaka maro izay efa nandeha nankany amin' ny Lamanita; ary nambosina indray izy ho tezitra amin' ny Nefita."},{"vNo":15,"txt":"Ary tamin' io taona io ihany koa dia nidina izy niaraka tamin' ny miaramila sesehena mba hiady amin' ny vahoakan' i Môrônihà, na amin' ny miaramilan' i Môrônihà, tamin' izany no nandresena sy nanosehana azy indray hiverina any amin' ny taniny ihany, rehefa niaritra famoizana be."},{"vNo":16,"txt":"Ary dia toy izany no nifaranan' ny taona fahasivy amby telopolon' ny fitondran' ny mpitsara teo amin' ny vahoakan' i Nefia."},{"vNo":17,"txt":"Ary dia toy izany no nifaranan' ny fitantaran' i Almà sy i Helamàna zanany lahy, ary koa i Siblôna izay zanany lahy."}]}