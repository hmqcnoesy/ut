{"heading":"Nandeha nankany Sidôma i Almà sy i Amioleka ary nanorina fiangonana anankiray—Nositranin' i Almà i Zezrôma izay nilatsaka ho isan' ny Fiangonana—Maro ny natao batisa, ary nandroso ny Fiangonana—Nandeha nankany Zarahemlà i Almà sy i Amioleka. Tokony ho 81 talohan' i j.k.","prevAbbr":"alma","prevNo":14,"nextAbbr":"alma","nextNo":16,"chapterTitle":"Almà 15","verses":[{"vNo":"1 ","txt":"Ary ny zava-nitranga dia nodidina i Almà sy i Amioleka handao izany tanàna izany; ary niainga izy ireo ary nivoaka nankany an-tanin' i Sidôma; ary indro, tao izy ireo no nahita ny olona rehetra izay efa nandao ny tanin' i Amônihà, izay efa noroahina sy notoraham-bato noho ny ninoany ny tenin' i Almà."},{"vNo":"2 ","txt":"Ary notantarain' izy ireo taminy izay rehetra efa nanjo ireo vadiny sy ny zanany, ary koa ny momba ny tenany sy ny herin' ny fanafahana azy ireo."},{"vNo":"3 ","txt":"Ary nandry nandraiki-narary tao Sidôma koa i Zezrôma, voan' ny tazo mahamay izay avy amin' ny fahorian-tsainy fatratra noho ny faharatsiany, satria noheveriny fa tsy any intsony i Almà sy i Amioleka; ary noheveriny fa efa novonoina izy ireo noho ny helony. Ary izany fahotana lehibe izany sy ny fahotany maro hafa dia nandrotidrotika ny sainy mandra-pahatongan' izany hanaintaina fatratra tokoa, tsy azom-panafana; noho izany dia nanomboka notanehin' ny hafanana mahamay izy."},{"vNo":"4 ","txt":"Ankehitriny, nony reny fa any an-tanin' i Sidôma i Almà sy i Amioleka, dia nanomboka nahazo hery ny fony; ary nalefany teo no ho eo ny hafatra hankamin' izy ireo, naniry azy ireo ho tonga any aminy."},{"vNo":"5 ","txt":"Ary ny zava-nitranga dia nandeha avy hatrany izy ireo, nankatò ilay hafatra izay efa nalefany ho azy ireo; ary niditra ny trano izy ireo nankao amin' i Zezrôma; ary hitany teo am-pandriany izy marary, reraka voan' ny tazo mahamay; ary ny sainy koa dia nanaintaina fatratra tokoa noho ny helony; ary nony hitany izy ireo, dia natolony ny tanany, ary niangaviany izy ireo mba hanasitranany azy."},{"vNo":"6 ","txt":"Ary ny zava-nitranga dia hoy i Almà taminy raha nandray ny tànany: Mino ny herin' i Kristy ho famonjena va ianao"},{"vNo":"7 ","txt":"Ary namaly izy sady nanao hoe: Eny, izaho mino ny teny rehetra izay efa nampianarinao."},{"vNo":"8 ","txt":"Ary hoy i Almà: Raha mino ny fanavotan' i Kristy ianao, dia azo sitranina."},{"vNo":"9 ","txt":"Ary hoy izy: Eny, izaho mino araka ny teninao."},{"vNo":"10 ","txt":"Ary niantso ny Tompo i Almà tamin' izay, nanao hoe: Tompo Andriamanitray ô, amindrao fo ity lehilahy ity ary sitrano izy araka ny finoany izay ao amin' i Kristy."},{"vNo":"11 ","txt":"Ary rehefa avy nilaza ireo teny ireo i Almà, dia niantsambotra tamin' ny tongony i Zezrôma ary nanomboka namindra; ary dia to izany ka lehibe ny fahagagan' ny olon-drehetra; ary ny fahalalana izany dia nandeha niely eran' ny tanin' i Sidôma manontolo."},{"vNo":"12 ","txt":"Ary nataon' i Almà batisa ho an' ny Tompo i Zezrôma, ary hatramin' izay fotoana izay dia nanomboka nitory tamin' ny olona izy."},{"vNo":"13 ","txt":"Ary nanorina fiangonana anankiray tao amin' ny tanin' i Sidôma i Almà ary nanokana mpisorona ary mpampianatra teo amin' ny tany, mba hatao batisa ho an' ny Tompo izay rehetra naniry ny hatao batisa."},{"vNo":"14 ","txt":"Ary ny zava-nitranga dia nisy maro izy ireo; satria nanao andiany avy tamin' ny faritra manodidina an' i Sidôma rehetra izy ireo, ary dia natao batisa."},{"vNo":"15 ","txt":"Fa raha ny amin' ny mponina izay tao an-tanin' i Amônihà, izy dia nijanona ihany ho olona mafy fo sy henja-katoka; ary tsy nibebaka tamin' ny fahotany izy noho ny fiheverany ny fahefan' i Almà sy i Amioleka rehetra ho avy amin' ny devoly; fa avy amin' ny fandraharahan' i Nehôra izy ary tsy nino ny fibebahana amin' ny fahotany."},{"vNo":"16 ","txt":"Ary ny zava-nitranga dia i Almà sy i Amioleka, rehefa nahafoy ny volamenany rehetra sy ny volafotsiny ary ny zava-tsarobidiny izay tao an-tanin' i Amônihà i Amioleka, noho ny tenin' Andriamanitra sady efa nolavin' ireo izay sakaizany fahiny ary koa ny rainy sy ny mpianakaviny;"},{"vNo":"17 ","txt":"Noho izany, rehefa avy nanorina ny fiangonana tao Sidôma i Almà, noho ny fahitany sakana lehibe, eny, ny fahitany fa voasakana ny olona raha ny amin' ny avonavom-pony, ary nanomboka nanetry tena teo anoloan' Andriamanitra izy ary nanomboka niara-nivory teo amin' ny fitoeramasiny mba hitsaoka an' Andriamanitra eo anoloan' ny alitara, niambina sy nivavaka lalandava mba hanafahana azy amin' i Satana sy amin' ny fahafatesana ary amin' ny famongorana—"},{"vNo":"18 ","txt":"Ankehitriny araka ny nolazaiko, rehefa avy nahita ireo zavatra rehetra ireo i Almà, dia naka an' i Amioleka izy ary nandeha nankany an-tanin' i Zarahemlà sy nitondra azy nankany an-tranony ary nanao izay hahamaivana ny fahoriany sy nampahery azy tao amin' ny Tompo."},{"vNo":"19 ","txt":"Ary dia toy izany no nifaranan' ny taona fahafolon' ny fitondran' ny mpitsara teo amin' ny vahoakan' i Nefia."}]}