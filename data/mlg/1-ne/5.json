{"heading":"Naniny an' i Lehia i Sarià—Niara-paly izy ireo tamin' ny fiverenan' ny zanany lahy—Nanolotra fanatitra izy ireo—Ny firaketan' ny takela-barahina ny asa soratr' i Mosesy sy ny mpaminany—Nampahafantarin' ny takelaka fa avy amin' ny taranak' i Jôsefa i Lehia—Naminany ny momba ny taranany sy ny fitehirizana ny takelaka i Lehia. Tokony ho 600–592 talohan' i j.k.","prevAbbr":"1-ne","prevNo":4,"nextAbbr":"1-ne","nextNo":6,"chapterTitle":"1 Nefia 5","verses":[{"vNo":"1 ","txt":"Ary ny zava-nitranga, nony efa tafidina tany an-tany foana tany amin-drainay izahay, dia indro fa heniky ny fifaliana izy ary i Sarià reniko koa dia faly izaitsizy tokoa, satria efa namoy fo marina tokoa ny aminay izy."},{"vNo":"2 ","txt":"Satria noheveriny fa efa maty tany an-tany foana izahay; ary efa naniny an-draiko koa izy ka nilaza taminy fa izy dia olon' ny fahitana, nanao hoe: Indro efa nentinao nandao ny tany lovantsika izahay, ary ny zanako lahy dia tsy eo intsony, ary ho faty atỳ an-tany foana isika."},{"vNo":"3 ","txt":"Dia toy izany no fomba fiteny nentin-dreniko naniny an-draiko."},{"vNo":"4 ","txt":"Ary ny zava-nitranga dia niteny taminy ny raiko, nanao hoe: Fantatro fa olon' ny fahitana aho; satria raha tsy nahita ny zavatr' Andriamanitra tamin' ny fahitana aho dia tsy ho nahalala ny hatsaram-pon' Andriamanitra fa ho nijanona kosa tao Jerosalema ary ho niara-maty tamin' ny rahalahiko."},{"vNo":"5 ","txt":"Nefa indro, efa nahazo fampanantenana aho ny hahazo ny tany nampanantenaina izay zavatra ifaliako tokoa; eny, ary fantatro fa hanafaka ny zanako lahy eo am-pelatanan' i Labàna ny Tompo ary hitondra azy ireo hidina indray atỳ amintsika atỳ an-tany foana."},{"vNo":"6 ","txt":"Ary araka izany fomba fiteny izany no nampaherezan' i Lehia raiko an' i Sarià reniko momba anay, raha mbola nandeha tany an-tany foana izahay niakatra tany an-tanin' i Jerosalema, haka ny rakitsoratry ny Jiosy."},{"vNo":"7 ","txt":"Ary nony efa tafaverina tao an-dain-drainay izahay, dia indro fa feno ny haravoany, ary nionona ny reniko."},{"vNo":"8 ","txt":"Ary niteny izy, nanao hoe: Ankehitriny dia fantatro marina tokoa fa ny Tompo no efa nandidy ny vadiko handositra atỳ an-tany foana; eny, ary koa fantatro marina tokoa fa efa niaro ny zanako lahy ny Tompo ary nanafaka azy teo am-pelatanan' i Labàna sy nanome azy hery izay nahafahany nanatontosa ny zavatra izay efa nandidian' ny Tompo azy. Ary dia araka izany fomba fiteny izany no nitenenany."},{"vNo":"9 ","txt":"Ary ny zava-nitranga dia niravoravo fatratra izy ireo ary nanolotra fanatitra sy fanatitra odorana ho an' ny Tompo; ary nanolotra fisaorana ho an' Andriamanitry ny Isiraely."},{"vNo":"10 ","txt":"Ary rehefa avy nanolotra fisaorana ho an' Andriamanitry ny Isiraely izy ireo, dia nalain' i Lehia raiko ny rakitsoratra izay vita sokitra tamin' ny takela-barahina ka nodinihiny hatrany am-boalohany izany."},{"vNo":"11 ","txt":"Ary nahita izy fa nirakitra ny boky dimin' i Mosesy izany, izay nanome ny tantaran' ny nahariana izao tontolo izao ary koa ny an' i Adama sy i Eva izay ray aman-drenintsika voalohany;"},{"vNo":"12 ","txt":"Ary koa ny rakitsoratry ny Jiosy hatrany am-piandohana ka hatreo amin' ny fiandohan' ny fanapahan' i Zedekia, mpanjakan' i Joda;"},{"vNo":"13 ","txt":"Ary koa ny faminanian' ireo mpaminany masina, hatrany am-piandohana ka hatreo amin' ny fanombohan' ny fanapahan' i Zedekia; ary koa faminaniana maro izay efa naloaky ny vavan' i Jeremia."},{"vNo":"14 ","txt":"Ary ny zava-nitranga dia hitan' i Lehia raiko koa teo amin' ny takela-barahina ny tetiaran' ny razambeny; koa fantany fa tamingan' i Josefa izy; eny, dia i Josefa izay zanak' i Jakoba, izay namidy tany Egypta, izay efa notsimbinin' ny tanan' ny Tompo mba hahazoany mitsimbina an' i Jakoba rainy sy ny ankohonany rehetra tsy ho fatin' ny mosary."},{"vNo":"15 ","txt":"Ary izy ireo koa dia efa nentin' io Andriamanitra io ihany izay efa nitsimbina azy ireo, niala ny fahababoana sy nivoaka ny tany Egypta."},{"vNo":"16 ","txt":"Ary dia toy izany no nahitan' i Lehia raiko ny tetiaran' ny razambeny. Ary i Labàna koa dia tamingan' i Josefa, noho izany izy sy ny razambeny dia efa nitahiry ny rakitsoratra."},{"vNo":"17 ","txt":"Ary ankehitriny, nony nahita ireo zavatra rehetra ireo ny raiko, dia heniky ny Fanahy izy ary nanomboka naminany momba ny taranany—"},{"vNo":"18 ","txt":"Fa ireo takela-barahina ireo dia handeha any amin' ny firenena, ny foko sy ny samy hafa fiteny, ary ny mponina rehetra izay avy amin' ny taranany."},{"vNo":"19 ","txt":"Noho izany dia nolazainy fa tsy ho levona na oviana na oviana ireo takela-barahina ireo; sady tsy ho vasoky ny fotoana mihitsy. Ary naminany zavatra maro momba ny taranany izy."},{"vNo":"20 ","txt":"Ary ny zava-nitranga hatramin' izay dia efa nitandrina ny didy izay efa nandidian' ny Tompo anay izaho sy ny raiko."},{"vNo":"21 ","txt":"Ary efa nahazo ny rakitsoratra izay efa nandidian' ny Tompo anay izahay ary efa nodinihinay izany ka hitanay fa mahaliana; eny, sarobidy mihitsy aminay, hany ka afaka nitahiry ireo didin' ny Tompo ho an' ireo zanakay izahay."},{"vNo":"22 ","txt":"Noho izany dia fahendrena tao amin' ny Tompo ny nitondranay izany niaraka taminay, raha nandeha tany an-tany foana izahay hankany amin' ny tany nampanantenaina."}]}