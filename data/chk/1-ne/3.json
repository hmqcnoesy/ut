{"heading":"Noun Liai kewe anuon ra niwiniti Jerusalem ar repwe angei ekkewe seleichen brass—Laban ese mochen an epwe fangeta ekkewe seleich—Nifai a pesei me amwasanga pwin kewe—Laban a sonani pisekir me sotuni an epwe nireno—Leiman me Lemuel ra wichi Nifai me Sam me ra kapung me ren emon chon nang. Arap ngeni 600–592 Ier Mwen Kraist.","prevAbbr":"1-ne","prevNo":2,"nextAbbr":"1-ne","nextNo":4,"chapterTitle":"1 Nifai 3","verses":[{"vNo":"1 ","txt":"Iwe non ewe fansoun ngang, Nifai, ua niwinto seni ai aporous ngeni ewe Samon, ngeni ewe imw mangaku an semei we."},{"vNo":"2 ","txt":"Iwe non ewe fansoun a kapas ngeniei, a apasa: Nengeni ua tana ew tan, non minne ewe Samon a kapas annuk ngeniei pwe en me pwium kewe oupwe niwiniti Jerusalem."},{"vNo":"3 ","txt":"Pun nengeni, Laban a annomu ewe uruon ekkewe chon Jew me pwan ew uruon ai kewe neuo, iwe ra makketiw won ekkewe seleichen brass."},{"vNo":"4 ","txt":"Ina minne, ewe Samon a annuku ngeniei pwe en me pwium kewe oupwe feino ngeni ewe imwen Laban, me kutta ekkewe uruo, me uweiretiw ikei ngeni ewe fonu pon."},{"vNo":"5 ","txt":"Iwe iei, nengeni pwium kewe ra ngunungun, ra apasa pwe ew mettoch mi weires minne ua ani echimw ngenir; nge nengeni use mwo echimwa ir, nge pwe a ew annuk an ewe Samon."},{"vNo":"6 ","txt":"Iei minne feino, nei anuon, me en kopwe aninis seni ewe Samon, pokiten kose ngunungunu."},{"vNo":"7 ","txt":"Iwe non ewe fansoun ngang, Nifai, ua apasa ngeni semei we: Ngang upwe feino me fori ekkewe mettoch minne ewe Samon a annuku, pwe ngang mi sinei pwe ewe Samon esap awora ekkewe annuk ngeni kewe noun aramas, tiwenon chok ika a amonnata ew an ngenir ar repwe apwonueta ewe mettoch minne i a annuku ngenir."},{"vNo":"8 ","txt":"Iwe non ewe fansoun pwe nupwen semei we a rongorong ekkei kapas a fokkun pwapwa, pwe a sinei pwe ua fen feioch me ren ewe Samon."},{"vNo":"9 ","txt":"Iwe ngang, Nifai, me pwi kewe aua sai non ewe fonu pon, fiti imwem kewe imw mangaku, aua feita ngeni ewe fonuen Jerusalem."},{"vNo":"10 ","txt":"Iwe non ewe fansoun pwe nupwen aua fen feita ngeni ewe fonuen Jerusalem, ngang me pwi kewe aua apungupung fengen."},{"vNo":"11 ","txt":"Iwe aua uttut—io neim epwe wisen feino non ewe imwen Laban. Iwe non ewe fansoun pwe ewe pungun a no ngeni Leiman; me Leiman a feino tonong non ewe imwen Laban me a kapas ngeni i nupwen an momot non imwan we."},{"vNo":"12 ","txt":"Iwe a tingor seni Laban ekkewe uruo minne ra makketiw won ekkewe seleichen brass, minne ra masoweni ewe tettenin uruon neuon semei we."},{"vNo":"13 ","txt":"Iwe nengeni, non ewe fansoun Laban a fokkun song, iwe a tinau seni mwen mesan; me i esap mut ngeni an epwe angei ekkewe uruo. Ina minne, a apasa ngeni: Nengeni en emon chon sona, me ngang upwe niukeno."},{"vNo":"14 ","txt":"Nge Leiman a suno seni mwen mesan, iwe a aporousa ekkewe mettoch minne Laban a fen fori, ngenikem. Iwe am aua poputa ne fokkun netipengaw, iwe ita akkarap pwi kewe repwene niwin ngeni semem we non ewe fonu pon."},{"vNo":"15 ","txt":"Nge nengeni ua apasa ngenir: Usun ewe Samon mi manau, me usun kich mi manau, sisap feitiw ngeni samach we non ewe fonu pon tori ach sipwe apwonueta ekkewe mettoch minne ewe Samon a annuku ngenikich."},{"vNo":"16 ","txt":"Ina minne, sipwe nikitu ne aneasochisi ekkewe annuk an ewe Samon; iei minne sipwe chok feitiw ngeni ewe fonuen an samach kewe neuo, pwe nengeni a nikitano gold me silver, me sokopaten pisekisekin meinisin. Me ekkei meinisin a fis pokiten ekkewe annuk an ewe Samon."},{"vNo":"17 ","txt":"Pun i a sinei pwe Jerusalem epwe tano, pokiten ewe fofforungaw an ekkewe aramas."},{"vNo":"18 ","txt":"Pun nengeni, rese etiwa ekkewe kapas an ekkewe soufos. Ina minne, ika semei we epwe nonnom non ewe fonu mwirin a fen annuk pwe epwe su seni ewe fonu, nengeni, i epwe pwan mano. Ina minne, mi auchea an epwe su seni ewe fonu."},{"vNo":"19 ","txt":"Iwe nengeni, iei miritin Kot pwe am aupwe angei ekkei uruo, pwe am aupwe isonir ngeni mwirimwirim ewe kapasen ach kewe neuo;"},{"vNo":"20 ","txt":"Iwe am aupwe pwan isoni ngenir ekkewe kapas minne ra fen pin kapas seni awan meinisin ekkewe soufos mi pin, minne a fen kawor ngenir seni ewe Ngun me manamanen Kot, seni nepoputan fonufan, pwan feito ngeni ei fansoun."},{"vNo":"21 ","txt":"Iwe non ewe fansoun mwirin ei napanapen kapas ua pesei pwi kewe, pwe repwe tongeni nikitu ne aneasochisi ekkewe annukun Kot."},{"vNo":"22 ","txt":"Iwe non ewe fansoun am aua feitiw ngeni ewe fonuen am kewe neuo, me am aua ion fengeni nöum kewe gold, me silver, me pisekim mi auchea."},{"vNo":"23 ","txt":"Iwe mwirin am aua ioifengeni ekkei mettoch, am aua feita sefan ngeni ewe imwen Laban."},{"vNo":"24 ","txt":"Iwe non ewe fansoun am aua tonong ren Laban, iwe am aua tingor ngeni i pwe i epwe ngenikem ekkewe uruo minne ra makketiw won ekkewe seleichen brass, nge am aupwe ekkesiwinin ngeni nöum kewe gold, me nöum silver, me meinisin pisekim mi auchea."},{"vNo":"25 ","txt":"Iwe non ewe fansoun nupwen Laban a kuna pisekim kewe, iwe a kuna pwe ra fokkun chommong, a mocheniatir, ina popun a aturukemeu, me a tiini noun kewe chon angang repwe nikemino, pwe epwe tongeni angei pisekim kewe."},{"vNo":"26 ","txt":"Iwe non ewe fansoun am aua su me mwen ekkewe chon angangen Laban, me am aua echimw am aupwe nikitatiw pisekim kewe, me ra no ngeni ne poun Laban."},{"vNo":"27 ","txt":"Iwe non ewe fansoun am aua suno ngeni ewe fonu pon, me ekkewe chon angang noun Laban rese chiwen tori kem, me am aua opakemino non pwangen ew achaw."},{"vNo":"28 ","txt":"Iwe non ewe fansoun pwe Leiman a song rei, pwan ren semei we; Lemuel a pwan song, pun a ausening ngeni ekkewe kapas an Leiman. Ina minne Leiman me Lemuel ra apasa chommong kapas pochokun ngenikem, pwir kukkun, me ra wichi kem ren efoch ira."},{"vNo":"29 ","txt":"Iwe non ewe fansoun nupwen ra wichi kem ngeni efoch ira, nengeni, emon chon nangin ewe Samon a feito me uta mwen meser, me a kapas ngenir, a apasa: Pwata oua wichi pwimi kukkun ren efoch ira? Ouse mo sinei pwe ewe Samon a finata i pwe epwe wisen chon nemeni kemi, me ei pokiten ami fofforungaw? Nengeni ami oupwe feita sefan ngeni Jerusalem, me ewe Samon epwe fangonong Laban non poumi."},{"vNo":"30 ","txt":"Iwe mwirin an ewe chon nang kakapas ngenikem, a feino."},{"vNo":"31 ","txt":"Iwe mwirin an ewe chon nang a feino, Leiman me Lemuel ra pwan popueta ne ngunungun, ra apasa: Pwata epwe tufich an ewe Samon epwe fangonong Laban non pouch? Nengeni, i emon mwan pochokun, me a tongeni emmweni nime aramas, ewer, a pwan tongeni nieno nime aramas; iwe pwata esap tongeni nikicheno?"}]}