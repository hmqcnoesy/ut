{"heading":"Ena veiseyaki ko Isireli e delai vuravura taucoko—Era na susugi ka karoni Isireli ena kosipeli ko Ira Na Kai Matanitu tani ena veisiga mai muri—Ena vakasoqoni ka vakabulai ko Isireli, ka ra na vakamai me vaka na vu ni co ko ira na ivalavala ca—Ena vakarusai na nona matanitu na tevoro, ka na vesu ko Setani. Rauta na 588–570 B.K.","prevAbbr":"1-ne","prevNo":21,"nextAbbr":"2-ne","nextNo":1,"chapterTitle":"1 Nifai 22","verses":[{"vNo":"1 ","txt":"Ia oqo sa yaco ni’u sa wilika oti koi au, ko Nifai, na veika ka a ceuti tu ena peleti parasa, eratou sa lako mai vei au na tuakaqu ka kaya vei au: A cava na ibalebale ni veika oqo ko a wilika? Raica, era sa vakaibalebaletaki li ki na veika vakayalo, ka ra na yaco ena vuku ni yalo, ka sega ena vuku ni veika vakayago?"},{"vNo":"2 ","txt":"Ia koi au, ko Nifai, au sa kaya vei iratou: Raica era sa vakaraitaki vua na parofita mai na domo ni Yalo; ia na Yalo sa dau vakaraitaka na veika kece oqo vei ira na parofita, ka ra na yaco vei ira na luve ni tamata me vaka na veika vakayago."},{"vNo":"3 ","txt":"O koya, na veika au a wilika sa baleta tiko na veika vakayago kei na veika vakayalo; ia e kena irairai, ni ena dua na gauna ga oqo, se ena dua na gauna mai muri, ni ra na veiseyaki na mataqali i Isireli e delai vuravura taucoko, ena kedra maliwa na veimatanitu."},{"vNo":"4 ","txt":"Ia raica, era lewe vuqa era sa guilecavi mai vei ira ka tiko mai Jerusalemi. Io, na iwase levu cake mai na veiyavusa kece era sa kau tani; ka ra sa veiseyaki vaka ka vaka ki na veiyanuyanu ni wasawasa; ka sega vei keda e kila era sa tu e vei, ia, eda kila ga ni ra sa kau tani."},{"vNo":"5 ","txt":"Ia ni ra sa vakau tani tu, sa parofisaitaki tu mai na veika oqo me baleti ira, ka baleti ira talega era na veiseyaki ka vakasesei ena dua na gauna e muri, ena vukuna na Yalo Savasava ni Isireli; ia, era na vakaukauwataka na lomadra vua; o koya era na veiseyaki yani kina ena kedra maliwa na veimatanitu ka cati mai vei ira na tamata kecega."},{"vNo":"6 ","txt":"Ia ni ra na susugi ira oti ko ira na kai Matanitu Tani, ka na laveta cake na ligana na Turaga vei ira na kai Matanitu Tani ka vakaduria na nona drotini, ia era na keveti ira na luvedra tagane e ligadra, kei na luvedra yalewa era na kauta mai ena tabadra, raica na veika kece sa tukuni oqo era ka ni bula oqo; ni sa vakaoqo na nona veiyalayalati na Turaga vei ira na noda qase; ia sa baleti keda ena gauna mai muri, kei ira kece talega na wekada na mataqali i Isireli."},{"vNo":"7 ","txt":"Ka sa kena ibalebale ni na yaco mai na gauna ni sa oti na nodra veiseyaki ka vakasesei na mataqali i Isireli, na Turaga na Kalou ena vakaduria e dua na matanitu qaqa ena kedra maliwa na kai Matanitu Tani, io, ena dela mada ga ni vanua oqo; ka ra na qai veiseyaki kina na noda kawa mai vei ira."},{"vNo":"8 ","txt":"Ka ni sa oti na nodra veiseyaki na noda kawa, ena qai vakayacora na Turaga na Kalou e dua na cakacaka talei ena kedra maliwa na kai Matanitu tani, ka na yaga vakalevu sara vei ira na noda kawa; o koya, sa vakatautauvatataki kina na nodra sa susugi mai vei ira na kai Matanitu tani, kei na nodra sa keveti e ligadra ka colati mai tabadra."},{"vNo":"9 ","txt":"Ka na yaga talega vei ira na kai Matanitu tani; ka sega wale ga vei ira na kai Matanitu tani ia vei ira kecega na mataqali i Isireli, me vakatakilai kina na veiyalayalati nei Tamada mai lomalagi vei Eparaama, ka kaya: Ena vuku ni nomu kawa era na vakalougatataki kina na veimataqali kecega e vuravura."},{"vNo":"10 ","txt":"Ia au gadreva, oi kemudou na tuakaqu, mo dou kila ni na sega ni rawa me ra na vakalougatataki na veimataqali kecega e vuravura vakavo ke na qai vakaraitaka ko koya na ligana ena matadra na veimatanitu."},{"vNo":"11 ","txt":"O koya, ena qai vakaraitaka kina na ligana na Turaga na Kalou ena matadra na veimatanitu kecega, me na kau yani na nona veiyalayalati kei na nona kosipeli vei ira kece na mataqali i Isireli."},{"vNo":"12 ","txt":"O koya, ena kauti ira tani kina ko Koya mai na nodra tiko vakavesu, ka ra na vakasoqoni vata ki na nodra dui vanua sa nodra ivotavota vakawa; ia era na kau tani mai na tawa kilai kei na butobuto, ka ra na qai kila ni sa nodra iVakabula na nodra Turaga ka nodra Dauveivueti, o Koya na Qaqa ni Isireli."},{"vNo":"13 ","txt":"Ia na dra ni lotu vakaitamera ka vakasisila ko ya, o koya na dautagane ni vuravura taucoko, ena tau ga ki na uludra; ni ra na veivaluvaluti ga vakaira, ka na lutuka ga na uludra na iseleiwau mai ligadra, ka ra na mateni ga ena nodra dra."},{"vNo":"14 ","txt":"Ia, na veimatanitu kecega ena valuti iko, O iko na mataqali i Isireli, era na vuki ka veivorati vakataki ira, ka ra na lutu ki na ikeli era a kelia me ra tacori kina na nona tamata na Turaga. Ia ko ira kece sa veivala kei Saioni era na vakarusai, ia na dautagane ko ya, ka a vakatanitaka na sala dodonu ni Turaga, io, ko koya na lotu vakaitamera ka vakasisila ko ya, ena bale sobu ki na kuvu ni soso, ia sa na ka levu sara na kena bale."},{"vNo":"15 ","txt":"Ia raica, sa kaya na parofita, ena yaco kusarawa mai na gauna ena sega kina na kaukauwa i Setani me rawa na yalodra na luve ni tamata; ia sa voleka me yaco mai na siga, me ra na vaka kina na vu ni co madu ko ira sa viavialevu kei ira sa daucaka ca; ka na yaco mai na siga mera na vakamai."},{"vNo":"16 ","txt":"Sa voleka me yaco mai na gauna ena sovaraka kina na taucoko ni nona cudru na Kalou vei ira na luve ni tamata; ni na sega ni laivi ira na tamata ca me ra vakarusai ira na tamata ivalavala dodonu."},{"vNo":"17 ","txt":"O koya gona, ena maroroi ira na ivalavala dodonu ena nona kaukauwa, io ke yaco me sa tau na nona cudru taucoko, me ra na maroroi ga na ivalavala dodonu, io ke ra na vakarusai kina na kedra meca ena bukawaqa. O koya, me ra kakua kina ni rere na ivalavala dodonu; ni sa kaya vakaoqo na parofita, era na vakabulai, ke kena sala mada ga na bukawaqa."},{"vNo":"18 ","txt":"Raica, au sa kaya vei kemudou, na tuakaqu, ni sa voleka ni yaco na veika oqo; io, na dra, kei na bukawaqa, kei na cawa ni kubou ena yaco dina mai; ka dodonu me tiko ena delai vuravura oqo, ka na yaco vei ira na tamata me vaka na veika vakayago kevaka era na vakaukauwataka na lomadra vua na Yalo Savasava ni Isireli."},{"vNo":"19 ","txt":"Ia raica, era na sega ni rusa na tamata ivalavala dodonu; ia ena yaco vakaidina na gauna era na muduki tani kina ko ira kece era sa valuti Saioni."},{"vNo":"20 ","txt":"Ia ena vakarautaka vakaidina na Turaga na sala vei ira na nona tamata, me vakayacori kina na vosa ka cavuta o Mosese, ka kaya: E dua na parofita ena vakatubura vei kemudou na Turaga na nomudou Kalou me vakataki au; o koya oqori mo dou na rogoca na veika kece sara ena tukuna vei kemudou. Ka sa na yaco ni ko ira era na sega ni rogoca na parofita ko ya era na muduki tani mai vei ira na tamata."},{"vNo":"21 ","txt":"Ia oqo, koi au, ko Nifai, au sa tukuna vei kemudou, na parofita ka vosa kina oqo ko Mosese, sai koya na Yalo Savasava ni Isireli; ia, ena dau tauca ko Koya na lewa dodonu."},{"vNo":"22 ","txt":"Ka me ra kakua ni rere ko ira na ivalavala dodonu, ni ra na sega ni vakataqayataki. Ia na matanitu ga ni tevoro, ka na tarai cake ena kedra maliwa na luve ni tamata, na matanitu ka sa tauyavutaki ena kedra maliwa era sa vakayago—"},{"vNo":"23 ","txt":"Ena yaco kusarawa mai na gauna, ni, na lotu kecega sa tara cake me rawa iyau, kei ira sa tara cake me ra lewai ira na tamata, kei ira sa tara cake me dokai ira ko vuravura, kei ira sa vakasaqara na gagadre ni yago kei na veika ni vuravura, ka me kitaka na veimataqali caka cala kecega; io, me vakalekalekataki ga, o ira kece sa lewena na matanitu ni tevoro sai ira sa dodonu me ra rere ka sautaninini, ka sakure kina, sai ira sa dodonu me ra vakabalei sobu ki na kuvu ni soso; sai ira e ra na vakamai me vaka na vu ni co; me vaka na nona vosa na parofita."},{"vNo":"24 ","txt":"Ia ena yaco kusarawa mai na gauna me ra na tuberi cake kina na ivalavala dodonu me vaka na luve ni bulumakau mai na lomanibai, ia ko Koya na Yalo Savasava ni Isireli sa na nona na lewa, kei na qaqa, kei na kaukauwa, kei na lagilagi cecere."},{"vNo":"25 ","txt":"Ka sa vakasoqoni ira vata na luvena mai na yasai vuravura e va; ka sa wiliki ira na nona sipi, ka ra sa kilai Koya; ka sa na qai duabau ga na lomanibai ka duabau ga na kena ivakatawa; ka na vakani ira na nona sipi, ka ra na kunea mai vei koya na veico."},{"vNo":"26 ","txt":"Ia ena vuku ni nodra ivalavala dodonu na nona tamata, sa sega kina na kaukauwa i Setani; o koya, ena sega kina ni sereki me vuqa na yabaki; ni sa sega vua na kaukauwa me rawa na lomadra na tamata, ni ra sa ivalavala dodonu, ka sa veiliutaki na Yalo Savasava ni Isireli."},{"vNo":"27 ","txt":"Ia raica oqo, koi au, ko Nifai, au sa kaya vei kemudou ni na yaco na veika kece oqo me vaka na veika vakayago."},{"vNo":"28 ","txt":"Ia, raica, era na bula galala vata kei Koya na Yalo Savasava ni Isireli ko ira na veimatanitu, veimataqali, duivosavosa kei ira na tamata, kevaka era na veivutuni."},{"vNo":"29 ","txt":"Ia oqo koi au, ko Nifai, au sa tinia; niu sega ni doudou ena gauna oqo meu vosa tale me baleta na veika oqo."},{"vNo":"30 ","txt":"O koya oqo, oi kemudou, na tuakaqu, au gadreva mo dou kila ni dina na itukutuku sa volai tu ena peleti parasa; ka ra vakadinadinataka ni dodonu me talairawarawa na tamata ki na ivakaro ni Kalou."},{"vNo":"31 ","txt":"O koya, mo dou kakua ni nanuma kina ni sai keirau ga kei tamaqu keirau sa vakadinadinataka na veika oqo, ka vakavuvulitaka talega. O koya, kevaka dou na talairawarawa ki na ivakaro, ka vosota me yacova na ivakataotioti, dou na vakabulai kina ena siga mai muri. Ia, sa vakakina. Emeni."}]}