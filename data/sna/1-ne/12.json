{"heading":"Nifai anoona muchiratidzo nyika yechipikirwa; kururama, huipi, nekupunzika kwevagari vayo; kuuya kweGwayana raMwari pakati pavo; kuti Vadzidzi vaneGumi neVaviri neVaapositori vaneGumi neVaviri vachatonga sei Israeri; nekusemesa neutsvina hweavo vanoderera mukusatenda. Zvingangove makore 600 kusvika ku592 Kristu asati azvarwa.","prevAbbr":"1-ne","prevNo":11,"nextAbbr":"1-ne","nextNo":13,"chapterTitle":"1 Nifai 12","verses":[{"vNo":"1 ","txt":"Uye zvakaitika kuti ngirozi yakati kwandiri: Tarisai uye uone mbeu yako, nembeuwo yehama dzako. Uye ndakatarisa ndikaona nyika yechipikirwa; uye ndikaona mhomho dzevanhu, hongu, kana sekuwanda mukuverenga kwakaita kuwanda kwejecha regungwa."},{"vNo":"2 ","txt":"Uye zvakaitika kuti ndakaona mhomho dzakaungana pamwechete mukurwa, dzichirwisana; uye ndikaona hondo, nerunyerekupe rwehondo, nekuurayana nemunondo pakati pevanhu vekwangu."},{"vNo":"3 ","txt":"Uye zvakaitika kuti ndakaona zvizvarwa zvizhinji zvichifa, mushure metsika yehondo negakava munyika; uye ndikaona maguta mazhinji, hongu, kana kuverenga handina kuaverenga."},{"vNo":"4 ","txt":"Uye zvakaitika kuti ndakaona mhute yerima pauso hwenyika yechipikirwa; uye ndikaona mheni, uye ndikanzwa kutinhira, nekundengendeka kwenyika, nemhere-mhere yose yekunetsekana; uye ndikaona ivhu nemabwe, kuti zvaitsemuka; uye ndikaona makomo achikoromoka; uye ndikaona mapani enyika, kuti akasakadzwa; uye ndikaona maguta mazhinji kuti akanyudzwa; uye ndikaona mazhinji kuti akapiswa nemoto; uye ndikaona mazhinji aikoromokera pasi, nenzira yekundengendeka kwaivepo."},{"vNo":"5 ","txt":"Uye zvakaitika kuti mushure mekunge ndaona zvinhu izvi, ndakaona kunyangarika kwerima, kuti rakabva pauso hwenyika; uye tarisai, ndakaona mhomho dzisina kunge dzapunzika nenzira yekutonga kunotyisa kwaIshe."},{"vNo":"6 ","txt":"Uye ndakaona matenga achizuruka, uye Gwayana raMwari richiburuka kubva kudenga; uye rikauya pasi rikazviratidza kwavari."},{"vNo":"7 ","txt":"Uye ndakaonawo uye ndikaziva kuti Mweya Mutsvene wakawira pane vamwe gumi nevaviri; uye vakagadzwa naMwari, uye vakasarudzwa."},{"vNo":"8 ","txt":"Uye ngirozi yakataura kwandiri ichiti: Ona vanegumi nevaviri vadzidzi veGwayana, vakasarudzwa kuti vaparidze kumbeu yako."},{"vNo":"9 ","txt":"Uye ikati kwandiri: Unorangarira here vaapositori veGwayana vanegumi nevaviri? Tarisai ndivo vachatonga marudzi gumi nemaviri aIsraeri; nokudaro, vashumiri gumi nevaviri vembeu yako vachatongwa navo; nokuti muri vemba yaIsraeri."},{"vNo":"10 ","txt":"Uye ava vashumiri gumi nevaviri vauri kuona vachatonga mbeu yako. Uye, tarisai, vakatwasanuka narinhi; nokuti nenzira yerutendo rwavo muGwayana raMwari nguo dzavo dzaitwa chena muropa rake."},{"vNo":"11 ","txt":"Uye ngirozi yakati kwandiri: Tarisa! Uye ndikatarisa, uye ndikaona zvizvarwa zvitatu zvichipfuura zviri mukururama; uye nguo dzavo dzakange dzakachena sedzeGwayana raMwari. Uye ngirozi ikati kwandiri: Ava vakaitwa vachena muropa reGwayana, nenzira yerutendo rwavo maari."},{"vNo":"12 ","txt":"Uye ini Nifai, ndakaonawo vazhinji vechizvarwa chechina vakapfuura vari mukururama."},{"vNo":"13 ","txt":"Uye zvakaitika kuti ndakaona mhomho dzepasi dzakaungana pamwechete."},{"vNo":"14 ","txt":"Uye ngirozi ikati kwandiri: Ona mbeu yako, nembeuwo yehama dzako."},{"vNo":"15 ","txt":"Uye zvakaitika kuti ndakatarisa ndikaona vanhu vembeu yangu vakaungana pamwechete vari mhomho vachirwisana nembeu yehama dzangu; uye vakanga vaungana pamwechete kuti varwe."},{"vNo":"16 ","txt":"Uye ngirozi yakataura kwandiri ichiti: Tarisai chisipiti chemvura ine tsvina chakaonekwa nababa vako; hongu, kana rwizi rwavakataura; uye kudzika kwarwo ndiko kudzika kwegehena."},{"vNo":"17 ","txt":"Uye mhute yerima ndiyo miedzo yadhiabhorosi, inopofomadza maziso, ichiomesa mwoyo yevana vevanhu, ichivatungamira munzira dzakapamhama, zvekuti vanofa vachirasika."},{"vNo":"18 ","txt":"Uye zimba guru uye dhandanda, iro rakaonekwa nababa vako, kufungidzira zvinhu zvisipo nekuzvikudza kwevana vevanhu. Uye zigomba guru rinotyisa rakavaganhura; hongu, kana izwi rokutonga kwakarurama kwaMwari Vokusingaperi, naMesia anova ndiye Gwayana raMwari, uyo anopupurirwa neMweya Mutsvene, kubvira pakutanga kwenyika kusvika panguva ino, uye kubvira zvino nekusingaperi."},{"vNo":"19 ","txt":"Uye zvakanga ngirozi ichitaura mazwi aya, ndakatarisa ndikaona kuti mbeu yehama dzangu yakange ichirwisana nembeu yangu, maererano nemazwi engirozi; nenzira yekuzvikudza kwembeu yangu, nemiyedzo yadhiabhorosi, ndakaona kuti mbeu yehama dzangu yakange ichikurira vanhu vembeu yangu."},{"vNo":"20 ","txt":"Uye zvakaitika kuti ndakatarisa, uye ndikaona vanhu vembeu yehama dzangu kuti vakange vakunda mbeu yangu; uye vakaenda vari mhomho mukati menyika."},{"vNo":"21 ","txt":"Uye ndakavaona vakaungana pamwechete vari mhomho; uye ndikaona hondo nerunyerekupe rwehondo pakati pavo; uye muhondo nerunyerekupe rwehondo ndakaona zvizvarwa zvizhinji zvichipfuura."},{"vNo":"22 ","txt":"Uye ngirozi yakati kwandiri: Tarisai ivava vachaderera mukusatenda."},{"vNo":"23 ","txt":"Uye zvakaitika kuti ndakaona, kuti mushure mekunge vaderera mukusatenda vakasviba, vanosemesa, vakave vanhu vane tsvina, vazere nenungo netsika dzose dzezvinhu zvakaipa."}]}