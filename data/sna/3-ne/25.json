{"heading":"PaKuuya Kwechipiri, vanozvikudza nevakaipa vachapiswa samashanga—Erija achadzoka zuva guru iri rinotyisa risati rasvika—Enzanisa naMaraki 4.","prevAbbr":"3-ne","prevNo":24,"nextAbbr":"3-ne","nextNo":26,"chapterTitle":"3 Nifai 25","verses":[{"vNo":"1 ","txt":"Nokuti tarisai, zuva rinouya richapisa semuchoto; uye vose vanozvikudza, hongu, navose vanoita zvakaipa, vachava samashanga; zve zuva rinouya richavapisa kupera, ndizvo zvinotaura Ishe weHondo, harizovasiira mudzi kana bazi."},{"vNo":"2 ","txt":"Asi kunemi munotya zita rangu, Mwanakomana Wokururama achamuka aine simba rokurapa mumapapiro ake; zve muchaenda mugokura semhuru dziri mudanga."},{"vNo":"3 ","txt":"Uye muchatsikirira vakaipa pasi; nokuti vachava madota pasi petsoka dzenyu muzuva randichaita izvi, vanodaro Ishe veHondo."},{"vNo":"4 ","txt":"Rangarirai mutemo waMosesi, muranda wangu, wandakamuraira paHorebi kuvaIsraeri vose, nemirau yekutonga."},{"vNo":"5 ","txt":"Tarisai, ndichakutumirai muporofita Erija zuva guru rinotyisa raIshe risati rasvika;"},{"vNo":"6 ","txt":"Uye iye uchadzorera mwoyo yamadzibaba kuvana, nemwoyo yevana kumadzibaba avo, kuti ndirege kuuya ndichirova nyika nomurango wakaipa."}]}