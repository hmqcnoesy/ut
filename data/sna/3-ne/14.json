{"heading":"Jesu anoraira: Musatonge; kumbirai kuna Mwari; chenjererai maporofita venhema—Anovimbisa ruponeso kune avo vanoita kuda kwaBaba—Enzanisa naMateo 7. Zvingangove makore 34 shure kwekunge Kristu azvarwa.","prevAbbr":"3-ne","prevNo":13,"nextAbbr":"3-ne","nextNo":15,"chapterTitle":"3 Nifai 14","verses":[{"vNo":"1 ","txt":"Uye zvakaitika kuti apo Jesu akanga ataura mazwi aya akatarira zvakare kugungano, akazarura muromo wake zvakare kwavari, achiti: Zvirokwazvo zvirokwazvo, ndinoti kwamuri, Musatonga, kuti murege kutongwawo."},{"vNo":"2 ","txt":"Nokuti kutonga kwamunotonga nakwo, muchatongwa nakwowo; nechiero chamunoera nacho, muchaerwa nachowo."},{"vNo":"3 ","txt":"Uye unotarisirei rubanzu rwuri muziso rehama yako, asi hauoni danda riri muziso rako?"},{"vNo":"4 ","txt":"Kana ungataura seiko nehama yako uchiti: Rega ndibvise rubanzu muziso rako—uye tarisai, muziso rako mune danda?"},{"vNo":"5 ","txt":"Iwe munyengeri, tanga wabvisa danda riri muziso rako, ugoona zvakanaka kubvisa rubanzu rwuri muziso rehama yako."},{"vNo":"6 ","txt":"Musapa imbwa zvinhu zvitsvene, kana kukanda chuma chenyu kunguruve, nokuti dzinochitsika netsoka dzadzo, dzokutendeukirai dzokurumai."},{"vNo":"7 ","txt":"Kumbirai, muchapiwa; tsvakai, muchawana; gogodzai, muchazarurirwa."},{"vNo":"8 ","txt":"Nokuti wose anokumbira, achagashira; uye anotsvaka, anowana; uyezve kune uyo anogugudza, anozarurirwa."},{"vNo":"9 ","txt":"Kana kuti ndiani pamuri, anoti, kana mwanakomana wake akumbira chingwa, omupa ibwe?"},{"vNo":"10 ","txt":"Kana kuti akakumbira hove, angamupe nyoka?"},{"vNo":"11 ","txt":"Kana zvino imi makaipa, muchiziva kupa vana venyu zvipo zvakanaka, ko Baba venyu vari kudenga vachapa zvipo zvakanaka sei kune vanokumbira kwavari?"},{"vNo":"12 ","txt":"Naizvozvo, zvinhu zvose zvamunoda kuti vanhu vakuitirei, nemi vaitireiwo, nokuti uyu ndiwo murairo namaporofita."},{"vNo":"13 ","txt":"Pindai nesuwo rakamanikana; nokuti suwo rakafara, nenzira yakapamhama, inoenda mukuparadzwa; uye kune vazhinji vanopinda namo;"},{"vNo":"14 ","txt":"Nokuti suwo rakamanikana, nenzira yakamanika, inoenda kuupenyu, uye vanoiwana vashoma."},{"vNo":"15 ","txt":"Chenjererai maporofita venhema, vanouya kwamuri nenguwo dzamakwai, asi mukati mapumhi anoparadza."},{"vNo":"16 ","txt":"Muchavaziva nezvibereko zvavo. Vanhu vanotanha madzamviringa paminzwa here kana maonde parukato here?"},{"vNo":"17 ","txt":"Saizvozvo muti wose wakanaka unobereka zvibereko zvakanaka; asi muti wakaipa unobereka zvibereko zvakaipa."},{"vNo":"18 ","txt":"Muti wakanaka haungabereki zvibereko zvakaipa, kana muti wakaipa haungabereki zvibereko zvakanaka."},{"vNo":"19 ","txt":"Muti wose usingabereki zvibereko zvakanaka unotemwa, wokandwa mumoto."},{"vNo":"20 ","txt":"Nokudaro, nezvibereko zvavo muchavaziva."},{"vNo":"21 ","txt":"Havasi vose vanoti kwandiri, Ishe, Ishe, vachapinda mumambo hwokudenga; asi uyo anoita kuda kwaBaba vangu vari kudenga."},{"vNo":"22 ","txt":"Vazhinji vachati kwandiri nezuva iroro, Ishe, Ishe, hatina kuporofita muzita renyu here, nokudzinga mweya yakaipa muzita renyu, nokuita mabasa anoshamisa muzita renyu?"},{"vNo":"23 ","txt":"Uye zvino ndichavaudza pachena ndichiti: Handina kutombokuzivai; ibvai kwandiri, imi vokuita zvisakarurama."},{"vNo":"24 ","txt":"Naizvozvo, uyo anonzwa mashoko angu aya akaaita, ndinomufananidza nomurume akachenjera, akavaka imba yake paruware—"},{"vNo":"25 ","txt":"Uye mvura ikaturuka, mvura zhinji ikauya, mhepo ikavhuvhuta, ikarova imba iyi; ikasawa, nokuti yakanga yakavakirwa paruware."},{"vNo":"26 ","txt":"Uyezve wose anonzwa mashoko angu aya akasaaita angafananidzwe nomurume benzi, akavaka imba yake pajecha—"},{"vNo":"27 ","txt":"Mvura ikaturuka, mvura zhinji ikauya, mhepo ikavhuvhuta, ikarova imba iyi; ikawa, kuwa kwayo kukava kukuru."}]}