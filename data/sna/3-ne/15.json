{"heading":"Jesu anotaura kuti murairo waMosesi unozadzikiswa maari—MaNifai ndivo vamwe vemakwai aakataura nezvawo muJerusarema—Nokuda kwekusarurama, vanhu vaIshe muJerusarema havazivi nezve makwai aIsraeri akapararira. Zvingangove makore 34 shure kwekunge Kristu azvarwa.","prevAbbr":"3-ne","prevNo":14,"nextAbbr":"3-ne","nextNo":16,"chapterTitle":"3 Nifai 15","verses":[{"vNo":"1 ","txt":"Uye zvino zvakaitika kuti Jesu akati apedza kutaura uku akatarisa kugungano, akati kwavari: Tarisai, manzwa mashoko andadzidzisa ndisati ndakwira kuna Baba vangu; naizvozvo, uyo wose acharangarira kutaura kwangu uku nokukuita, iyeye ndichamumutsa pazuva rokupedzisira."},{"vNo":"2 ","txt":"Uye zvakaitika kuti apo Jesu akanga ataura mashoko iwaya akaona kuti pakati pavo pakange pane vamwe vaishamiswa, nokukahadzika kuti achaita sei nomutemo waMosesi; nokuti havana kunge vanzwa kuti zvakare zvakanga zvapfuura, uye kuti zvinhu zvose zvakanga zvava zvitsva."},{"vNo":"3 ","txt":"Uye akati kwavari; Musashamiswa kuti ndataura kwamuri kuti zvinhu zvakare zvapfuura, uye kuti zvinhu zvose zvava zvitsva."},{"vNo":"4 ","txt":"Tarisai, ndinoti kwamuri mutemo wakazadzikiswa uyo wakapiwa kuna Mosesi."},{"vNo":"5 ","txt":"Tarisai, ndini ndakapa murairo, ndini ndakabvumirana nevanhu vangu veIsraeri; naizvozvo, mutemo mandiri wakazadzikiswa, nokuti ndakauya kuzozadzikisa mutemo; naizvozvo une magumo."},{"vNo":"6 ","txt":"Tarisai, handiparadze maporofita, nokuti avo vose vasati vazadzikiswa mandiri, zvirokwazvo ndinoti kwamuri, vose vachazadzikiswa."},{"vNo":"7 ","txt":"Uye nokuti ndati kwamuri zvinhu zvakare zvapfuura, handingaparadze izvo zvakataurwa pamusoro pezvinhu zvichauya."},{"vNo":"8 ","txt":"Nokuti tarisai, chibvumirano chandakaita nevanhu vangu hachisati chazadzikiswa chose; asi mutemo uyo wakapiwa kuna Mosesi une magumo mandiri."},{"vNo":"9 ","txt":"Tarisai, ndiri mutemo, nechiedza. Tarisai kwandiri, mushingirire kusvikira kumagumo, muchararama; nokuti kune uyo achashingirira kusvika kumagumo ndichapa upenyu hwokusingaperi."},{"vNo":"10 ","txt":"Tarisai, ndakakupai mirairo; naizvozvo chengetai mirairo yangu. Uye ndiwo murairo nemaporofita, nokuti zvechokwadi vanopupura pamusana pangu."},{"vNo":"11 ","txt":"Uye zvino zvakaitika kuti Jesu akati ataura mazwi aya, akati kune gumi nevaviri vaye vaakanga asarudza:"},{"vNo":"12 ","txt":"Muri vadzidzi vangu; uye muri chiedza kuvanhu ava, vakasara vechizvarwa chemba yaJosefa."},{"vNo":"13 ","txt":"Uye tarisai, iyi inyika yenhaka yenyu; Baba vakaipa kwamuri."},{"vNo":"14 ","txt":"Uye hakuna imwe nguva apo Baba vakandipa mirairo yokuti nditaure izvi kuhama dzenyu muJerusarema."},{"vNo":"15 ","txt":"Kana imwe nguva apo Baba vakandipa mirairo yokuti nditaure maererano namamwe marudzi emba yaIsraeri, ayo akatungamirirwa naBaba kubva munyika iyoyo."},{"vNo":"16 ","txt":"Izvi ndizvo zvandakarairwa chete naBaba, kuti nditaure kwavari:"},{"vNo":"17 ","txt":"Kuti ndine mamwe makwai asiri edanga rino; iwayo ndinofanira kuuya nawoo, achanzwa izwi rangu; uye richazova danga rimwechete, nomufudzi mumwechete."},{"vNo":"18 ","txt":"Uye zvino, nenzira yokuoma mitsipa nokusatenda kwavo havana kunzwisisa shoko rangu; naizvozvo ndakarairwa naBaba kuti ndisataure zvakare pamusana pechinhu ichi kwavari."},{"vNo":"19 ","txt":"Asi zvirokwazvo, ndinoti kwamuri Baba vakandiraira ini, uye ndinokutaurirai, kuti makapatsanurwa kubva kwavari nokuda kwokusarurama kwavo; naizvozvo inzira yokusarurama kwavo inoita kuti vasakuzivei."},{"vNo":"20 ","txt":"Uye zvirokwazvo, ndinoti kwamuri zvakare mamwe marudzi Baba vakapatsanura kubva kwavari; uye inzira yokusarurama kwavo kuti vasavazive."},{"vNo":"21 ","txt":"Uye zvirokwazvo ndinoti kwamuri, ndimi avo vandakataura ndichiti: Ndina mamwe makwai asati ari edanga rino, iwo zvekare ndinofanira kuuya nawo, uye achanzwa izwi rangu, rikazova danga rimwechete, nomufudzi mumwechete."},{"vNo":"22 ","txt":"Uye havana kundinzwisisa, nokuti vaifungidzira kuti ndaireva maJentairi; nokuti havainzwisisa kuti maJentairi vaifanira kudzorwa nokuparidza kwavo."},{"vNo":"23 ","txt":"Uye havana kundinzwisisa kuti ndakati vachanzwa izwi rangu; havana kundinzwisisa zvakare zvandakati maJentairi haafanire kuti nerimwe zuva vanzwe izwi rangu—nokuti handaifanira kuzviratidza kwavari kunze kwokunge zvaitwa neMweya Mutsvene."},{"vNo":"24 ","txt":"Asi tarisai, mose manzwa izwi rangu, mukandiona; uye muri makwai angu, makaverengerwa pakati peavo vandakapiwa naBaba."}]}