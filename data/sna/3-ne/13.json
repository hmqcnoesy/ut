{"heading":"Jesu anodzidzisa maNifai munamato waIshe—Vanofanira kuisa upfumi hwavo kudenga—VaneGumi neVaviri muushumiri hwavo vanorairwa kuti vasafunge zvezvinhu zvenyama—Enzanisa naMateo 6. Zvingangove makore 34 shure kwekunge Kristu azvarwa.","prevAbbr":"3-ne","prevNo":12,"nextAbbr":"3-ne","nextNo":14,"chapterTitle":"3 Nifai 13","verses":[{"vNo":"1 ","txt":"Zvirokwazvo, zvirokwazvo, ndinoti dai muchipa kuvarombo; asi chenjererai kuti musaita zvinhu izvi kuti muonekwe navanhu; nokuti mukadaro hamuna mubairo kuna Baba venyu vokudenga."},{"vNo":"2 ","txt":"Naizvozvo, kana mopa musaridze hwamanda yenyu, sezvinoita vanyengeri mumasinagogo nomunzira, kuti vakudzwe nevanhu. Zvirokwazvo ndinoti kwamuri, vane mubairo wavo."},{"vNo":"3 ","txt":"Asi kana muchipa musaite kuti ruoko rwenyu rworuboshwe rwuzive chinoitwa noruoko rwenyu rworudyi."},{"vNo":"4 ","txt":"Kuti kupa kwenyu kuve muruvande; Baba venyu avo vanoona muruvande, ivavo vachakupai mubairo pachena."},{"vNo":"5 ","txt":"Uye kana muchinamata musava savanyengeri, nokuti vanofarira kunamata, vakamira mumasinagogo nepamharadzano dzenzira, kuti vaonekwe nevanhu. Zvirokwazvo ndinoti kwamuri, vane mubairo wavo."},{"vNo":"6 ","txt":"Asi iwe, kana uchinamata pinda mumba yako yomukati, kana wapfiga musuo wako, wonamata kuna Baba vako vari pakavanda, uye Baba vako vanoona pakavanda vachakupa mubairo pachena."},{"vNo":"7 ","txt":"Asi kana muchinamata, musadzokerere zvisina maturo, samaJentairi, nokuti vanofunga kuti vachanzwika nokutaurisa kwavo."},{"vNo":"8 ","txt":"Naizvozvo musafanana navo; nokuti Baba venyu vanoziva zvamunoda musati mavakumbira."},{"vNo":"9 ","txt":"Naizvozvo mutsika iyi imi namatai: Baba vedu muri kudenga, zita renyu ngarikudzwe."},{"vNo":"10 ","txt":"Kuda kwenyu kuitwe panyika sezvinoitwa kudenga."},{"vNo":"11 ","txt":"Uye mutiregerere zvikwereti zvedu sekuregerera kwatinoita vane zvikwereti nesu."},{"vNo":"12 ","txt":"Uye musatitungamirire mukuedzwa, asi mutisunungure pane zvakaipa."},{"vNo":"13 ","txt":"Nokuti umambo ndohwenyu, nemasimba; nokubwinya, nokusingaperi. Ameni."},{"vNo":"14 ","txt":"Nokuti, kana mukaregerera vanhu kukutadzirai kwavo, Baba venyu vekudenga vachakuregereraiwo;"},{"vNo":"15 ","txt":"Asi mukasaregerera vanhu kukutadzirai kwavo, Baba venyu havangakuregerereiwo kutadza kwenyu."},{"vNo":"16 ","txt":"Zvakare, kana muchitsanya regai kuva savanyengeri nechiso chakasuwa, nokuti vanoipisa zviso zvavo kuti vagoonekwa navanhu kuti vari kutsanya. Zvirokwazvo ndinoti kwamuri, vane mubairo wavo."},{"vNo":"17 ","txt":"Asi iwe, kana uchitsanya, zora musoro wako ugeze kumeso kwako;"},{"vNo":"18 ","txt":"Kuti urege kuonekwa navanhu kuti uri kutsanya, asi kuna naBaba vako, vari pakavanda; uye Baba vako, vanoona pakavanda, vachakupa mubairo pachena."},{"vNo":"19 ","txt":"Regai kuzviunganidzira pfuma panyika, padzinoparadzwa nezvipfukuto kana ngura, uye mbavha dzinopaza dzichiba;"},{"vNo":"20 ","txt":"Asi muzviunganidzire pfuma kudenga, kusina zvipfukuto kana ngura zvinoparadza, uye kusina mbavha dzinopaza kana kuba."},{"vNo":"21 ","txt":"Nokuti pane pfuma yako, nomwoyo wako uchavapowo."},{"vNo":"22 ","txt":"Mwenje womuviri iziso; kana, naizvozvo, ziso rako rakatarisa chinhu chimwechete, muviri wako wose uchazara nechiedza."},{"vNo":"23 ","txt":"Asi kana ziso rako rakaipa, muviri wako wose uchazara nerima. Naizvozvo, kana chiedza chiri mauri riri rima, irima rakakura sei iroro!"},{"vNo":"24 ","txt":"Hapana munhu angashandire vatenzi vaviri; nokuti achavenga mumwe ogoda mumwe, kana kuti achavimbika kune mumwe ogozvidza mumwe. Hamugoni kushandira Mwari nePfuma."},{"vNo":"25 ","txt":"Uye zvino zvakaitika kuti apo Jesu akanga ataura mazwi aya akatarisa kune vanegumi navaviri vaakanga asarudza, akati kwavari: Rangarirai mazwi andataura. Nokuti tarisai, ndimi vandasarudza kuti mushumire kuvanhu ava. Naizvozvo ndinoti kwamuri, musafunge pamusana poupenyu hwenyu, chamuchadya, kana chamuchanwa; kana pamusoro pomuviri wenyu, zvamuchapfeka. Upenyu haupfuuri zvokudya here, kana muviri haupfuuri zvokupfeka here?"},{"vNo":"26 ","txt":"Tarisai shiri dzedenga, nokuti hadzidyari, hadzikohwe kana kututira mumatura; asi Baba venyu vekudenga vanodzipa zvokudya. Imi hamusi nani chaizvo kwadziri here?"},{"vNo":"27 ","txt":"Ndianiko pamuri angawedzere kubiti imwechete yekureba kwake nokufunga chete?"},{"vNo":"28 ","txt":"Uye munofungireiko pamusana pezvokupfeka? Fungai maruva omusango kukura kwaanoita; haashandi, haaruki;"},{"vNo":"29 ","txt":"Asi ini ndinoti kwamuri, kunyange Soromoni, nembiri yake yose, haana kunge akashongedzwa serimwe rawo."},{"vNo":"30 ","txt":"Naizvozvo, kana Mwari vachipfekedza uswa hwesango kudai, huripo nhasi, mangwana huchikandwa muchoto, nezvo vachakupfekedzai, kana kutenda kwenyu kusiri kushoma."},{"vNo":"31 ","txt":"Naizvozvo musafunge, muchiti: Tichadyei? kana, Tichanwei? kana, Tichapfekeiko?"},{"vNo":"32 ","txt":"Nokuti Baba venyu vekudenga vanoziva kuti izvozvi zvose munozvida."},{"vNo":"33 ","txt":"Asi tangai kutsvaka umambo hwaMwari nokururama kwavo, zvose izvozvi muchazvipamhidzirwa."},{"vNo":"34 ","txt":"Naizvozvo musafunge pamusoro pezvamangwana, nokuti mangwana anozvifungira zvawo. Zuva rimwe nerimwe rinokwanirana nenhamo dzaro."}]}