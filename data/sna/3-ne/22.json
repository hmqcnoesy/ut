{"heading":"Mumazuva ekupedzisira, Zioni nematunhu ayo zvichamiswa, uye Israeri ichaunganidzwa netsitsi nerudo—Vachakunda—Enzanisa naIsaya 54. Zvingangove makore 34 shure kwekunge Kristu azvarwa.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"3 Nifai 22","verses":[{"vNo":"1 ","txt":"Uye zvino izvo zvose zvakanyorwa zvichaitika: Imba, iwe ngomwa, iwe usina kubereka; pinda mukuimba, uchemese, iwe usina kumborwadziwa nenhumbu; nokuti vazhinji vana vemhandye kupfuura vemadzimai akaroorwa, vanodaro Ishe."},{"vNo":"2 ","txt":"Kudza nzvimbo yetende yako, utambanudze machira epaunogara; usarega, asi urebese tambo dzako usimbise mbambo dzako;"},{"vNo":"3 ","txt":"Nokuti uchatyoka kuruoko rworudyi nokuruboshwe, uye vana vako vachatora maJentairi vagoita kuti maguta akanga ava matongo agarwe nevanhu."},{"vNo":"4 ","txt":"Usatya hako, nokuti hauchazonyari; kana kushaiswa chokuita; nokuti hauchazoiswa mukunyara; nokuti uchakanganwa kunyara kwokukura kwako, hauzorangariri kuzvidzwa kwokukura kwako; uye hauzofa wakarangarira kuzvidzwa kwohushirikadzi kwako."},{"vNo":"5 ","txt":"Nokuti musiki wako, murume wako, Ishe veHondo ndiro zita rake; neMununuri wako, Mutsvene weIsraeri—Iye achanzi Mwari wenyika yose."},{"vNo":"6 ","txt":"Nokuti Ishe akakudana somukadzi wakasiiwa, akasuwa pamweya, somudzimai achiri muduku, pawakarambwa, vanodaro Mwari vako."},{"vNo":"7 ","txt":"Ndakakusiya kwenguva duku, asi ndichakutora zve netsitsi huru."},{"vNo":"8 ","txt":"Muhasha shoma ndavanza chiso changu kwauri kwechinguvana, asi ndichakunzwira tsitsi dzisingaperi, vanodaro Ishe Mununuri vako."},{"vNo":"9 ","txt":"Nokuti idzi, mvura dzaNoa kwandiri, nokuti sezvandakapika kuti mvura yaNoa haichazofukidzizve nyika, naizvozvo ndakapika kuti handichazokutsamwirai."},{"vNo":"10 ","txt":"Nokuti makomo achaenda nezvikomo zvichabviswa, asi nyasha dzangu hadzingabvi pauri, kunyange chibvumirano cherunyararo rwangu hachibviswi, vanodaro Ishe vane tsitsi newe."},{"vNo":"11 ","txt":"Haiwa iwe unotambudzika, unokandwa uku nekuku nedutu remhepo, usina kunyaradzwa! Tarisai, ndichaisa mabwe ako mavara akanaka, ndichateya nheyo dzako namabwe esafiri."},{"vNo":"12 ","txt":"Uye ndichaita mafafitera ako namabwe anovaima, namasuwo ako namabwe anopenya, nomiganhu yako yose namabwe akanaka."},{"vNo":"13 ","txt":"Uye vana vako vose vachadzidziswa naIshe; rugare rwavana vako rwuchava rwukuru."},{"vNo":"14 ","txt":"Uchasimbiswa mukururama; uchavakure nokudzvinyirirwa, nokuti hauzotya, uye kure nekutya nokuti hakuna chingasvika pedyo newe."},{"vNo":"15 ","txt":"Tarisai, vachaungana zvechokwadi kuti vakurwise, zvisingabve kwandiri; ani nani anokuvamba achaparadzwa nokuda kwako."},{"vNo":"16 ","txt":"Tarisai, ndini ndakasika mhizha inopfutidza moto wamazimbe, anouya nesimbi yebasa rake; ndakasika anorasa kuti aparadze."},{"vNo":"17 ","txt":"Hakuna chombo chinoitirwa kuzokurwisa chingashande; uye rurimi rwose rwunotaura zvakaipa nezvako mukutonga rwuchakundwa newe. Ndiyo nhaka yavaranda vaJehova, nokururama kwavo kunobva kwandiri, ndizvo vanodaro Ishe."}]}