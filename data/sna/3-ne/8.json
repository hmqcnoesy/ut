{"heading":"Dutu, kundengendeka kwenyika, moto, chamupupuri, kushanduka kwekunze nechimbi-chimbi zvinotaura kuroverwa kwaKristu—Vanhu vazhinji vanoparadzwa—Rima rinofukidza nyika kwamazuva matatu—Avo vanosara vanochema nhamo yavo. Zvingangove makore 33 kusvika ku34 shure kwekunge Kristu azvarwa.","prevAbbr":"3-ne","prevNo":7,"nextAbbr":"3-ne","nextNo":9,"chapterTitle":"3 Nifai 8","verses":[{"vNo":"1 ","txt":"Uye zvakaitika kuti maererano nezvinyorwa zvedu, tinoziva kuti zvinyorwa zvedu ndezvechokwadi, nokuti tarisai, akanga ari munhu akarurama akachengeta zvinyorwa—nokuti zvechokwadi akaita zvishamiso zvizhinji muzita raJesu; uye hakuna munhu angaite zvishamiso muzita raJesu kunze kwokunge akacheneswa kubva patsvina iri yose zvayo—"},{"vNo":"2 ","txt":"Uye zvino zvakaitika kuti, kana pakanga pasina kukanganisa kwakaitwa nomurume uyu pakuverenga nguva yedu, gore rechimakumi matatu namatatu rakanga rapfuura;"},{"vNo":"3 ","txt":"Uye vanhu vakatanga kutarisa vane chivimbo chikuru kuti vaone chiratidzo chakanga chapiwa nomuporofita Samueri, muRamani, hongu, kunguva yekuti kuchave nerima kwemazuva matatu pasi pose."},{"vNo":"4 ","txt":"Uye kwakatanga kuva nokukahadzika kukuru nokupesana pakati pavanhu, kunyangwe hazvo zviratidzo zvakawanda zvakanga zvapiwa."},{"vNo":"5 ","txt":"Uye zvakaitika kuti mugore rechimakumi matatu nemana, mumwedzi wokutanga, pazuva rechina romwedzi, kwakatanga dutu guru, rerudzi rwakanga rwusati rwamboonekwa munyika yose."},{"vNo":"6 ","txt":"Uye kwakava nemhepo huru yaityisa zvikuru; kwakave namabanan'ana akaipa, zvakandengendetsa nyika yose ikaita kunge yakange yave kuda kutsemuka nepakati."},{"vNo":"7 ","txt":"Uye kwakava nemheni dzaityisa zvikuru, dzerudzi rwakanga rwusati rwamboonekwa munyika yose."},{"vNo":"8 ","txt":"Uye guta reZarahemura rakabvira."},{"vNo":"9 ","txt":"Uye guta reMoronai rikanyura pasi pegungwa, vagari vemo vakanyudzwa."},{"vNo":"10 ","txt":"Uye nyika yaive neguta reMoronaiha yakasimudzwa, zvekuti panzvimbo paive neguta iri pakave negomo guru."},{"vNo":"11 ","txt":"Uye kwakave nekuparadzwa kukuru kwaityisa kudivi rokumaodzanyemba."},{"vNo":"12 ","txt":"Asi tarisai, kwakave nokuparadzwa kukuru kwaityisa kupfuura ipapo nechekuchamhembe; nokuti tarisai, nyika yose yakashandurwa, nokuda kwemhepo nechamupupuri, nemabhanan'ana nemheni, nekundengendeka kukuru kwepasi rose;"},{"vNo":"13 ","txt":"Uye nzira huru dzakaparadzwa, nzira dzepasi dzikakanganiswa, uye nzvimbo dzakawanda dzakange dzakanaka dzikave nemakomba-makomba."},{"vNo":"14 ","txt":"Uye maguta makuru aionekera akanyudzwa, uye mazhinji akapiswa, uye mazhinji akandengendetswa kusvikira dzimba dzemo dzawira pasi, vagari vemo vakauraiwa, nzvimbo dzikasara dzisisina vanhu."},{"vNo":"15 ","txt":"Uye paive nemamwe maguta akasara; asi kukuvara kwawo kwakanga kuri kukuru zvakapfuridza, uye maive nevakawanda maari vakauraiwa."},{"vNo":"16 ","txt":"Uye kwaive nevamwe vakatakurwa nechamupupuri; kwavakaenda hakuna anoziva, vanongoziva chete kuti vakatakurwa."},{"vNo":"17 ","txt":"Uye uku ndiko kunyangadzwa kwakaitwa pasi rose, nokuda kwemhepo huru, nemabhanan'ana, nemheni, nokundengendeka kwenyika."},{"vNo":"18 ","txt":"Uye tarisai, matombo akatsemurwa nepakati; akapwanywa, akazara pasi rose, zvokuti akazowanika akangopwanyika aine mitswe makatsemuka nemakoronga, pasi rose."},{"vNo":"19 ","txt":"Uye zvakaitika kuti apo mabhanan'ana, nemheni, nedutu guru, nemhepo, nekundengendeka kwakamira—nokuti tarisai, zvakatora nguva inokwana maawa matatu; uye zvakanzi nevamwe nguva yacho yakange yakareba kupfuura ipapo; zvisinei, zvinhu zvikuru zvaityisa izvi zvose zvakaitika munguva yaida kukwana maawa matatu—zvino tarisai, kwakave nerima panyika."},{"vNo":"20 ","txt":"Uye zvakaitika kuti kwakave nerima guru rakafukidza nyika yose, rekuti vagari vemo vakanga vasina kufa vainzwa kurema kwemhute;"},{"vNo":"21 ","txt":"Uye kwakanga kusingakwanise kuva nechiedza, nokuda kwerima, kana makanduru, kana marambi; kana kuva nemoto wakabatidzwa nehuni dzavo dzakanga dzakaoma zvakanakisisa, zvekuti kwakanga kusingambokwanisa kuva kana nechiedza zvacho;"},{"vNo":"22 ","txt":"Uye hakuna kana chiedza chakamboonekwa, kana moto, kana kuvaima, kana zuva, kana mwedzi, kana nyenyedzi, ndiko kusviba kwakange kwakaita rima rakange riri panyika."},{"vNo":"23 ","txt":"Uye zvakaitika kuti kwakapera mazuva matatu kusina chiedza chakaoneka; uye kwakave nokusuwa nokuchema nokuridza mhere kwakanga kusingamiri pakati pavanhu; hongu, kugunun'una kwavanhu kwakanga kuri kukuru, nokuda kwerima nokuparadzwa kwakanga kwavawira."},{"vNo":"24 ","txt":"Uye mune imwe nzvimbo vakanzwikwa vachichema, vachiti: Dai takatendeuka zuva guru iri risati rasvika, hama dzedu dzingadai dzakaregererwa, uye vangadai vasina kupiswa muguta guru iro reZarahemura."},{"vNo":"25 ","txt":"Uye mune imwe nzvimbo vakanzwikwa vachichema nokusuwa vachiti: Dai takatendeuka zuva guru rinotyisa iri risati rasvika, uye tisina kuuraya nekutema vaporofita nematombo, nokuvakanda kunze; vanamai vedu nevanasikana vedu vakanaka, nevana vedu vangadai varegererwa, vasina kufusirwa muguta iro reMoronaiha. Uku ndiko kuchema kunotyisa kukuru kwaiita vanhu."}]}