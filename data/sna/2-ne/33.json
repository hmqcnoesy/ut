{"heading":"Mazwi aNifai ndeechokwadi—Anopupura pamusana paKristu—Avo vanotenda munaKristu vanotenda mazwi aNifai, ayo achamira seuchapupu pamberi penzvimbo yekutongerwa. Zvingangove makore 559 kusvika ku545 Kristu asati azvarwa.","prevAbbr":"2-ne","prevNo":32,"nextAbbr":"jacob","nextNo":1,"chapterTitle":"2 Nifai 33","verses":[{"vNo":"1 ","txt":"Uye zvino ini Nifai, handingakwanisi kunyora zvinhu zvose zvakadzidziswa vanhu vangu; zve handizi mukuru pakunyora, sepakutaura; nokuti kana munhu achitaura nesimba roMweya Mutsvene simba roMweya Mutsvene rinotakura mazwi iwayo kumwoyo yavana vavanhu."},{"vNo":"2 ","txt":"Asi tarisai, kune vakawanda vakaomesa mwoyo yavo kuMweya Mutsvene, zvekuti hauna nzvimbo mavari; naizvozvo, vanorasira kunze zvinhu zvizhinji zvakanyorwa vachizviita sezvinhu zvisina maturo."},{"vNo":"3 ","txt":"Asi ini Nifai, ndakanyora zvandakanyora, ndinozviti zvinhu zvinokosha, kunyanya kuvanhu vangu. Nokuti ndinovanamatira nguva dzose, maziso angu anototesa mutsago wangu usiku, nokuda kwavo; ndinochema kuna Mwari vangu mukutenda, uye ndinoziva kuti vachanzwa kuchema kwangu."},{"vNo":"4 ","txt":"Uye ndinoziva kuti Ishe Mwari vanoropafadza minamato yangu inoponesa vanhu vangu. Namazwi andakanyora ndisina kusimba achasimbiswa kwavari; nokuti anovatunhidza kuti vaite zvakanaka; anoita kuti vazive zvemadzibaba avo; anotaura pamusana paJesu, achivatunhidza kuti vatende maari, nokuti vashingirire kusvikira kumagumo, unova ndiwo upenyu hwokusingaperi."},{"vNo":"5 ","txt":"Uye unotaura nehasha kuchivi, maererano nechokwadi chiri pachena; nokudaro, hapana munhu achashatirwa nemazwi andakanyora, kunze kwokunge ari wemweya wadhiabhorosi."},{"vNo":"6 ","txt":"Ndinofara kuisa zvinhu pachena, ndinofara nechokwadi; ndinofara munaJesu wangu, nokuti akadzikinura mweya wangu kubva mugehena."},{"vNo":"7 ","txt":"Ndine rudo rwakadzama kuvanhu vangu, nokutenda kukuru munaKristu kuti ndichasangana nemweya yakawanda isina tsvina pachigaro chake chokutonga."},{"vNo":"8 ","txt":"Ndine rudo rwakadzama kumaJuda—ndinoti maJuda, nokuti ndinoreva vekwandakabva."},{"vNo":"9 ","txt":"Uye ndine rudo rwakadzama namaJentairi. Asi tarisai, hapana wandinotarisira kunze kwokuti vatendeukire kunaKristu, nokupinda napasuo rakamanika, nokufamba panzira yakamanikana nhete inotungamirira kuupenyu, voramba vari munzira kusvikira kumagumo ezuva rokuedzwa."},{"vNo":"10 ","txt":"Uye zvino, hama dzangu dzinodiwa, uye namaJuda, namativi ose enyika, teererai mazwi aya mugotenda munaKristu; kana musingatendi mazwi aya tendai munaKristu. Mukatenda munaKristu muchatenda kumazwi aya, nokuti mazwi aKristu, uye akaapa kwandiri; uye anodzidzisa munhu wose kuti aitezvakanaka."},{"vNo":"11 ","txt":"Uye kana asiri mazwi aKristu, tongai—nokuti Kristu achakuratidzai, nesimba nokubwinya kukuru, kuti mazwi ake, pazuva rokupedzisira; iwe neni tichamira chiso nechiso pamberi pake; muchazoziva kuti ndakarairwa naye kuti ndinyore zvinhu izvi, zvisingatadziswe nekuneta kwangu."},{"vNo":"12 ","txt":"Uye ndinonamata Baba muzita raKristu kuti vazhinji vedu, kana kuti vose, vaponeswe muumambo hwake pazuva iro guru rokupedzisira."},{"vNo":"13 ","txt":"Uye zvino, hama dzangu dzinodiwa, avo vose veimba yaIsraeri, namativi ose enyika, ndinotaura kwamuri seizwi reuyo ari kuchema ari muvhu: Sarai zvakanaka kusvikira zuva guru rasvika."},{"vNo":"14 ","txt":"Uye newe usingapinde mukunaka kwaMwari, nokukudza mazwi amaJuda, uye namazwi angu, namazwi achabuda mumuromo weGwayana raMwari, tarisai, ndinokuti usare zvakanaka zvisingaperi, nokuti mazwi iwaya achakurasa pazuva rokupedzisira."},{"vNo":"15 ","txt":"Nokuti zvandinobatanidza panyika, zvichaunzwa kwamuri pakutongwa; nokuti ndizvo zvandarairwa naIshe, zve ndinofanira kuteerera. Ameni."}]}