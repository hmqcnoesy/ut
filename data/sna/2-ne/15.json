{"heading":"Munda wemizambiringa waIshe (Israeri) uchave gwenga, uye vanhu vake vachapararira kwose-kwose—Matambudziko achauya pavari mukurasika nekupararira kwavo—Ishe vachasimudza mureza uye vounganidza Israeri—Enzanisai naIsaya 5. Zvingangove makore 559 kusvika ku545 Kristu asati azvarwa.","prevAbbr":"2-ne","prevNo":14,"nextAbbr":"2-ne","nextNo":16,"chapterTitle":"2 Nifai 15","verses":[{"vNo":"1 ","txt":"Uye zvino ndichaimbira mudiwa wangu rwumbo rwemudiwa wangu, rwezvemunda wake wemizambiringa. Mudiwa wangu ane munda wemizambiringa muchikomo chine kudya kwakawanda."},{"vNo":"2 ","txt":"Uye akarikomberedza, akaunganidza matombo aivemo, akasima mizambiringa inonakisisa, uye ndokuvaka shongwe pakati paro, uye ndokuitawo pokusvinira waini makaremo, uye akatarisira kuwana mazambiringa, uye ikabereka mizambiringa emusango."},{"vNo":"3 ","txt":"Uye zvino, imi vagari veJerusarema, nemi varume veJuda, sarudzai, ndinokukumbirai, pakati pangu nemunda wangu wemizambiringa."},{"vNo":"4 ","txt":"Chii chingadai chakaitwa kumunda wangu wemizambiringa chandisina kuita mauri? Nokudaro, pandakautarisira kuita mazambiringa wakabereka mazambiringa yemusango."},{"vNo":"5 ","txt":"Uye zvino endai; ndichakuudzai zvandichaita nebindu rangu remizambiringa—ndichabvisa ruzhowa, uye robva radyiwa; uye ndichapaza tsvingo, uye robva ratsikwa-tsikwa;"},{"vNo":"6 ","txt":"Uye ndichariita kuti rirarire; miti yaro haichekererwe kana kusakurirwa; asi muchamera rukato neminzwa; ndichaudzawo makore kuti asanaise mvura pariri."},{"vNo":"7 ","txt":"Nokuti munda wemizambiringa waIshe weHondo imba yaIsraeri, uye varume vaJuda ndivo zvidyarwa zvake zvinofadza; uye akatsvaga kutongwa, uye tarisai, kudzvinyirirwa; kururama, asi tarisai, kuchema."},{"vNo":"8 ","txt":"Nhamo kune avo vanorumanidza dzimba kune dzimwe dzimba, kudakara pasisina mukana, wekuti dzimiswe padzo dzega pakati penyika!"},{"vNo":"9 ","txt":"Munzeve dzangu, Ishe weHondo vakati, zvechokwadi dzimba zhinji dzichave matongo, uye maguta makuru anoyevedza achasara asina vanhu."},{"vNo":"10 ","txt":"Hongu, gumi remaeka emunda wemizambiringa uchaburitsa bati rimwe chete, uye homeri imwechete (kana kuti masaga matatu) embeu achaburitsa efa imwechete."},{"vNo":"11 ","txt":"Nhamo kune avo vanomuka rungwanani, kuti vatevedze doro, vagorinwa kudakara usiku, uye vagodhakwa naro!"},{"vNo":"12 ","txt":"Uye rudimbwa, nezvipendani, nezvikwepa, uye waini ndizvo zviri mumabiko avo; asi havana hany'a nebasa raIshe, kana kufunga nezvakaitwa nemaoko avo."},{"vNo":"13 ","txt":"Naizvozvo, vanhu vekwangu vakaenda muutapwa, nokuti havana ruzivo; uye varume vavo vanokudzwa vanoziya, uye vazhinji vavo vaoma huro nenyota."},{"vNo":"14 ","txt":"Naizvozvo, gehena razvikudzisa, uye rikazarura musiwo waro kuti haradada; uye mbiri yavo, nekuwanda kwavo, nekushamisira kwavo, neuyo anofara, vachadzika mariri."},{"vNo":"15 ","txt":"Uye asina maturo achadzikisirwa, uye gamba richaturunurwa, uye ane maziso ari padenga achaturunurwa."},{"vNo":"16 ","txt":"Asi Ishe veHondo vachakudzwa pakutonga, uye Mwari avo vatsvene vachaitwa kuti vave vatsvene mukururama."},{"vNo":"17 ","txt":"Zvino hwayana dzichafura setsika yadzo, uye matongo evakakora achafurwa nevatorwa."},{"vNo":"18 ","txt":"Nhamo kune vanokakata kuipa netambo dzekuzvida, uye vagoita zvitema sekunge vakabata tambo yengoro."},{"vNo":"19 ","txt":"Vanoti: Muregei akurumidze, basa rake richimbidzike, kuti tirione; uye regai kuraira kwoMutsvene waIsraeri kusebere pedyo uye kuuye, kuti tigozviziva."},{"vNo":"20 ","txt":"Nhamo kune avo vanoti zvakaipa zvakanaka, uye vachitiwo zvakanaka zvakaipa, asi vachiisa rima muchiedza, uye vachiisa chiedza murima, vanoisa kuvava panotapira, nokuisa kutapira panovava!"},{"vNo":"21 ","txt":"Nhamo kune avo vanozviona sevakachenjera neavo vanozviona sevakangwara mumaziso avo!"},{"vNo":"22 ","txt":"Nhamo kumagamba ekunwa doro, nevarume vane simba mukusanganisa doro rinodhaka;"},{"vNo":"23 ","txt":"Vanoreverera wakaipa nemubairo, uye vachitorera wakarurama kururama kwake!"},{"vNo":"24 ","txt":"Naizvozvo, sekupiswa kunoitwa mashanga nemoto, uye rimi rinopisa marara, midzi yavo ichave yakaora, neruva ravo richapupurutswa seguruva; nokuti vakarasa murau waIshe veHondo, uye vakashora shoko reMutsvene waIsraeri."},{"vNo":"25 ","txt":"Naizvozvo, hasha dzaIshe dzabatira kuvanhu vavo, uye vatambanudza ruoko rwavo kwavari, uye vakavarova; uye makomo akandengendeka, uye zvitunha zvavo zvaiputikira pakati pemigwagwa. Kana dai zvakadaro kushatirwa kwavo hakuna kubviswa, asi ruoko rwavo rwuchiri rwakatambanudzwa."},{"vNo":"26 ","txt":"Uye vachisimudzira mureza kumarudzi anobva kure, uye vacharidzira vari kumagumo kwenyika; uye tarisai, vachauya nokukurumidza vachimhanya; hapana achaneta kana anopunzika pakati pavo."},{"vNo":"27 ","txt":"Hapana achabatwa nehope kana anokotsira; kana mabhanhire emuchiuno haasunungurwe, kana tambo dzeshangu dzavo hadzidamburwe;"},{"vNo":"28 ","txt":"Vane miseve inopinza, uye hwose uta hwavo hwakakombama, uye matsimba emabhiza avo achaonekwa segwenya, uye mavhiri avo achaita sechinyamupupuri, uye kutinhira kwavo kuchaita sekweshumba."},{"vNo":"29 ","txt":"Vachadzvova seshumba dzichiri diki; hongu, vachadzvova, uye vagobata nyama yavo, uye vagoitakura vachienda nayo zvitsvene, uye hapana anoinunura."},{"vNo":"30 ","txt":"Uye muzuva iroro vachavadzvovera sekutinhira kwegungwa; uye kana vakatarisa munyika, tarisai, rima nekusuwa, uye chiedza chichadzimwa kumatenga."}]}