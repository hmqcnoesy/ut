{"heading":"Kristu achava sedombo rinogumbura uye sebwe rekutsamwisa—Tsvagai Ishe, kwete kuve varoyi vanoita zvekudongorera—Dzokerai kumurau nekuuchapupu kuti mutungamirwe—Enzanisai naIsaya 8. Zvingangove makore 559 kusvika ku545 Kristu asati azvarwa.","prevAbbr":"2-ne","prevNo":17,"nextAbbr":"2-ne","nextNo":19,"chapterTitle":"2 Nifai 18","verses":[{"vNo":"1 ","txt":"Zvakare, izwi raIshe rakati kwandiri: Mugotora hwati huru, uye mugonyora mairi nechinyoreso chemunhu, pamusoro paMaheri-sharari-hashi-bhazi."},{"vNo":"2 ","txt":"Uye ndakatora vapupuri vakatendeka kuti vanyore, Uria mufundisi, naZekaria mwanakomana waJeberekia."},{"vNo":"3 ","txt":"Uye ndakaenda kumuporofitakadzi; uye akabata pamuviri akabereka mwana mukomana. Zvino Ishe vakati kwandiri: Mudaidzei zita rake kuti Maheri-sharari-hashi-bhazi."},{"vNo":"4 ","txt":"Nokuti tarisai, mwana uyu haasvike pakuziva kuchema achiti, Baba vangu, kana amai vangu, upfumi hweDamasiko nezvakapambwa zveSamaria zvisati zvatorwa zvichiiswa pamberi pamambo weAsiria."},{"vNo":"5 ","txt":"Ishe vakataurazve kwandiri zvakare achiti:"},{"vNo":"6 ","txt":"Sezvo vanhu ava vachiramba mvura yemuna Shiroa inoerera zvakapfava, uye vachifarira Rezini nemwanakomana waRemaria;"},{"vNo":"7 ","txt":"Zvino naizvozvo tarisai, Ishe vanounza mvura yerwizi pamusoro pavo, yakasimba uye yakawanda, kana mambo weAsiria nokubwinya kwake; uye rwuchazadza netwukova twarwo twose, uye rwugofashukira nekunze."},{"vNo":"8 ","txt":"Uye rwuchapfuura nemunyika yaJuda; rwugozara uye rwuchifashukira, mvura ichazara kusvika muhuro; uye kutambanuka kwemapapiro arwo kuchazadza upamhi hwenyika yako, iwe Imanueri."},{"vNo":"9 ","txt":"Wadzanai pachenyu imi vanhu, uye muchadimurwa-muzvidimu; uye teererai imi venyika dziri kure; zvisungei zviuno, uye muchadimurwa-muzvidimu; zvisungei zviuno, uye muchadimurwa-muzvidimu."},{"vNo":"10 ","txt":"Ranganai pamwechete, uye hapana chinobuda; taurai shoko, uye harizomira; nokuti Mwari vanesu."},{"vNo":"11 ","txt":"Nokuti Ishe vakataura neni zvine simba, vakandidzidzisa kuti ndisafambe munzira dzevanhu ava, vachiti:"},{"vNo":"12 ","txt":"Imi musati, chirangano, kune avo vose vachanzi nevanhu ava, chirangano; kana kutya imi kutya kwavo, musatye."},{"vNo":"13 ","txt":"Itai kuti Ishe veHondo vave vatsvene pachavo, uye ngavave ivo vamunotya, uye vave ivo vamunozeza."},{"vNo":"14 ","txt":"Uye vagove nzvimbo yenyu tsvene; asi vagove ibwe rinogumbura, uye vagove dombo rekutsamwisa dzose imba mbiri dzaIsraeri, vachave riva nemusungo kuvagari veJerusarema."},{"vNo":"15 ","txt":"Uye vazhinji mukati mavo vachapiringishwa uye vachipunzika, uye vachityoka, uye vachiteyewa, uye vachibatwa."},{"vNo":"16 ","txt":"Sungai uchapupu, momisa mutemo pakati pevadzidzi vangu."},{"vNo":"17 ","txt":"Uye ndichamirira Ishe, avo vari kuvanza chiso chavo kune vemba yaJakobo, uye ndichavatsvaka."},{"vNo":"18 ","txt":"Tarisai, ini nevana vandakapiwa naIshe tiri vezviratidzo neminana muIsraeri zvinobva kuna Ishe veHondo, avo vagere muGomo reZioni."},{"vNo":"19 ","txt":"Uye kana voti kwamuri: Tsvagai kune vanosvikirwa, nekuvauki vanodongorera nokugunun'una—vanhu havafanire kubvunza kuna Mwari vavo here kuti vapenyu vanzwe kubva kuvakafa?"},{"vNo":"20 ","txt":"Kumutemo neuchapupu; uye kana ivo vakasataura maererano neshoko iri, imhaka yekuti hamuna chiedza mavari."},{"vNo":"21 ","txt":"Uye vachafamba nenyika vakasuwa vane nzara, zvichaitika kuti kana vava nenzara vachaita hasha, uye vachatuka mambo vavo naMwari vavo, uye vakatarisa kudenga."},{"vNo":"22 ","txt":"Uye vachatarisa panyika uye vagoona dambudziko, nerima, kudzimaidzwa nekurwadziwa kukuru, uye vachasaidzirwa kurima."}]}