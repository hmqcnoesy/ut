{"heading":"Vanhu vatendeuka vanobhabhatidzwa nokufambirwa—Nhengo dzesangano dzinotendeuka dzinoregererwa—Misangano inotungamirirwa nesimba roMweya Mutsvene. Zvingangove makore 401 kusvika ku421 shure kwekunge Kristu azvarwa.","prevAbbr":"moro","prevNo":5,"nextAbbr":"moro","nextNo":7,"chapterTitle":"Moronai 6","verses":[{"vNo":"1 ","txt":"Uye zvino ndinotaura maererano norubhabhatidzo. Tarisai, magosa, vapirisita, nevadzidzisi vakabhabhatidzwa; havaibhabhatidzwa kunze kwokunge vaunza michero yakafanira yairatidza kuti vakakodzera."},{"vNo":"2 ","txt":"Havaigamuchira munhu murubhabhatidzo kunze kwokunge auya nemwoyo wakatyoka nomweya wakapfava, vachipupura kuchechi kuti vatendeuka zvechokwadi pazvivi zvavo zvose."},{"vNo":"3 ","txt":"Uye hakuna kana mumwe akagamuchira rubhabhatidzo kunze kwokunge vatakura pavari zita raKristu, akashinga kumushandira kusvika kumagumo."},{"vNo":"4 ","txt":"Uye shure kwokunge vagamuchirwa parubhabhatidzo, vakava vanotunhwa nokucheneswa nesimba roMweya Mutsvene, vakaverengerwa mukati mevanhu vechechi yaKristu; mazita avo akatorwa, kuti zvimwe vangarangarirwa nokugutswa neshoko rakanaka raMwari, kuti vachengetwe munzira kwayo, vachigara vakavimba nomunamato nguva dzose, vachivimba chete nemabasa akanaka aKristu, akava munyori nomupedzisi wokutenda kwavo."},{"vNo":"5 ","txt":"Uye chechi yaigara ichisangana pamwechete, kuti vatsanye nokunamata, nokukurukurirana maererano nezvemagariro akanaka emweya yavo."},{"vNo":"6 ","txt":"Uye vaigara vachisangana pamwechete kuti vadye chingwa newaini, mukurangarira Ishe Jesu."},{"vNo":"7 ","txt":"Uye vakanga vakaoma vachitarisisa kuti hapana ari kutadza pakati pavo; avo vaizoonekwa vachitadza, vapupuri vatatu vechechi vaivapa mhosva pamberi pemagosa, kana vasina kutendeuka, vasina kureurura, mazita avo aibviswa, uye havaizoverengerwa pakati pevanhu vaKristu."},{"vNo":"8 ","txt":"Asi pose apo vaitendeuka nokutsvaga kukanganwirwa, nomwoyo wose, vairegererwa."},{"vNo":"9 ","txt":"Uye misangano yavo yaitungamirirwa nechechi sekushanda kweMweya, uye nesimba roMweya Mutsvene; sokutungamirwa kwavaiitwa neMweya Mutsvene kuparidza, kana kukurudzira, kana kunamata, nokukumbira vakazvininipisa, kana kuimba, zvakadaro zvaiitwa."}]}