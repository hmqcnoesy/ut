{"heading":"Vose maNifai nemaRamani vakashata uye vadzikira—Vanorwadzisana nokuurayana—Mormoni anonamata kuti nyasha nokunaka kuve pana Moronai nokusingaperi. Zvingangove makore 401 kusvika ku421 shure kwekunge Kristu azvarwa.","sectionHeading":"Tsamba yechipiri yaMormoni kune mwanakomana wake Moronai.","prevAbbr":"moro","prevNo":8,"nextAbbr":"moro","nextNo":10,"chapterTitle":"Moronai 9","verses":[{"vNo":"1 ","txt":"Mwanakomana wangu wandinodisisa, ndinonyora zvakare kwauri, kuti uzive kuti ndichiri mupenyu; asi ndinonyora nezvezvinhu zvinosuwisa."},{"vNo":"2 ","txt":"Nokuti tarisai, ndarwa hondo yakaomarara namaRamani, asi hatina kuvakurira; uye Arikeandusi akaurayiwa nomunondo, pamwe-chete naRuramu naEmuroni; hongu, uye tarasikirwa nevakawanda vevarume vedu vanogona zvehondo."},{"vNo":"3 ","txt":"Uye zvino tarisai, mwanakomana wangu, ndinotya kuti zvimwe maRamani achaparadza vanhu ava; nokuti havatendeuke, Satani anovakonzera kuti vapopotedzane pachavo."},{"vNo":"4 ","txt":"Tarisai, ndiri kushanda navo nguva dzose; uye ndikataura mazwi aMwari zvakasimba vanodedera vonditsamwira; ndikasataura zvakasimba vanoomesa mwoyo yavo; nokudaro, ndinotya kuti Mweya waIshe pamwe warega kushanda navo."},{"vNo":"5 ","txt":"Nokuti vanoshatirwa zvokuti ndinoona sekunge vasingatye rufu; uye havasisina rudo, mumwe kune mumwe; vanonzwa nyota yeropa nokutsividza nguva dzose."},{"vNo":"6 ","txt":"Uye zvino, mwanakomana wangu wandinoda, kunyange zvavo vakaoma mwoyo, tinofanirwa kushanda nesimba; nokuti tikarega kushanda, tichatongwa nemutongo wekurangwa; nokuti tine basa rekuita tichiri mutabernakeri yevhu, rekuti tikunde mhandu yezvinhu zvose zvitsvene, tizorodze mweya yedu munyika yaMwari."},{"vNo":"7 ","txt":"Zvino ndinonyora zvishoma nezvekutambudzika kwevanhu ava. Nokuti maererano noruzivo rwandakagamuchira kubva kuna Amorone, tarisai, maRamani ane vasungwa vakawanda, avo vavakatora kubva panharira yeSheriza; uye pakange pane varume, vakadzi, navana."},{"vNo":"8 ","txt":"Uye varume namadzibaba evakadzi nevana avo vavauraya; vanovadyisa nyama dzevarume vavo, vana vachidyiswa nyama dzemadzibaba avo; pasina mvura, kusara kweshoma, yavanovapa."},{"vNo":"9 ","txt":"Kunyange zvavo vaine chitema chikuru ichi ivo maRamani, hachipfuure chevanhu vedu veMoriandumu. Nokuti tarisai, vanasikana vakawanda vemaRamani vakatorwa sevasungwa; shure kwokuvatorera icho chakanga chakakoshesesa kupfuura zvimwe zvose, chinova kusapomba noumhandara—"},{"vNo":"10 ","txt":"Uye shure kwokunge vadai, vakavauraya nenzira yakaipisisa zvikuru, vachirwadzisa miviri yavo kusvikira vafa; shure kwokunge vaita izvi, vanodya nyama yavo kunge mhuka dzesango, nokuda kwekuoma kwemwoyo yavo; vanozviita nokuda kuratidza kushinga kwavo."},{"vNo":"11 ","txt":"Mwanakomana wangu wandinodisa, ko vanhu vakadai, vasina rujeko—"},{"vNo":"12 ","txt":"(Uye makore mashoma apfuura, vakanga vari vanhu vaive nerujeko vaifadza)"},{"vNo":"13 ","txt":"Asi mwanakomana wangu, vanhu vakadai, vanowana mufaro mune zvinhu zvakaipa kudai—"},{"vNo":"14 ","txt":"Tingatarisire sei kuti Mwari vanozorega kutitonga?"},{"vNo":"15 ","txt":"Tarisai, mwoyo wangu unochema: Nhamo kune vanhu ava. Tongai, Mwari, muvige zvivi zvavo, nokuipa kwavo, neruvengo kubva pamberi pechiso chenyu!"},{"vNo":"16 ","txt":"Uyezve, mwanakomana wangu, pane shirikadzi dzakawanda navanasikana vadzo vanoramba vari muSheriza; nezvekudya zvisina kutorwa namaRamani, tarisai, zvatakurwa namauto aZenefai, akavasiya vachitsvaka kwose-kwose zvokudya; madzimai mazhinji achembera anokomoka achifira munzira."},{"vNo":"17 ","txt":"Uye mauto angu haana kusimba; uyezve mauto amaRamani ari pakati pangu neSheriza; avo vose vakatizira kumauto aAroni vakawira munjodzi nokuda kwouipi hwavo."},{"vNo":"18 ","txt":"Kuipa kwevanhu vangu! Havana gwara kana tsitsi. Tarisai, ini ndiri murumewo zvangu, ndingoriwo nesimba remunhu chete, uye handichakwanisa kumanikidza vanhu kuti vateedze mirairo yangu."},{"vNo":"19 ","txt":"Uye vava nesimba guru rokurasika; vakaita sevapondi, vasingasii mumwe, kunyange vakuru kana vaduku; vanofadzwa muzvinhu zvose kunze kweizvo zvakanaka; kutambudzika kwevakadzi navana vedu pamusoro pechiso chenyika kunopfuura zvose; hongu, rurimi harungatauri, kana kunyorwa hazvinganyorwe."},{"vNo":"20 ","txt":"Uye zvino, mwanakomana wangu, handichagara pano zvakare pane zviitiko zvakaipa kudai. Tarisai, unoziva kuipa kwevanhu ava; unoziva kuti havana zvinangwa, kana pfungwa dzezvakare; kuipa kwavo kunopfuura kwemaRamani."},{"vNo":"21 ","txt":"Tarisai, mwanakomana wangu, handingavarumbidze kuna Mwari nokuti vangandirange."},{"vNo":"22 ","txt":"Asi tarisai, mwanakomana wangu, ndinokuisa kuna Mwari, ndinovimba muna Kristu kuti uchaponeswa; ndinonamata kuna Mwari kuti vachengetedze upenyu hwako, kuti uone kudzoka kwavanhu vavo kwavari, kana kuparadzwa kwavo zvachose; nokuti ndinoziva kuti vanofanira kufa kunze kwokunge vatendeuka nokudzokera kwaari."},{"vNo":"23 ","txt":"Uye kana vakafa vanenge vafanana nemaJaredhi, pamusana pokuoma kwemwoyo yavo, nokutsvaga ropa nokuda kutsividza."},{"vNo":"24 ","txt":"Zve kana vakafa, tinoziva kuti hama dzedu dzakawanda dzakatizira kumaRamani, uye zvakare vakawanda vachatizira kwavari; nokudaro, nyora zvishoma; kana uchinge wasiiwa ini ndikafa ndikasazokuona; asi ndinovimba kuti ndichakuona munguva pfupi; nokuti ndine zvinyorwa zvinoera izvo ndakafanira kupa kwauri."},{"vNo":"25 ","txt":"Mwanakomana wangu, vimbika muna Kristu; izvo zvinhu zvandanyora zvisakurwadze, kuti zvidzamare zvikusvitse kurufu; asi Kristu akusimudzire, kutambudzika kwake nerufu, nokuzviratidza muviri wake kumadzibaba edu, netsitsi dzake nomwoyo wake murefu, netariro yokubwinya kwake yeupenyu hwokusingaperi, zvizorore mupfungwa dzako nokusingaperi."},{"vNo":"26 ","txt":"Uye nyasha dzaMwari Baba, chigaro chavo chiri kumusoro kumatenga, naIshe vedu Jesu Kristu, anogara kuruoko rwerudyi rwesimba ravo, kusvikira zvinhu zvose zvave pasi pavo, zvive, nokugara newe nokusingaperi. Ameni."}]}