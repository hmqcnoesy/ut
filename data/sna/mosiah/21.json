{"heading":"Vanhu vaRimuhai vanorangwa nokukurirwa namaRamani—Vanhu vaRimuhai vanosangana naAmoni vachibva vatendeutswa—Vanotaurira Amoni nezvemakumi maviri anemana emahwendefa emaJaredhi. Zvingangove makore 122 kusvika ku121 Kristu asati azvarwa.","prevAbbr":"mosiah","prevNo":20,"nextAbbr":"mosiah","nextNo":22,"chapterTitle":"Mosaya 21","verses":[{"vNo":"1 ","txt":"Uye zvakaitika kuti Rimuhai nevanhu vake vakadzokera kuguta reNifai, uye vakatanga kugara munyika umu zvakare murunyararo."},{"vNo":"2 ","txt":"Uye zvakaitika kuti mushure memazuva akati kuti maRamani akatanga zvakare kutsvaga kudenha maNifai, vakatanga kuuya kumuganhu wenyika nematunhu akakomberedza."},{"vNo":"3 ","txt":"Zvino havaikwanisa kuvauraya, nenzira yechitsidzo chakange chaitwa kuna Rimuhai namambo wavo; asi vaivarova pamatama, nekuratidza simba rekuvatonga; uye vakatanga kuvatakudza mitoro inorema pamisana yavo, nokuvatinha sevari kutinha mbongoro isingataure—"},{"vNo":"4 ","txt":"Hongu, zvose izvi zvakaitwa kuti mashoko aIshe azadzikiswe."},{"vNo":"5 ","txt":"Uye zvino kutambudzika kwemaNifai kwakakura, uye pakanga pasina nzira yekuti vangazvibvise mumaoko avo, nokuti maRamani akange avakomberedza kumativi ose."},{"vNo":"6 ","txt":"Uye zvakaitika kuti vanhu vakatanga kunyunyuta namambo nenzira yekutambudzika kwavo; uye vakatanga kuda kuti vaende kuhondo vanovarwisa. Uye vakanetsa mambo zvinorwadza nekutaura kwavo; naizvozvo akavabvumira kuti vaite maererano nekuda kwavo."},{"vNo":"7 ","txt":"Uye vakaunganidzana pamwechete zvakare, vakashonga nhumbi dzavo dzehondo, uye vakanorwisa maRamani kuti vavabvise munyika mavo."},{"vNo":"8 ","txt":"Uye zvakaitika kuti maRamani akavakunda, vakavatinhira shure, vakauraya vazhinji vavo."},{"vNo":"9 ","txt":"Uye zvino kwakave nekuchema kukuru nokuzvichema pakati pevanhu vaRimuhai, shirikadzi ichichemera murume wayo, mwanakomana nemwanasikana vachichema baba vavo, vanin'ina vachichema vakoma vavo."},{"vNo":"10 ","txt":"Zvino kwakave neshirikadzi dzakawanda munyika umu, uye vaichema zvikuru zuva nezuva; nokuti vakange vabatwa nokutya maRamani zvikuru."},{"vNo":"11 ","txt":"Uye zvakaitika kuti kuramba kwavo vachichema kwakamutsa vanhu vaRimuhai vakange vasara kuti vashatirwe vade kurwisa maRamani; uye vakaenda kunorwa zvakare, asi vakatinhirwa shure zvakare, vakarasikirwa zvikuru."},{"vNo":"12 ","txt":"Hongu, vakaenda zvakare kana kechitatu, vakakundwa sezvavakamboitwa; uye avo vakanga vasina kuuraiwa vakadzokera zvakare kuguta reNifai."},{"vNo":"13 ","txt":"Uye vakazvirereka kusvika muvhu, vakazviisa pasi pejoki reusungwa, vachibvuma kurohwa, nokutinhirwa uko kana apo, nokuremedzwa, maererano nokuda kwevavengi vavo."},{"vNo":"14 ","txt":"Uye vakazvirereka kana kusvika pakadzama pekupfava; uye vakachema zvikuru kuna Mwari; hongu, kana muswere wose vaichema kuna Mwari vavo kuti vavabvise mumatambudziko avo."},{"vNo":"15 ","txt":"Uye zvino Ishe vakanonoka kunzwa kuchema kwavo pamusoro pezvitema zvavo; zvakadaro Ishe vakanzwa kuchema kwavo, uye vakatanga kupfavisa mwoyo yemaRamani zvekuti vakatangisa kurerutsa mitoro yavo; asi Ishe havana kuona zvakafanira kuti vavabvise muusungwa."},{"vNo":"16 ","txt":"Uye zvakaitika kuti vakatanga kubudirira zvishoma nezvishoma munyika umu, vakatanga kukudza mbeu dzakawanda, nematanga, zvekuti havana kutambudzwa nenzara."},{"vNo":"17 ","txt":"Zvino vakadzi vakange vakawanda kupfuura varume; naizvozvo mambo Rimuhai akataura kuti wose murume akafanira kupa kuti kuriritirwe shirikadzi nevana vadzo, kuti vasafe nenzara; uye vakaita izvi pamusana pekukura kwehuwandu hwevanhu vavo vakanga vauraiwa."},{"vNo":"18 ","txt":"Zvino vanhu vaRimuhai vaigara vari pamwechete vakabatana nepose pavaikwanisa, uye vakachengetedza mbeu dzavo nezvipfuyo zvavo."},{"vNo":"19 ","txt":"Uye mambo pachake haaizviinzva pasina rusvingo rweguta, kunze kwekunge atoenda nevarindi vake, achitya kuti angangoerekana awira mumaoko emaRamani."},{"vNo":"20 ","txt":"Uye akaita kuti vanhu vake vagare vakatarisa munzvimbo dzose dzakakomberedza, kuti nedzimwe nzira vangabate vapirisita vaye vakatizira murenje, vakange vapamba vanasikana vemaRamani, uye vari vakaita kuti vaparadzwe zvakaipa kudai."},{"vNo":"21 ","txt":"Nokuti vaida kuti vavabate vagovaranga; nokuti vakange vapinda munyika yemaNifai neusiku, uye vakaba mbeu dzavo nezvizhinji zvezvinhu zvavo zvinokosha; naizvozvo vakavavandira."},{"vNo":"22 ","txt":"Uye zvakaitika kuti pakange pasisina kukanganisana pakati pemaRamani nevanhu vaRimuhai, kana kudakara kusvika nguva yakauya Amoni nehama dzake munyika umu."},{"vNo":"23 ","txt":"Uye mambo zvaakanga ari kunze kweguta nemurindi wake, akaona Amoni nehama dzake; uye akavafungira kuti vapirisita vaNoa saka akaita kuti vabatwe uye vatorwe, vasungwe, uye vakandwe mutirongo. Uye dai vakange vari vapirisita vaNoa angadai akaita kuti vauraiwe."},{"vNo":"24 ","txt":"Asi paakaona kuti havazivo, asi kuti ihama dzake, uye vakanga vabva kunyika yeZarahemura, akazadzwa nerufaro rwukuru kwazvo."},{"vNo":"25 ","txt":"Zvino mambo Rimuhai akange ambotumira Amoni asati auya, vanhu vashoma kuti vanotsvaka nyika yeZarahemura; asi havana kuiwana, uye vakarasika murenje."},{"vNo":"26 ","txt":"Zvisinei, vakawana nyika yakambenge iine vanhu; hongu, nyika yakange izere nemapfupa akaoma; hongu, nyika yakambenge iine vanhu uye ikaparadzwa; uye ivo, vachifunga kuti inyika yeZarahemura, vakadzokera kunyika yaNifai, vakasvika mazuva mashoma Amoni asati auya."},{"vNo":"27 ","txt":"Uye vakauya nezvinyorwa, kana zvinyorwa zvevanhu vane mapfupa avakawana; uye zvakanyorwa pamahwendefa esimbi."},{"vNo":"28 ","txt":"Uye zvino mambo Rimuhai akazadzwa zvakare nemufaro paakanzwa Amoni achitaura nemuromo wake kuti mambo Mosaya aiva nechipo chakabva kuna Mwari, icho chaiita kuti akwanise kududzira zvinyorwa zvakadai; hongu, naAmoni akafarawo."},{"vNo":"29 ","txt":"Asi Amoni nehama dzake vakazadzwa nokusuwa nokuti hama dzavo dzakawanda dzakange dzauraiwa."},{"vNo":"30 ","txt":"Uye nokutiwo mambo Noa nevapirisita vake vakange vaita kuti vanhu vaite zvitema nezvakaipa zvakawanda kudaro pamberi paMwari; uye vakachemawo kufa kwaAbhinadhai; nekuendawo kwaAruma nevanhu vakaenda naye, vakanga vavamba chechi yaMwari nesimba raMwari, norutendo mumazwi akataurwa naAbhinadhai."},{"vNo":"31 ","txt":"Hongu, vakachema kuenda kwavo, nokuti havana kuziva kwavakanga vatizira. Zvino vakange vofara kuti vabatane navo, nokuti ivo pachavo vakanga vapinda muchibvumirano naMwari chokumushandira nokuchengetedza mirairo yavo."},{"vNo":"32 ","txt":"Uye zvino kubvira kuuya kwakaita Amoni, mambo Rimuhai akapindawo muchibvumirano naMwari, nevazhinjiwo vevanhu vake, kumushandira nekuchengetedza mirairo yavo."},{"vNo":"33 ","txt":"Uye zvakaitika kuti mambo Rimuhai nevazhinji vevanhu vake vakadisa kuti vabhabhatidzwe; asi hamuna munhu munyika umu aive nemvumo kubva kuna Mwari yokuzviita. Uye Amoni akaramba kuzviita, achizviona semuranda asina kukodzera."},{"vNo":"34 ","txt":"Naizvozvo panguva iyoyo havana kuzviita kuti vave chechi, vachimirira Mweya waIshe. Zvino vakada kuita kana saAruma nehama dzake, avo vakatizira murenje."},{"vNo":"35 ","txt":"Vakange vachida kubhabhatidzwa sokupupura kuti vanoda kushandira Mwari nemwoyo yavo yose; zvisinei vakatora nguva refu; uye kubhabhatidzwa kwavo kuchataurwa mushure mezvizvi."},{"vNo":"36 ","txt":"Uye zvino zvose zvekudzidza kwaAmoni nevanhu vake, uye mambo Rimuhai nevanhu vake, kwaive kuti vazvibvise ivo pachavo mumaoko emaRamani nemuusungwa."}]}