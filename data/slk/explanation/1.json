{"heading":"","prevAbbr":"introduction","nextAbbr":"1-ne","prevNo":1,"nextNo":1,"chapterTitle":"Stručné vysvetlenie o Knihe Mormonovej","verses":[{"txt":"Kniha Mormonova je posvätný záznam ľudí v starej Amerike a bola vyrytá na kovové stránky. V knihe samej sa hovorí o štyroch druhoch kovových dosiek:"},{"txt":"Dosky Nefiho, ktorých boli dva druhy: malé dosky a veľké dosky. Prvé sa podrobnejšie venovali duchovným záležitostiam a službe, a učeniu prorokov, zatiaľ čo druhé sa väčšinou zapodievali svetskými dejinami zmienených ľudí (1. Nefi 9:2–4). Od doby Mosiáša však aj veľké dosky obsahovali námety väčšej duchovnej dôležitosti."},{"txt":"Dosky Mormonove, ktoré pozostávajú z Mormonovho skrátenia veľkých dosiek Nefiho s mnohými poznámkami. Tieto dosky tiež obsahovali pokračovanie dejín od Mormona a dodatky od jeho syna Moroniho."},{"txt":"Dosky Eterove, ktoré predstavujú dejiny Járeditov. Tento záznam skrátil Moroni, ktorý sem vložil svoje vlastné poznámky a pripojil záznam k všeobecným dejinám pod názvom „Kniha Eterova“."},{"txt":"Dosky z mosadze prinesené ľudom Lechího z Jeruzalema v roku 600 pred Kr. Obsahovali „päť kníh Mojžišových, … A tiež záznam o Židoch od počiatku … k začiatku vlády Cidkiju, kráľa judského; A tiež proroctvá starých prorokov“ (1. Nefi 5:11–13). V Knihe Mormonovej sa objavuje mnoho citátov z týchto dosiek, uvádzajúcich Izaiáša a iných biblických a nebiblických prorokov."},{"txt":"Kniha Mormonova obsahuje pätnásť hlavných častí alebo oddielov známych, s jednou výnimkou, ako knihy, z ktorých je každá označená menom svojho hlavného autora. Prvý diel (prvých šesť kníh, ktoré končia knihou Omniho) je preklad z malých dosiek Nefiho. Medzi knihou Omniho a knihou Mosiášovou je vsuvka nazvaná Slová Mormonove. Táto vsuvka spája záznam vyrytý na malých doskách s Mormonovým skrátením veľkých dosiek."},{"txt":"Najdlhší diel, od Mosiáša po 7. kapitolu Mormona vrátane, je preklad Mormonovho skrátenia veľkých dosiek Nefiho. Záverečný diel, od 8. kapitoly Mormona do konca zväzku, vyryl Mormonov syn Moroni, ktorý potom, čo dokončil záznam o živote svojho otca, skrátil záznam Járeditov (ako Knihu Eterovu) a neskôr pridal časti známe ako Kniha Moroniho."},{"txt":"V roku 421 po Kr. alebo okolo toho roku Moroni, posledný z nefitských prorokov-dejepiscov, posvätný záznam zapečatil a ukryl ho Pánovi, aby bol vynesený v neskorších dňoch, ako bolo predpovedané hlasom Božím skrze jeho dávnych prorokov. V roku 1823 po Kr. ten istý Moroni, teraz vzkriesená bytosť, navštívil proroka Josepha Smitha a následne mu odovzdal vyryté dosky."},{"txt":"O tomto vydaní: V predchádzajúcich vydaniach Knihy Mormonovej v anglickom jazyku sa opakovali niektoré malé chyby. Toto vydanie zahŕňa opravy, ktoré sa ukázali vhodnými na to, aby bol text v súlade s pôvodnými rukopismi a s ranými vydaniami, ktoré pripravil prorok Joseph Smith."}]}