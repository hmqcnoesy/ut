{"heading":"Všetci proroci uctievali Otca v mene Krista – Abrahámove obetovanie Izáka bolo predobrazom Boha a jeho Jednorodeného – Ľudia sa majú zmieriť s Bohom skrze uzmierenie – Židia odmietnu základný kameň. Okolo roku 544 – 421 pred Kr.","prevAbbr":"jacob","prevNo":3,"nextAbbr":"jacob","nextNo":5,"chapterTitle":"Jákob 4","verses":[{"vNo":"1 ","txt":"Teraz hľa, stalo sa, že ja, Jákob, som veľmi poučoval ľud svoj slovom (a nemôžem napísať viac ako máličko slov svojich pre zložitosť rytia slov našich na dosky) a my vieme, že veci, čo píšeme na dosky musia pretrvať;"},{"vNo":"2 ","txt":"Ale ak napíšeme akékoľvek veci na niečo iné ako na dosky, musia zaniknúť a zmiznúť; ale môžeme napísať niekoľko slov na dosky, ktoré dajú deťom našim, a tiež milovaným bratom našim malú mieru poznania o nás či o ich otcoch –"},{"vNo":"3 ","txt":"Teraz, z tejto veci sa radujeme; a pracujeme usilovne, aby sme vyryli slová tieto na dosky dúfajúc, že milovaní bratia naši a deti naše ich prijmú s vďačným srdcom, a budú na ne hľadieť, aby sa mohli učiť s radosťou, a nie so smútkom, ani s pohŕdaním, o svojich prvých rodičoch."},{"vNo":"4 ","txt":"Lebo s týmto zámerom sme napísali veci tieto, aby mohli vedieť, že my sme vedeli o Kristovi a mali sme nádej v slávu jeho mnoho stoviek rokov pred príchodom jeho; a nielen my sami sme mali nádej v slávu jeho, ale tiež všetci svätí proroci, ktorí boli pred nami."},{"vNo":"5 ","txt":"Hľa, oni verili v Krista a uctievali Otca v mene jeho, a my tiež uctievame Otca v mene jeho. A s týmto zámerom zachovávame zákon Mojžišov, pretože smeruje duše naše k nemu; a z tohto dôvodu je nám to posvätené k spravodlivosti, dokonca tak ako to bolo počítané Abrahámovi v pustatine, že bol poslušný príkazov Božích obetovaním syna svojho Izáka, čo je predobrazom Boha a Jednorodeného Syna jeho."},{"vNo":"6 ","txt":"A preto skúmame prorokov a máme mnohé zjavenia, a ducha proroctva; a majúc všetky tieto svedectvá, získavame nádej a viera naša sa stáva neotrasiteľnou natoľko, že môžeme skutočne prikazovať v mene Ježišovom a samotné stromy nás poslúchnu či hory, či vlny morské."},{"vNo":"7 ","txt":"A predsa, Pán Boh nám ukazuje našu slabosť, aby sme mohli vedieť, že jeho milosťou a jeho veľkou blahosklonnosťou k deťom ľudským máme moc konať veci tieto."},{"vNo":"8 ","txt":"Hľa, veľké a podivuhodné sú diela Pánove. Aké nepreniknuteľné sú hlbiny tajomstiev jeho; a je nemožné, aby človek odhalil všetky cesty jeho. A nikto nepozná cesty jeho, ibaže by mu to bolo zjavené; a preto, bratia, neopovrhujte zjaveniami Božími."},{"vNo":"9 ","txt":"Lebo hľa, mocou slova jeho prišiel človek na tvár zeme, ktorá to zem bola stvorená mocou slova jeho. A preto, ak Boh, súc schopný prehovoriť a je svet, a prehovoriť a človek je stvorený, ó potom, prečo by nebol schopný prikázať zemi alebo dielu rúk svojich na jej tvári podľa vôle svojej a potešenia?"},{"vNo":"10 ","txt":"A preto, bratia, nesnažte sa radiť Pánovi, ale snažte sa brať radu z ruky jeho. Lebo hľa, vy sami viete, že on radí v múdrosti a v spravodlivosti, a vo veľkom milosrdenstve, vo veci všetkých diel svojich."},{"vNo":"11 ","txt":"A preto, milovaní bratia, buďte s ním zmierení skrze uzmierenie Krista, jeho Jednorodeného Syna, a môžete získať vzkriesenie podľa moci vzkriesenia, ktorá je v Kristovi, a byť predstavení Bohu ako prvotiny Kristove, majúc vieru a získajúc dobrú nádej v slávu jeho predtým, ako sa sám prejaví v tele."},{"vNo":"12 ","txt":"A teraz, milovaní, nedivte sa, že vám hovorím veci tieto: lebo prečo nehovoriť o uzmierení Krista a nedosiahnuť dokonalé poznanie o ňom, rovnako ako dosiahnuť znalosť o vzkriesení a o svete, ktorý príde?"},{"vNo":"13 ","txt":"Hľa, bratia moji, ten kto prorokuje, nech prorokuje, aby ľudia porozumeli; lebo Duch hovorí pravdu a neklame. A preto hovorí o veciach tak, ako skutočne sú, a tak, ako skutočne budú; a preto sú nám veci tieto jasne ukázané pre spásu duší našich. Ale hľa, my nie sme jediní svedkovia v týchto veciach; lebo Boh tiež hovoril ku prorokom za stara."},{"vNo":"14 ","txt":"Ale hľa, Židia boli tvrdošijným ľudom; a opovrhovali jasnými slovami, a zabíjali prorokov, a vyhľadávali veci, ktorým nemohli rozumieť. A preto, pre slepotu svoju, slepotu, ktorá prišla tým, že hľadeli za cieľ, musia nevyhnutne padnúť; lebo Boh od nich odňal jasnosť svoju a vydal im mnohé veci, ktorým nemôžu rozumieť, pretože si to priali. A pretože si to priali, Boh spôsobil, že sa môžu potknúť."},{"vNo":"15 ","txt":"A teraz som ja, Jákob, vedený Duchom k prorokovaniu; lebo si uvedomujem, pôsobením Ducha, ktorý je vo mne, že Židia potkýnaním svojím odmietnu kameň, na ktorom by mohli stavať a mať bezpečný základ."},{"vNo":"16 ","txt":"Ale hľa, podľa písiem sa tento kameň stane veľkým a posledným, a jediným istým základom, na ktorom Židia môžu stavať."},{"vNo":"17 ","txt":"A teraz, milovaní moji, ako je možné, že títo, tým že odmietli oný istý základ, môžu na ňom vôbec niekedy stavať, aby sa mohol stať hlavou ich uhlov?"},{"vNo":"18 ","txt":"Hľa, milovaní bratia moji, odhalím vám toto tajomstvo; ak nebudem akokoľvek otrasený v pevnosti svojej v Duchu a nepotknem sa pre preveľkú úzkosť svoju o vás."}]}