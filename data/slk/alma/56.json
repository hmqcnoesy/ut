{"heading":"Helaman posiela Moronimu list opisujúci stav vojny s Lámánitmi – Antipus a Helaman dosahujú veľké víťazstvo nad Lámánitmi – Dvetisíc Helamanových mladých synov bojuje so zázračnou mocou a žiadny z nich nie je zabitý. Verš 1 okolo roku 62 pred Kr.; verše 2 – 19 okolo roku 66 pred Kr.; a verše 20 – 57 okolo roku 65 – 64 pred Kr.","prevAbbr":"alma","prevNo":55,"nextAbbr":"alma","nextNo":57,"chapterTitle":"Alma 56","verses":[{"vNo":"1 ","txt":"A teraz, stalo sa na počiatku tridsiateho roku vlády sudcov druhého dňa v prvom mesiaci, že Moroni obdržal od Helamana list, opisujúci záležitosti ľudu v onej časti krajiny."},{"vNo":"2 ","txt":"A toto sú slová, ktoré písal, hovoriac: Môj vrúcne milovaný brat Moroni, ako v Pánovi, tak v súžení nášho boja; hľa, milovaný brat môj, mám niečo, čo by som ti chcel povedať o našom boji v tejto časti krajiny."},{"vNo":"3 ","txt":"Hľa, dvetisíc synov oných ľudí, ktorých Ammón priviedol dole z krajiny Nefi – teraz, ty vieš, že to sú potomkovia Lámána, ktorý bol najstarším synom otca nášho Lechího;"},{"vNo":"4 ","txt":"Teraz, nemusím ti rozprávať o ich tradíciách alebo o ich neviere, lebo ty vieš o všetkých veciach týchto –"},{"vNo":"5 ","txt":"Takže mi postačí, keď ti poviem, že dvetisíc týchto mladých mužov sa chopilo vojnových zbraní svojich a chceli, aby som bol ich vodcom; a vyšli sme, aby sme bránili vlasť svoju."},{"vNo":"6 ","txt":"A teraz, vieš tiež o zmluve, ktorú ich otcovia učinili, že nepozdvihnú vojnové zbrane svoje proti bratom svojim, aby neprelievali krv."},{"vNo":"7 ","txt":"Ale v dvadsiatom a šiestom roku, keď videli strasti naše a súženia naše pre nich, chystali sa porušiť zmluvu, ktorú učinili, a pozdvihnúť vojnové zbrane svoje na našu obranu."},{"vNo":"8 ","txt":"Ale ja som nestrpel, aby porušili zmluvu túto, ktorú učinili, mysliac si, že Boh nás posilní natoľko, že nebudeme trpieť viac pre plnenie onej prísahy, ktorú dali."},{"vNo":"9 ","txt":"Ale hľa, tu je jedna vec, z ktorej môžeme mať veľkú radosť. Lebo hľa, v dvadsiatom a šiestom roku som ja, Helaman, pochodoval na čele týchto dvoch tisíc mladých mužov do mesta Júdea, aby som pomohol Antipovi, ktorého si ustanovil za vodcu nad ľudom v onej časti krajiny."},{"vNo":"10 ","txt":"A pripojil som svojich dvetisíc synov (lebo sú hodní byť nazývaní synmi) k vojsku Antipovmu, z posily ktorej sa Antipus nesmierne radoval; lebo hľa, vojsko jeho bolo zmenšené Lámánitmi, pretože ich vojská pozabíjali ohromný počet mužov našich, z toho dôvodu máme príčinu, aby sme žialili."},{"vNo":"11 ","txt":"A predsa, môžeme sa utešiť tým, že zomreli vo veci vlasti svojej a Boha svojho, áno, a sú šťastní."},{"vNo":"12 ","txt":"A Lámániti tiež zadržali mnoho zajatcov, z ktorých všetci sú hlavní velitelia, lebo nikoho ďalšieho nenechali nažive. A myslíme si, že sú teraz v túto dobu v krajine Nefi; je to tak, ak nie sú zabití."},{"vNo":"13 ","txt":"A teraz, toto sú mestá, ktorých vlastníctvo Lámániti získali prelievaním krvi toľkých našich udatných mužov:"},{"vNo":"14 ","txt":"Krajina Manti či mesto Manti a mesto Zezrom, a mesto Kumeni, a mesto Antipara."},{"vNo":"15 ","txt":"A toto sú mestá, ktoré vlastnili, keď som dorazil do mesta Júdea; a našiel som Antipa a mužov jeho tvrdo pracujúcich zo všetkých síl, aby mesto opevnili."},{"vNo":"16 ","txt":"Áno, a boli skľúčení na tele i na duchu, lebo vo dne udatne bojovali a v noci tvrdo pracovali, aby uhájili mestá svoje; a tak trpeli veľkými strasťami každého druhu."},{"vNo":"17 ","txt":"A teraz, boli odhodlaní, že buď miesto toto dobyjú, alebo zomrú; takže si správne môžeš myslieť, že toto malé vojsko, ktoré som so sebou priviedol, áno, títo synovia moji, im dodali veľkú nádej a mnoho radosti."},{"vNo":"18 ","txt":"A teraz, stalo sa, že keď Lámániti videli, že Antipus obdržal väčšiu posilu pre vojsko svoje, boli rozkazmi Ammoronovými prinútení neísť do bitky proti mestu Júdea, či proti nám."},{"vNo":"19 ","txt":"A tak bola s nami priazeň Pána; lebo keby na nás boli prišli v našej slabosti, možno by boli zničili naše malé vojsko; ale takto sme boli zachovaní."},{"vNo":"20 ","txt":"Ammoron im prikázal, aby hájili tie mestá, ktoré získali. A tak skončil dvadsiaty a šiesty rok. A na počiatku dvadsiateho a siedmeho roku sme pripravili mesto svoje a seba na obranu."},{"vNo":"21 ","txt":"Teraz, priali sme si, aby na nás Lámániti prišli; lebo my sme si nepriali zaútočiť na nich v ich pevnostiach."},{"vNo":"22 ","txt":"A stalo sa, že sme dookola rozmiestnili zvedov, aby pozorovali pohyby Lámánitov, aby nemohli v noci ani vo dne prejsť okolo nás a zaútočiť na iné mestá naše, ktoré boli na sever."},{"vNo":"23 ","txt":"Lebo sme vedeli, že v týchto mestách nie sú dostatočne silní na to, aby sa s nimi stretli; takže sme si priali, keby okolo nás prešli, napadnúť ich zozadu, a tak ich zamestnávať vzadu v tom istom čase, kedy dôjde k stretu vpredu. Mysleli sme si, že by sme ich mohli premôcť; ale hľa, v tomto prianí svojom sme boli sklamaní."},{"vNo":"24 ","txt":"Neodvážili sa prejsť okolo nás s celým vojskom svojím, ani sa neodvážili s časťou, z obavy, že nebudú dostatočne silní a padnú."},{"vNo":"25 ","txt":"Ani sa neodvážili pochodovať dole proti mestu Zarahemla; ani sa neodvážili prejsť prameň Sidonu do mesta Nefia."},{"vNo":"26 ","txt":"A tak boli odhodlaní hájiť silami svojimi oné mestá, ktoré získali."},{"vNo":"27 ","txt":"A teraz, stalo sa v druhom mesiaci tohto roku, že nám prišlo mnoho zásob od otcov oných dvetisíc synov mojich."},{"vNo":"28 ","txt":"A tiež nám bolo poslaných dvetisíc mužov z krajiny Zarahemla. A tak sme boli pripravení s desaťtisíc mužmi a so zásobami pre nich, a tiež pre ich manželky a ich deti."},{"vNo":"29 ","txt":"A Lámániti takto vidiac, ako naše sily deň čo deň narastajú a ako nám prichádzajú na podporu zásoby, začali sa báť a začali činiť výpady, aby nám, keby to bolo možné, zabránili v získavaní zásob a posily."},{"vNo":"30 ","txt":"Teraz, keď sme videli, že sa Lámániti začali v tomto smere znepokojovať, priali sme si proti nim použiť úskok; takže Antipus nariadil, aby som sa vydal na pochod s mladými synmi svojimi do susedného mesta, ako keby sme susednému mestu niesli zásoby."},{"vNo":"31 ","txt":"A mali sme pochodovať k mestu Antipara, ako keby sme išli k ďalšiemu mestu na hraniciach s morským pobrežím."},{"vNo":"32 ","txt":"A stalo sa, že sme sa vydali na pochod, ako keby so svojimi zásobami, aby sme išli do oného mesta."},{"vNo":"33 ","txt":"A stalo sa, že Antipus sa vydal na pochod s časťou vojska svojho, ponechávajúc zvyšok, aby chránil mesto. Ale nevydal sa na pochod skôr, pokiaľ som nevyšiel ja s malým vojskom svojím a neprišiel som k mestu Antipara."},{"vNo":"34 ","txt":"A teraz, v meste Antipara bolo umiestnené najsilnejšie vojsko Lámánitov; áno, to najpočetnejšie."},{"vNo":"35 ","txt":"A stalo sa, že keď boli upozornení zvedmi svojimi, vyšli s vojskom svojím a pochodovali proti nám."},{"vNo":"36 ","txt":"A stalo sa, že my sme pred nimi utekali na sever. A tak sme odvádzali najmocnejšie vojsko Lámánitov."},{"vNo":"37 ","txt":"Áno, dokonca do značnej vzdialenosti, natoľko, že keď uvideli, že ich vojsko Antipovo prenasleduje zo všetkých síl, neobrátili sa napravo ani naľavo, ale pokračovali v pochode svojom priamym smerom za nami; a myslíme si, že ich zámerom bolo zabiť nás skôr, ako ich dostihne Antipus, a to preto, aby neboli obkľúčení ľuďmi našimi."},{"vNo":"38 ","txt":"A teraz Antipus, vidiac naše nebezpečenstvo, urýchlil pochod vojska svojho. Ale hľa, bola noc; takže nás nedobehli, a ani Antipus nedobehol ich; takže sme sa na noc utáborili."},{"vNo":"39 ","txt":"A stalo sa, že pred ranným úsvitom, hľa, Lámániti nás prenasledovali. Teraz, my sme neboli dostatočne silní na to, aby sme s nimi bojovali; áno, ja by som nestrpel, aby im mladí synovia moji padli do rúk; takže sme pokračovali v pochode svojom a vydali sme sa na pochod do pustatiny."},{"vNo":"40 ","txt":"Teraz, oni sa neodvažovali obrátiť sa napravo ani naľavo, aby neboli obkľúčení; ani ja som sa neobrátil napravo ani naľavo, aby ma nedobehli, a my by sme sa proti nim nemohli postaviť, ale boli by sme zabití a im by sa podarilo uniknúť; a tak sme utekali po celý onen deň do pustatiny, dokonca kým nastala tma."},{"vNo":"41 ","txt":"A stalo sa, že sme znova, keď sa rozvidnelo, uvideli Lámánitov za sebou a utekali sme pred nimi."},{"vNo":"42 ","txt":"Ale stalo sa, že nás dlho neprenasledovali, než sa zastavili; a bolo to zrána tretieho dňa siedmeho mesiaca."},{"vNo":"43 ","txt":"A teraz, či ich dobehol Antipus, to sme nevedeli, ale ja som povedal mužom svojim: Hľa, myslíme si, že je možné, že sa zastavili s tým zámerom, aby sme išli proti nim, aby nás mohli polapiť do pasce svojej;"},{"vNo":"44 ","txt":"Takže, čo hovoríte, synovia moji, pôjdete do boja proti nim?"},{"vNo":"45 ","txt":"A teraz, hovorím ti, milovaný brat môj Moroni, že som nikdy nevidel tak veľkú odvahu, nie, ani medzi všetkými Nefitmi."},{"vNo":"46 ","txt":"A ako som ich vždy nazýval synmi svojimi (lebo všetci boli veľmi mladí), dokonca tak mi hovorili: Otče, hľa, náš Boh je s nami a on nestrpí, aby sme padli; potom poďme; nezabíjali by sme bratov svojich, keby nás nechali na pokoji; takže poďme, aby nepremohli vojsko Antipove."},{"vNo":"47 ","txt":"Teraz, oni nikdy predtým nebojovali, avšak smrti sa nebáli; a mysleli viac na slobodu otcov svojich ako na životy svoje, áno, ich matky ich učili, že keď nebudú pochybovať, Boh ich vyslobodí."},{"vNo":"48 ","txt":"A opakovali mi slová matiek svojich, hovoriac: Nepochybujeme o tom, že naše matky to vedeli."},{"vNo":"49 ","txt":"A stalo sa, že som sa vrátil so svojimi dvoma tisícmi proti oným Lámánitom, ktorí nás prenasledovali. A teraz hľa, vojská Antipove ich dobehli a započala strašná bitka."},{"vNo":"50 ","txt":"A vojsko Antipove, súc unavené dlhým pochodom svojím v tak krátkom časovom priestore, už skoro padlo do rúk Lámánitov; a keby som sa nebol vrátil so svojimi dvoma tisícmi, boli by dosiahli zámer svoj."},{"vNo":"51 ","txt":"Lebo Antipus padol mečom, a aj mnohí z vodcov jeho, pre vyčerpanosť svoju, ktorú spôsobila rýchlosť ich pochodu – takže mužovia Antipovi, súc zmätení pádom vodcov svojich, začali pred Lámánitmi ustupovať."},{"vNo":"52 ","txt":"A stalo sa, že Lámániti nadobudli odvahu a začali ich prenasledovať; a tak ich Lámániti prenasledovali s veľkou ráznosťou, keď ich zozadu napadol Helaman so svojimi dvoma tisícmi a začal ich nesmierne zabíjať, natoľko, že celé vojsko Lámánitov sa zastavilo a obrátilo sa na Helamana."},{"vNo":"53 ","txt":"Teraz, keď Antipovi ľudia videli, že sa Lámániti otočili, zhromaždili mužov svojich a išli znova na Lámánitov zozadu."},{"vNo":"54 ","txt":"A teraz, stalo sa, že my, ľud Nefiho, ľud Antipov a ja so svojimi dvoma tisícmi, sme Lámánitov obklopili a zabíjali sme ich; áno, natoľko, že boli donútení vydať vojnové zbrane svoje a aj seba ako vojnových zajatcov."},{"vNo":"55 ","txt":"A teraz, stalo sa, že keď sa nám vzdali, hľa, spočítal som oných mladých mužov, ktorí bojovali so mnou, bojac sa, že z nich mnohí boli zabití."},{"vNo":"56 ","txt":"Ale hľa, k mojej veľkej radosti ani jediná duša z nich nepadla na zem; áno, a bojovali ako keby so silou Božou; áno, nikdy nikto nepočul o mužoch, ktorí by bojovali s tak zázračnou silou; a s tak veľkou mocou napadli Lámánitov, takže ich vydesili; a preto sa Lámániti vydali ako vojnoví zajatci."},{"vNo":"57 ","txt":"A pretože sme pre zajatcov svojich nemali žiadne miesto, aby sme ich mohli strážiť a držať od vojsk Lámánitov, takže poslali sme ich do krajiny Zarahemla a s nimi časť oných mužov Antipových, ktorí neboli zabití; a zvyšok som si vzal ja a pripojil som ich k svojim mladým Ammónitom a vydali sme sa späť na pochod do mesta Júdea."}]}