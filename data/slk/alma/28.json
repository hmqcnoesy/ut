{"heading":"Lámániti sú porazení v strašnej bitke – Desiatky tisíc sú zabité – Zlovoľní sú vydaní stavu nekonečnej bedy; spravodliví dosahujú nikdy nekončiace šťastie. Okolo roku 77 – 76 pred Kr.","prevAbbr":"alma","prevNo":27,"nextAbbr":"alma","nextNo":29,"chapterTitle":"Alma 28","verses":[{"vNo":"1 ","txt":"A teraz, stalo sa, že potom, čo sa ľud Ammónov zabýval v krajine Jeršon, a v krajine Jeršon bola tiež založená cirkev a okolo krajiny Jeršon boli rozostavené vojská Nefitov, áno, na všetkých hraniciach okolo krajiny Zarahemla; hľa, vojská Lámánitov prenasledovali bratov svojich do pustatiny."},{"vNo":"2 ","txt":"A tak nastala strašná bitka; áno, dokonca taká, akú nikto medzi všetkým ľudom v krajine nepoznal od doby, kedy Lechí opustil Jeruzalem; áno, a desiatky tisíc Lámánitov bolo zabitých a rozptýlených doširoka."},{"vNo":"3 ","txt":"Áno, a tiež medzi ľudom Nefiho bolo strašné krviprelievanie; a predsa boli Lámániti zahnaní a rozptýlení a ľud Nefiho sa opäť vrátil do krajiny svojej."},{"vNo":"4 ","txt":"A teraz, bola to doba, kedy bolo po celej krajine počuť veľký žiaľ a nárek, medzi celým ľudom Nefiho –"},{"vNo":"5 ","txt":"Áno, plač vdov, žialiacich pre manželov, svojich a tiež otcov, žialiacich pre synov svojich, a dcéra pre brata, áno, brat pre otca; a tak bolo počuť výkriky žiaľu medzi nimi všetkými, žialenie pre ich príbuzných, ktorí boli zabití."},{"vNo":"6 ","txt":"A teraz, isto to bol deň plný smútku; áno, čas vážnosti a čas mnohého pôstu a modlitby."},{"vNo":"7 ","txt":"A tak končí pätnásty rok vlády sudcov nad ľudom Nefiho;"},{"vNo":"8 ","txt":"A toto je správa o Ammónovi a bratoch jeho, o ich putovaní po krajine Nefi, o ich utrpení v krajine, o ich úzkostiach a o ich strastiach, a o ich nepredstaviteľnej radosti, a o prijatí a bezpečí v krajine Jeršon. A teraz, kiež Pán, Vykupiteľ všetkých ľudí, naveky požehná ich duše."},{"vNo":"9 ","txt":"A toto je správa o vojnách a svároch medzi Nefitmi, a tiež o vojnách medzi Nefitmi a Lámánitmi; a pätnásty rok vlády sudcov končí."},{"vNo":"10 ","txt":"A doba od prvého do pätnásteho roku priniesla zničenie mnohých tisícok životov; áno, priniesla strašný výjav krviprelievania."},{"vNo":"11 ","txt":"A telá mnohých tisícok sú uložené hlboko v zemi, zatiaľ čo telá mnohých tisícok tlejú v hromadách na tvári zeme; áno, a mnoho tisíc žiali nad stratou príbuzných svojich, pretože, podľa sľubov Pánových, majú dôvod sa báť, že sú vydaní stavu nekonečnej bedy."},{"vNo":"12 ","txt":"Zatiaľ čo mnoho tisícok iných skutočne žiali nad stratou príbuzných svojich, a predsa sa radujú a tešia v nádeji, a dokonca vedia, podľa sľubov Pánových, že sú pozdvihnutí, aby prebývali po pravici Božej v stave nikdy nekončiaceho šťastia."},{"vNo":"13 ","txt":"A tak vidíme, aká veľká je nerovnosť človeka kvôli hriechu a priestupku, a moci diablovej, ktorá prichádza ľstivými plánmi, ktoré vymyslel, aby chytil do pasce srdcia ľudí."},{"vNo":"14 ","txt":"A tak vidíme veľké povolanie ľudí usilovne pracovať na viniciach Pánových; a tak vidíme veľký dôvod k smútku, a tiež k radosti – k smútku kvôli smrti a kvôli zničeniu medzi ľuďmi, a k radosti kvôli svetlu Kristovmu k životu."}]}