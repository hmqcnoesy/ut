{"heading":"Moroni pochoduje na pomoc Pahoranovi do krajiny Gideon – Kráľovi ľudia, ktorí odmietajú brániť svoju krajinu, sú zabití – Pahoran a Moroni dobýjajú späť Nefiu – Mnohí Lámániti sa pripájajú k ľudu Ammónovmu – Teankum zabíja Ammorona a hneď na to je zabitý – Lámániti sú vyhnaní z krajiny a je nastolený mier – Helaman sa vracia k službe a posilňuje Cirkev. Okolo roku 62 – 57 pred Kr.","prevAbbr":"alma","prevNo":61,"nextAbbr":"alma","nextNo":63,"chapterTitle":"Alma 62","verses":[{"vNo":"1 ","txt":"A teraz, stalo sa, že keď Moroni obdržal list tento, jeho srdce nadobudlo odvahu a naplnilo sa nesmierne veľkou radosťou z vernosti Pahoranovej, že on tiež nie je zradcom slobody a veci vlasti svojej."},{"vNo":"2 ","txt":"Ale tiež nesmierne žialil nad neprávosťou tých, ktorí vyhnali Pahorana zo stolice sudcovskej, áno, skrátka nad tými, ktorí sa vzbúrili proti vlasti svojej, a tiež proti Bohu svojmu."},{"vNo":"3 ","txt":"A stalo sa, že Moroni vzal podľa priania Pahoranovho malý počet mužov a odovzdal Lechímu a Teankumovi velenie nad zvyškom vojska svojho, a vydal sa na pochod smerom ku krajine Gideon."},{"vNo":"4 ","txt":"A na každom mieste, kam vstúpil, vztýčil zástavu slobody a počas celého svojho pochodu do krajiny Gideon zbieral všetky sily, ktoré mohol."},{"vNo":"5 ","txt":"A stalo sa, že pod jeho zástavu prúdili tisíce a pozdvihli meče svoje na obranu slobody svojej, aby nemuseli vojsť do poroby."},{"vNo":"6 ","txt":"A tak, keď Moroni pri celom svojom pochode zhromažďoval všetkých mužov, ktorých mohol, prišiel do krajiny Gideon; a keď spojili sily svoje so silami Pahoranovými, stali sa nesmierne silnými, dokonca silnejšími ako Pachovi muži, ktorý bol kráľom oných odštiepencov, ktorí vyhnali ľudí slobody z krajiny Zarahemla a zmocnili sa krajiny."},{"vNo":"7 ","txt":"A stalo sa, že Moroni s Pahoranom zišli s vojskami svojimi dole do krajiny Zarahemla a vyšli proti mestu, a stretli sa s Pachovými mužmi, natoľko, že došlo k bitke."},{"vNo":"8 ","txt":"A hľa, Pachus bol zabitý a mužovia jeho boli zajatí, a stolica sudcovská bola navrátená Pahoranovi."},{"vNo":"9 ","txt":"A mužovia Pachovi boli súdení podľa zákona, a tiež oní kráľovi ľudia, ktorí boli zajatí a uvrhnutí do väzenia; a boli podľa zákona popravení; áno, oní mužovia Pachovi aj oní kráľovi ľudia, ktokoľvek nechcel pozdvihnúť zbrane na obranu vlasti svojej, ale bojoval proti nej, bol usmrtený."},{"vNo":"10 ","txt":"A tak sa stalo nevyhnutným, aby bol tento zákon pre bezpečie ich vlasti prísne dodržiavaný; áno, a ktokoľvek bol pristihnutý, že popiera ich slobodu, bol rýchlo podľa zákona popravený."},{"vNo":"11 ","txt":"A tak skončil tridsiaty rok vlády sudcov nad ľudom Nefiho; Moroni a Pahoran znovuzriadili mier v krajine Zarahemla, medzi vlastným ľudom svojím, a privodili smrť všetkým tým, ktorí neboli verní veci slobody."},{"vNo":"12 ","txt":"A stalo sa na počiatku tridsiateho a prvého roku vlády sudcov nad ľudom Nefiho, že Moroni okamžite dal, aby boli poslané zásoby, a tiež aby bolo poslané vojsko šiestich tisíc mužov Helamanovi, aby mu pomohli pri chránení onej časti krajiny."},{"vNo":"13 ","txt":"A tiež dal, aby vojsko šiestich tisíc mužov, s dostatočným množstvom potravy, bolo poslané vojskám Lechího a Teankuma. A stalo sa, že toto bolo učinené, aby bola krajina opevnená proti Lámánitom."},{"vNo":"14 ","txt":"A stalo sa, že sa Moroni a Pahoran, zanechajúc veľkú skupinu mužov v krajine Zarahemla, vydali na pochod s veľkou skupinou mužov smerom ku krajine Nefia, súc odhodlaní poraziť Lámánitov v onom meste."},{"vNo":"15 ","txt":"A stalo sa, že zatiaľ čo pochodovali k onej krajine, zajali veľkú skupinu mužov lámánitských a mnohých z nich zabili, a vzali si ich zásoby a ich vojnové zbrane."},{"vNo":"16 ","txt":"A stalo sa, že potom, čo ich zajali, prinútili ich vstúpiť do zmluvy, že už nikdy nepozdvihnú vojnové zbrane svoje proti Nefitom."},{"vNo":"17 ","txt":"A keď vstúpili do tejto zmluvy, poslali ich prebývať s ľudom Ammónovým, a tých, ktorí neboli zabití, bolo čo sa počtu týka okolo štyroch tisíc."},{"vNo":"18 ","txt":"A stalo sa, že keď ich poslali preč, pokračovali v pochode svojom ku krajine Nefia. A stalo sa, že keď prišli k mestu Nefia, vztýčili stany svoje na pláňach Nefia, ktoré sú pri meste Nefia."},{"vNo":"19 ","txt":"Teraz, Moroni si prial, aby Lámániti vyšli bojovať proti nim na pláňach; ale Lámániti, vediac o ich nesmierne veľkej odvahe a vidiac veľkosť ich počtu, takže sa neodvážili proti nim vyjsť; a preto oného dňa bojovať nešli."},{"vNo":"20 ","txt":"A keď nastala noc, Moroni vyšiel v temnote noci a vystúpil na vrch hradieb, aby zistil, v ktorej časti mesta Lámániti s vojskom svojím táboria."},{"vNo":"21 ","txt":"A stalo sa, že boli na východe, pri vstupe; a všetci spali. A teraz, Moroni sa vrátil k vojsku svojmu a dal, aby v rýchlosti pripravili silné povrazy a rebríky, aby boli spustené z vnútornej strany hradieb dole."},{"vNo":"22 ","txt":"A stalo sa, že Moroni dal, aby sa mužovia jeho vydali na pochod a vystúpili na vrch hradieb, a spustili sa do onej časti mesta, áno, dokonca na západe, kde Lámániti s vojskami svojimi netáborili."},{"vNo":"23 ","txt":"A stalo sa, že boli všetci v noci spustení do mesta, pomocou svojich silných povrazov a svojich rebríkov; a tak, keď prišlo ráno, boli všetci vo vnútri hradieb mesta."},{"vNo":"24 ","txt":"A teraz, keď sa Lámániti prebudili a videli, že vojská Moroniho sú vo vnútri hradieb, boli nesmierne vydesení, natoľko, že utiekli priechodom."},{"vNo":"25 ","txt":"A teraz, keď Moroni videl, že pred ním utekajú, dal, aby sa mužovia jeho vydali proti nim na pochod a zabili mnohých, a obkľúčili mnohých ďalších, a zajali ich; a zvyšok z nich utiekol do krajiny Moroni, ktorá bola na hraniciach s pobrežím morským."},{"vNo":"26 ","txt":"Tak Moroni a Pahoran získali vlastníctvo mesta Nefia bez straty jedinej duše; a bolo mnoho Lámánitov, ktorí boli zabití."},{"vNo":"27 ","txt":"Teraz, stalo sa, že mnohí z Lámánitov, ktorí boli zajatí, si priali pripojiť sa k ľudu Ammónovmu a stať sa slobodným ľudom."},{"vNo":"28 ","txt":"A stalo sa, že toľkým, koľko si ich to prialo, bolo dané podľa prianí ich."},{"vNo":"29 ","txt":"Takže, všetci lámánitskí zajatci sa pripojili k ľudu Ammónovmu a začali nesmierne pracovať, obrábajúc pôdu, pestujúc všelijaké obilie a chovajúc stáda a dobytok všetkého druhu; a tak boli Nefiti zbavení veľkého bremena; áno, natoľko, že boli zbavení bremena všetkých lámánitských zajatcov."},{"vNo":"30 ","txt":"Teraz, stalo sa, že potom, čo Moroni získal vlastníctvo mesta Nefia, zajal mnoho zajatcov, čo nesmierne zmenšilo vojská Lámánitov, a znova získal mnohých z Nefitov, ktorí boli zajatí, čo nesmierne posilnilo vojsko Moroniho; takže Moroni odišiel z krajiny Nefia do krajiny Lechí."},{"vNo":"31 ","txt":"A stalo sa, že keď Lámániti videli, že Moroni prichádza proti nim, boli znova vydesení a utekali pred vojskom Moroniho."},{"vNo":"32 ","txt":"A stalo sa, že Moroni a vojsko jeho ich prenasledovali od mesta k mestu, pokiaľ sa nestretli s Lechím a Teankumom; a Lámániti pred Lechím a Teankumom utekali, až na hranice s pobrežím, pokiaľ nedošli do krajiny Moroni."},{"vNo":"33 ","txt":"A vojská Lámánitov sa všetky zhromaždili, natoľko, že boli všetky v jednom šíku v krajine Moroni. Teraz, Ammoron, kráľ Lámánitov, bol tiež s nimi."},{"vNo":"34 ","txt":"A stalo sa, že Moroni a Lechí, a Teankum sa utáborili s vojskami svojimi okolo hraníc krajiny Moroni, natoľko, že Lámániti boli obkľúčení na hraniciach s pustatinou na juhu a na hraniciach s pustatinou na východe."},{"vNo":"35 ","txt":"A tak sa utáborili na noc. Lebo hľa, Nefiti a Lámániti tiež boli unavení veľkosťou pochodu; takže v noci nevymýšľali žiaden úskok, až na Teankuma; lebo ten sa nesmierne hneval na Ammorona, natoľko, že považoval Ammorona a Amalikiáša, brata jeho, za príčinu tejto veľkej a dlhej vojny medzi nimi a Lámánitmi, čo bolo príčinou tak veľkého bojovania a krviprelievania, áno, a tak veľkého hladomoru."},{"vNo":"36 ","txt":"A stalo sa, že Teankum v hneve svojom vyšiel do tábora Lámánitov a spustil sa cez hradby mesta. A chodil s povrazom od miesta k miestu tak dlho, až našiel kráľa; a hodil po ňom oštepom, ktorý ho prebodol pri srdci. Ale hľa, kráľ, ešte než zomrel, prebudil služobníkov svojich, natoľko, že Teankuma prenasledovali a zabili ho."},{"vNo":"37 ","txt":"Teraz, stalo sa, že keď sa Lechí a Moroni dozvedeli, že Teankum je mŕtvy, boli nesmierne zarmútení; lebo hľa, bol to muž, ktorý bojoval udatne za vlasť svoju, áno, pravý priateľ slobody; a vytrpel veľmi mnohé nesmierne ťažké strasti. Ale hľa, bol mŕtvy a išiel cestou všetkého pozemského."},{"vNo":"38 ","txt":"Teraz, stalo sa, že sa Moroni napozajtre vydal na pochod a napadol Lámánitov, natoľko, že ich pobili s veľkým krviprelievaním; a vyhnali ich z krajiny; a oni utekali, dokonca tak, že sa v onej dobe proti Nefitom nevrátili."},{"vNo":"39 ","txt":"A tak skončil tridsiaty a prvý rok vlády sudcov nad ľudom Nefiho; a tak mali vojny a krviprelievania, a hladomor, a strasti po dobu mnohých rokov."},{"vNo":"40 ","txt":"A boli medzi ľudom Nefiho vraždy a sváry, a rozkoly, a všelijaká neprávosť; a predsa kvôli spravodlivým, áno, pre modlitby spravodlivých, boli ušetrení."},{"vNo":"41 ","txt":"Ale hľa, pre nesmierne veľkú dĺžku vojny medzi Nefitimi a Lámánitmi sa mnohí zatvrdili, pre nesmierne veľkú dĺžku vojny; a mnohí boli obmäkčení pre strasti svoje, natoľko, že sa pokorili pred Bohom, dokonca do hlbín pokory."},{"vNo":"42 ","txt":"A stalo sa, že potom, čo Moroni opevnil oné časti krajiny, ktoré boli najviac vydané napospas Lámánitom, až boli dostatočne silné, vrátil sa do mesta Zarahemla; a Helaman sa tiež vrátil na miesto dedičstva svojho; a medzi ľudom Nefiho bol znova nastolený mier."},{"vNo":"43 ","txt":"A Moroni odovzdal velenie vojsk svojich do rúk synovi svojmu, ktorý sa volal Moronia; a odobral sa do vlastného domu svojho, aby mohol stráviť zvyšok dní svojich v pokoji."},{"vNo":"44 ","txt":"A Pahoran sa vrátil na sudcovskú stolicu svoju; a Helaman na seba opäť vzal úlohu kázať ľudu slovo Božie; lebo pre tak mnohé vojny a sváry sa stalo nevyhnutným, aby bol znova učinený poriadok v cirkvi."},{"vNo":"45 ","txt":"Takže, Helaman a bratia jeho vyšli a oznamovali slovo Božie s veľkou mocou k presvedčeniu mnohých ľudí o ich zlovoľnosti, čo spôsobilo, že činili pokánie z hriechov svojich a boli pokrstení Pánovi, svojmu Bohu."},{"vNo":"46 ","txt":"A stalo sa, že znova upevnili cirkev Božiu, po celej zemi."},{"vNo":"47 ","txt":"Áno, a boli vydané nariadenia ohľadom zákona. A boli zvolení ich sudcovia a ich hlavní sudcovia."},{"vNo":"48 ","txt":"A ľudu Nefiho sa začalo opäť dariť v krajine a začali sa množiť, a znova nesmierne zmocneli v zemi. A začali nesmierne bohatnúť."},{"vNo":"49 ","txt":"Ale aj napriek bohatstvu svojmu či sile svojej, či úspechu svojmu neboli povýšení v pýche očí svojich; a neboli ani pomalí v tom, aby pamätali na Pána, svojho Boha; ale nesmierne sa pred ním pokorovali."},{"vNo":"50 ","txt":"Áno, pamätali na to, aké veľké veci pre nich Pán učinil, že ich oslobodil zo smrti a z pút, a z väzení, a z všelijakých strastí, a že ich oslobodil z rúk ich nepriateľov."},{"vNo":"51 ","txt":"A modlili sa k Pánovi, svojmu Bohu, neustále, natoľko, že Pán im žehnal podľa slova svojho, takže silneli a darilo sa im v krajine."},{"vNo":"52 ","txt":"A stalo sa, že boli učinené všetky veci tieto. A Helaman zomrel v tridsiatom a piatom roku vlády sudcov nad ľudom Nefiho."}]}