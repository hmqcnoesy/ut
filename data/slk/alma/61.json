{"heading":"Pahoran hovorí Moronimu o povstaní a vzbure proti vláde – Kráľovi ľudia dobyjú Zarahemlu a sú vo zväzku s Lámánitmi – Pahoran žiada o vojenskú pomoc proti vzbúrencom. Okolo roku 62 pred Kr.","prevAbbr":"alma","prevNo":60,"nextAbbr":"alma","nextNo":62,"chapterTitle":"Alma 61","verses":[{"vNo":"1 ","txt":"Hľa, teraz, stalo sa, že čoskoro potom, čo Moroni poslal list svoj hlavnému správcovi, obdržal list od Pahorana, hlavného správcu. A toto sú slová, ktoré obdržal:"},{"vNo":"2 ","txt":"Ja, Pahoran, ktorý som hlavným správcom krajiny tejto, posielam tieto slová Moronimu, hlavnému veliteľovi nad vojskom. Hľa, hovorím ti, Moroni, že nemám radosť z vašich veľkých strastí, áno, rmúti to dušu moju."},{"vNo":"3 ","txt":"Ale hľa, sú takí, ktorí sa radujú zo strastí vašich, áno, natoľko, že povstali vo vzbure proti mne, a tiež proti tým z ľudu môjho, ktorí sú ľuďmi slobody, áno, a tí, ktorí povstali, sú nesmierne početní."},{"vNo":"4 ","txt":"A to sú tí, ktorí sa ma snažili pripraviť o stolicu sudcovskú a ktorí sú príčinou tejto veľkej neprávosti; lebo používali veľké lichôtky a zviedli srdcia mnohých ľudí, čo bude medzi nami príčinou ťažkých strastí; zadržali zásoby naše a zastrašovali našich ľudí slobody, takže k vám neprišli."},{"vNo":"5 ","txt":"A hľa, vyhnali ma od seba, a ja som utiekol do krajiny Gideon s toľkými ľuďmi, koľko len bolo možné zobrať."},{"vNo":"6 ","txt":"A hľa, vyslal som po tejto časti krajiny prehlásenie; a hľa, oni k nám denne prúdia, aby pozdvihli zbrane svoje na obranu vlasti svojej a slobody svojej, a aby pomstili bezprávie páchané na nás."},{"vNo":"7 ","txt":"A prišli k nám, takže tí, ktorí povstali vo vzbure proti nám, sú vystavení otvorenému odporu, áno, takže sa nás boja a neodvažujú sa vyjsť proti nám, aby bojovali."},{"vNo":"8 ","txt":"Získali vlastníctvo krajiny, alebo mesta Zarahemla; ustanovili si nad sebou kráľa, a ten napísal kráľovi Lámánitov, čím s ním vstúpil do spojenectva; v spojenectve tomto súhlasil, že bude hájiť mesto Zarahemla, a táto obrana, ako si myslí, umožní Lámánitom dobyť zvyšok krajiny, a on sa stane kráľom nad ľudom týmto, keď si ich Lámániti podmania."},{"vNo":"9 ","txt":"A teraz, v liste svojom si ma karhal, ale na tom nezáleží; nehnevám sa, ale radujem sa z veľkosti srdca tvojho. Ja, Pahoran, neusilujem o moc, iba o to, aby som si uchoval sudcovskú stolicu svoju, aby som mohol zachovávať práva a slobodu ľudu svojho. Duša moja stojí pevne za onou slobodou, ktorou nás Boh oslobodil."},{"vNo":"10 ","txt":"A teraz, hľa, budeme odporovať zlovoľnosti, dokonca do krviprelievania. Neprelievali by sme krv Lámánitov, keby zostali vo vlastnej krajine svojej."},{"vNo":"11 ","txt":"Neprelievali by sme krv bratov svojich, keby nepovstali vo vzbure a nevzali proti nám meč."},{"vNo":"12 ","txt":"Podrobili by sme sa jarmu poroby, keby to vyžadovala spravodlivosť Božia či keby nám Boh prikázal tak učiniť."},{"vNo":"13 ","txt":"Ale hľa, on nám neprikazuje, aby sme sa podrobili nepriateľom svojim, ale aby sme vložili dôveru svoju v neho, a on nás oslobodí."},{"vNo":"14 ","txt":"Takže, milovaný brat môj Moroni, odporujme zlu, a ktorémukoľvek zlu nemôžeme odporovať slovami svojimi, áno, ako vzburám a rozkolom, tomu odporujme mečmi svojimi, aby sme mohli udržať slobodu svoju; aby sme sa mohli tešiť z onej veľkej výsady cirkvi svojej a z veci Vykupiteľa svojho, a Boha svojho."},{"vNo":"15 ","txt":"Takže, príď rýchlo ku mne s niekoľkými mužmi svojimi a zvyšok ponechaj pod velením Lechího a Teankuma; udeľ im moc viesť vojnu v onej časti krajiny, podľa Ducha Božieho, čo je tiež duch slobody, ktorý je v nich."},{"vNo":"16 ","txt":"Hľa, poslal som im nejaké zásoby, aby nezahynuli, kým budete môcť prísť ku mne."},{"vNo":"17 ","txt":"Zhromažďujte počas pochodu sem všetku silu, ktorú môžete, a pôjdeme rýchlo proti oným odštiepencom, v sile Božej podľa viery, ktorá je v nás."},{"vNo":"18 ","txt":"A zmocníme sa mesta Zarahemla, aby sme získali viac potravy, aby sme ju poslali Lechímu a Teankumovi; áno, vyjdeme proti nim v sile Pánovej a ukončíme túto veľkú neprávosť."},{"vNo":"19 ","txt":"A teraz, Moroni, mám radosť, že som obdržal list tvoj, lebo som si trochu robil starosti o to, čo máme činiť, či by to od nás bolo spravodlivé, keby sme tiahli proti bratom svojim."},{"vNo":"20 ","txt":"Ale ty si povedal, že pokiaľ nebudú činiť pokánie, Pán ti prikázal, že proti nim máš ísť."},{"vNo":"21 ","txt":"Hľaď, aby si posilnil Lechího a Teankuma v Pánovi; povedz im, aby sa nebáli, lebo Boh ich oslobodí, áno, a tiež všetkých tých, ktorí stoja pevne za tou slobodou, ktorou ich Boh oslobodil. A teraz končím list svoj milovanému bratovi svojmu Moronimu."}]}