{"heading":"Alma si praje hlásať pokánie s anjelskou horlivosťou – Pán dáva učiteľov všetkým národom – Alma sa raduje z diela Pánovho a z úspechu Ammóna a jeho bratov. Okolo roku 76 pred Kr.","prevAbbr":"alma","prevNo":28,"nextAbbr":"alma","nextNo":30,"chapterTitle":"Alma 29","verses":[{"vNo":"1 ","txt":"Ó, kiež by som bol anjelom a dostalo sa mi priania srdca môjho, aby som mohol ísť a hovoriť Božou trúbou, hlasom, ktorý by otriasal zemou, a hlásať pokánie všetkým ľuďom!"},{"vNo":"2 ","txt":"Áno, oznámil by som každej duši, akoby hlasom hromu, pokánie a plán vykúpenia, že majú činiť pokánie a ísť k Bohu svojmu, aby na celej tvári zeme už nebolo smútku."},{"vNo":"3 ","txt":"Ale hľa, som človek a v prianí svojom hreším; lebo mám byť spokojný s vecami, ktoré mi Pán pridelil."},{"vNo":"4 ","txt":"Nemám v prianiach svojich mariť pevné nariadenie spravodlivého Boha, lebo viem, že dáva ľuďom podľa ich prianí, či už je to k smrti, alebo k životu; áno, ja viem, že prideľuje ľuďom, áno, nariaďuje im nariadenia, ktoré sú nemeniteľné, podľa ich vôle, či už sú k spáse, alebo k zničeniu."},{"vNo":"5 ","txt":"Áno, a ja viem, že dobro a zlo predstúpilo pred všetkých ľudí; ten, kto nerozozná dobro od zla, je bez viny; ale ten, kto rozozná dobro a zlo, tomu je dané podľa prianí jeho, či už si praje dobro, alebo zlo, život, alebo smrť, radosť, alebo výčitky svedomia."},{"vNo":"6 ","txt":"Teraz, vidiac, že viem tieto veci, prečo by som si mal priať viac než vykonávať dielo, ku ktorému som bol povolaný?"},{"vNo":"7 ","txt":"Prečo by som si mal priať, aby som bol anjelom, aby som mohol hovoriť ku všetkým končinám zeme?"},{"vNo":"8 ","txt":"Lebo hľa, Pán dáva všetkým národom z ich vlastného národa a jazyka, aby učili slovo jeho, áno, v múdrosti, všetko, čo uznáva za vhodné, že by mali mať; takže vidíme, že Pán radí v múdrosti podľa toho, čo je spravodlivé a pravdivé."},{"vNo":"9 ","txt":"Viem, čo mi Pán prikázal, a radujem sa z toho. Neradujem sa ohľadom seba, ale radujem sa z toho, čo mi Pán prikázal; áno, a toto je chvála moja, že snáď môžem byť nástrojom v rukách Božích, aby som priviedol nejakú dušu k pokániu; a toto je radosť moja."},{"vNo":"10 ","txt":"A hľa, keď vidím, že mnohí z bratov mojich sú skutočne kajúcni a idú k Pánovi, Bohu svojmu, potom je duša moja naplnená radosťou; potom sa rozpamätám na to, čo pre mňa učinil Pán, áno, dokonca, že vypočul modlitbu moju; áno, vtedy pamätám na milosrdné rameno jeho, ktoré ku mne vztiahol."},{"vNo":"11 ","txt":"Áno, a tiež pamätám na zajatie otcov svojich; lebo skutočne viem, že Pán ich oslobodil z poroby, a tým založil cirkev svoju; áno, Pán Boh, Boh Abrahámov, Boh Izákov a Boh Jákobov ich oslobodil z poroby."},{"vNo":"12 ","txt":"Áno, vždy som pamätal na zajatie otcov svojich; a ten istý Boh, ktorý ich oslobodil z rúk Egypťanov, ich oslobodil z poroby."},{"vNo":"13 ","txt":"Áno, a ten istý Boh medzi nimi založil cirkev svoju; áno, a ten istý Boh ma povolal svätým povolaním, aby som kázal slovo ľudu tomuto, a dal mi veľký úspech, v ktorom je radosť moja úplná."},{"vNo":"14 ","txt":"Ale neradujem sa iba z vlastného úspechu svojho, ale radosť moja je úplnejšia pre úspech bratov mojich, ktorí boli v krajine Nefi."},{"vNo":"15 ","txt":"Hľa, oni nesmierne pracovali a priniesli mnoho ovocia; a aká veľká bude ich odmena!"},{"vNo":"16 ","txt":"Teraz, keď myslím na úspech týchto bratov svojich, duša moja je unesená, akoby sa až oddelila od tela môjho, tak veľká je radosť moja."},{"vNo":"17 ","txt":"A teraz, kiež Boh dá týmto bratom mojim, aby mohli zasadnúť v kráľovstve Božom; áno, a tiež všetkým tým, ktorí sú ovocím ich práce, aby z neho už nikdy nevyšli, ale aby ho mohli chváliť naveky. A kiež Boh dá, aby sa stalo podľa slov mojich, dokonca ako som hovoril. Amen."}]}