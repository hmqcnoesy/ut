{"heading":"Ako je Kristus Otcom i Synom – Bude sa prihovárať a ponesie priestupky svojho ľudu – Oni a všetci svätí proroci sú jeho semenom – On uskutočňuje vzkriesenie – Malé deti majú večný život. Okolo roku 148 pred Kr.","prevAbbr":"mosiah","prevNo":14,"nextAbbr":"mosiah","nextNo":16,"chapterTitle":"Mosiáš 15","verses":[{"vNo":"1 ","txt":"A teraz, Abinadi im hovoril: Chcel by som, aby ste rozumeli, že sám Boh zostúpi medzi deti ľudské a vykúpi ľud svoj."},{"vNo":"2 ","txt":"A pretože prebýva v tele, bude nazývaný Syn Boží, a podriadiac telo vôli Otcovej, je Otcom i Synom –"},{"vNo":"3 ","txt":"Otec, pretože bol počatý mocou Božou; a Syn kvôli telu; tak sa stáva Otcom i Synom –"},{"vNo":"4 ","txt":"A sú jeden Boh, áno, skutočný Večný Otec neba a zeme."},{"vNo":"5 ","txt":"A tak telo, stanúc sa podriadeným Duchu, čiže Syn Otcovi, súc jedným Bohom, vytrpí pokušenie a nepoddá sa pokušeniu, ale strpí, aby sa mu ľud jeho vysmieval a aby ho bičoval, a vyvrhol, a zriekol sa ho."},{"vNo":"6 ","txt":"A po tom všetkom, potom, čo vykoná mocné zázraky medzi deťmi ľudskými, bude vedený, áno, dokonca ako Izaiáš hovoril, ako ovca pred strihačom je nemá, tak on neotvoril ústa svoje."},{"vNo":"7 ","txt":"Áno, práve tak bude vedený, ukrižovaný a zabitý, telo sa stane podriadeným, dokonca až smrti, vôľa Synova bude pohltená vo vôli Otcovej."},{"vNo":"8 ","txt":"A tak Boh prelomí putá smrti, získajúc víťazstvo nad smrťou; dávajúc Synovi moc učiniť prímluvu za deti ľudské –"},{"vNo":"9 ","txt":"Vystúpiac do neba, majúc vnútro naplnené milosrdenstvom; súc naplnený súcitom voči deťom ľudským; stojac medzi nimi a spravodlivosťou; zlomiac putá smrti, vezmúc na seba ich neprávosť a ich priestupky, vykúpiac ich a uspokojac požiadavky spravodlivosti."},{"vNo":"10 ","txt":"A teraz, hovorím vám, kto sa bude hlásiť k pokoleniu jeho? Hľa, hovorím vám, že keď bude duša jeho učinená obeťou za hriech, uvidí semeno svoje. A teraz, čo hovoríte vy? A kto bude semenom jeho?"},{"vNo":"11 ","txt":"Hľa, hovorím vám, že každý, kto počul slová prorokov, áno, všetkých svätých prorokov, ktorí prorokovali o príchode Pána – hovorím vám, že všetci tí, ktorí počúvali ich slová a uverili, že Pán vykúpi ľud svoj, a ktorí vyzerajú onen deň pre odpustenie hriechov svojich, hovorím vám, že títo sú semenom jeho, lebo oni dedičmi kráľovstva Božieho sú."},{"vNo":"12 ","txt":"Lebo to sú tí, ktorých hriech on niesol; to sú tí, pre ktorých zomrel, aby ich vykúpil z ich priestupkov. A teraz, nie sú oni semenom jeho?"},{"vNo":"13 ","txt":"Áno, a nie sú nimi proroci, každý, ktorý otvoril ústa svoje k prorokovaniu, ktorý neupadol do priestupku, chcem povedať, všetci svätí proroci, dokonca od počiatku sveta? Hovorím vám, že oni sú semenom jeho."},{"vNo":"14 ","txt":"A to sú tí, ktorí zvestovali pokoj, ktorí prinášali dobré zvesti o dobre, ktorí zvestovali spásu; a hovorili Sionu: Boh tvoj kraľuje!"},{"vNo":"15 ","txt":"A ó, aké krásne na horách boli ich nohy!"},{"vNo":"16 ","txt":"A znova, aké krásne na horách sú nohy tých, ktorí ešte stále zvestujú pokoj!"},{"vNo":"17 ","txt":"A znova, aké krásne na horách sú nohy tých, ktorí budú zvestovať pokoj odteraz, áno, odo dneška naďalej a naveky!"},{"vNo":"18 ","txt":"A hľa, hovorím vám, toto nie je všetko. Lebo ó, aké krásne na horách sú nohy toho, kto prináša dobré zvesti, kto je zakladateľom pokoja, áno, dokonca Pána, ktorý vykúpil ľud svoj; áno, toho, ktorý udelil spásu ľudu svojmu;"},{"vNo":"19 ","txt":"Lebo keby nebolo vykúpenia, ktoré vykonal pre ľud svoj, ktoré bolo pripravené od založenia sveta, hovorím vám, keby toho nebolo, celé ľudstvo by bolo muselo zahynúť."},{"vNo":"20 ","txt":"Ale hľa, putá smrti budú zlomené a Syn kraľuje, a má moc nad smrťou; takže uskutočňuje vzkriesenie mŕtvych."},{"vNo":"21 ","txt":"A prichádza vzkriesenie, dokonca prvé vzkriesenie; áno, dokonca vzkriesenie tých, ktorí boli a ktorí sú, a ktorí budú, dokonca až do vzkriesenia Krista – lebo tak sa bude nazývať."},{"vNo":"22 ","txt":"A teraz, vzkriesenie všetkých prorokov a všetkých tých, ktorí uverili v ich slová, alebo všetkých tých, ktorí zachovávali prikázania Božie, nastane pri prvom vzkriesení; takže oni sú prvým vzkriesením."},{"vNo":"23 ","txt":"Sú pozdvihnutí, aby prebývali s Bohom, ktorý ich vykúpil; tak majú večný život skrze Krista, ktorý zlomil putá smrti."},{"vNo":"24 ","txt":"A to sú tí, ktorí majú podiel na prvom vzkriesení; a to sú tí, ktorí zomreli predtým, ako prišiel Kristus, v nevedomosti svojej, bez toho, aby im bola oznámená spása. A tak Pán uskutočňuje ich znovuzriadenie; a oni majú podiel na prvom vzkriesení alebo majú večný život, súc vykúpení Pánom."},{"vNo":"25 ","txt":"A malé deti tiež majú večný život."},{"vNo":"26 ","txt":"Ale hľa, a bojte a chvejte sa pred Bohom, lebo by ste sa mali chvieť; lebo Pán nevykupuje nikoho takého, kto sa proti nemu búri a umiera v hriechoch svojich; áno, dokonca všetci tí, ktorí zahynuli v hriechoch svojich od samého počiatku sveta, ktorí sa zámerne búrili proti Bohu, ktorí poznali prikázania Božie, a nezachovávali ich; to sú tí, ktorí nemajú podiel na prvom vzkriesení."},{"vNo":"27 ","txt":"Takže nemali by ste sa chvieť? Lebo spása k nikomu takému neprichádza; lebo Pán nikoho takého nevykúpil; áno, Pán ani takých vykúpiť nemôže; lebo nemôže poprieť sám seba; lebo nemôže poprieť spravodlivosť, keď ona má nárok svoj."},{"vNo":"28 ","txt":"A teraz, hovorím vám, že príde čas, kedy spása Pánova bude hlásaná každému národu, pokoleniu, jazyku a ľudu."},{"vNo":"29 ","txt":"Áno, Pane, strážcovia tvoji pozdvihnú hlas svoj; spoločným hlasom spievať budú; lebo zoči-voči uvidia, keď Pán znova privedie Sion."},{"vNo":"30 ","txt":"Prepuknite v radosť; spievajte spolu, vy pusté miesta Jeruzalema; lebo Pán utešil ľud svoj, vykúpil Jeruzalem."},{"vNo":"31 ","txt":"Pán obnažil sväté rameno svoje pred očami všetkých národov; a končiny zeme všetky uvidia spásu nášho Boha."}]}