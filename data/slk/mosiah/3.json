{"heading":"Kráľ Benjamín pokračuje vo svojom príhovore – Pán Vševládny bude slúžiť medzi ľuďmi v stánku z hliny – Krv potečie z každého póru, keď bude uzmierovať hriechy sveta – Jeho meno je jediné, ktorým prichádza spása – Ľudia môžu odložiť prirodzeného človeka a stať sa svätými skrze uzmierenie – Muky zlovoľných budú ako jazero ohňa a síry. Okolo roku 124 pred Kr.","prevAbbr":"mosiah","prevNo":2,"nextAbbr":"mosiah","nextNo":4,"chapterTitle":"Mosiáš 3","verses":[{"vNo":"1 ","txt":"A znova, bratia moji, chcel by som vás požiadať o pozornosť vašu, lebo mám niečo viac, čo by som vám chcel povedať; lebo hľa, chcem vám povedať veci týkajúce sa toho, čo príde."},{"vNo":"2 ","txt":"A veci, ktoré vám poviem, mi boli oznámené anjelom od Boha. A on mi povedal: Prebuď sa; a ja som sa prebudil a hľa, on stál predo mnou."},{"vNo":"3 ","txt":"A hovoril mi: Prebuď sa a počúvaj slová, ktoré ti poviem; lebo hľa, prišiel som, aby som ti oznámil radostné zvesti veľkej radosti."},{"vNo":"4 ","txt":"Lebo Pán vypočul modlitby tvoje a posúdil spravodlivosť tvoju, a poslal ma, aby som ti ich oznámil, aby si sa mohol radovať; a aby si ich mohol oznámiť ľudu svojmu, tak aby tiež aj oni mohli byť naplnení radosťou."},{"vNo":"5 ","txt":"Lebo hľa, prichádza čas, a nie je ďaleko, kedy Pán Vševládny, ktorý vládne, ktorý bol a ktorý je od celej večnosti do celej večnosti, zostúpi dole s mocou z neba medzi deti ľudské a bude prebývať v stánku z hliny, a bude chodiť medzi ľuďmi činiac mocné zázraky, ako uzdravovanie chorých, kriesenie mŕtvych, spôsobí, že chromí budú chodiť, slepí obdržia zrak svoj a hluchí budú počuť, a vylieči všelijaké choroby."},{"vNo":"6 ","txt":"A bude vyháňať diablov či zlých duchov, ktorí prebývajú v srdciach detí ľudských."},{"vNo":"7 ","txt":"A hľa, vytrpí pokušenia a bolesť tela, hlad, smäd a únavu, dokonca viac, než človek môže vytrpieť, bez toho, aby mu to privodilo smrť; lebo hľa, krv potečie z každého póru, tak veľká bude úzkosť jeho pre zlovoľnosť a ohavnosti ľudu jeho."},{"vNo":"8 ","txt":"A bude sa volať Ježiš Kristus, Syn Boží, Otec neba a zeme, Stvoriteľ všetkých vecí od počiatku; a matka jeho sa bude volať Mária."},{"vNo":"9 ","txt":"A hľa, príde k svojim vlastným, aby k deťom ľudským mohla prísť spása, dokonca skrze vieru v meno jeho; a dokonca aj po tom všetkom ho budú považovať za človeka a povedia, že má diabla a budú ho bičovať, a ukrižujú ho."},{"vNo":"10 ","txt":"A on vstane tretieho dňa z mŕtvych; a hľa, povstane, aby súdil svet; a hľa, všetky veci tieto sú vykonané, aby na deti ľudské mohol prísť spravodlivý súd."},{"vNo":"11 ","txt":"Lebo hľa, a tiež krv jeho uzmieruje hriechy tých, ktorí padli pre priestupok Adamov, ktorí zomreli, nepoznajúc vôľu Božiu ohľadom seba samých, alebo ktorí hrešili v neznalosti."},{"vNo":"12 ","txt":"Ale beda, beda tomu, kto vie, že sa búri proti Bohu! Lebo spása neprichádza k žiadnemu takému, iba ak je to skrze pokánie a vieru v Pána Ježiša Krista."},{"vNo":"13 ","txt":"A Pán Boh vyslal svätých prorokov svojich medzi všetky deti ľudské, aby oznamovali veci tieto každému pokoleniu, národu a jazyku, aby takto všetci, ktorí uveria, že Kristus príde, mohli rovnako obdržať odpustenie hriechov svojich a mohli sa radovať nesmierne veľkou radosťou, dokonca ako keby už medzi nich prišiel."},{"vNo":"14 ","txt":"Jednako len Pán Boh videl, že ľud jeho je ľudom tvrdošijným a stanovil pre nich zákon, dokonca zákon Mojžišov."},{"vNo":"15 ","txt":"A ukázal im mnohé znamenia a divy, a predobrazy, a náznaky týkajúce sa príchodu svojho; a tiež svätí proroci k nim hovorili o príchode jeho; a jednako len zatvrdili srdcia svoje a nepochopili, že zákon Mojžišov nie je nič platný, ibaže by to bolo skrze uzmierenie krvi jeho."},{"vNo":"16 ","txt":"A aj keby bolo možné, aby malé deti mohli hrešiť, nemohli by byť spasené; ale ja ti hovorím, ony sú požehnané; lebo hľa, tak ako v Adamovi či podstatou svojou padajú, práve tak krv Kristova uzmieruje ich hriechy."},{"vNo":"17 ","txt":"A navyše, hovorím ti, že nebude dané žiadne iné meno ani žiadna iná cesta, ani prostriedok, ktorým k deťom ľudským môže prísť spása, iba v mene a skrze meno Krista, Pána Vševládneho."},{"vNo":"18 ","txt":"Lebo hľa, on súdi a súd jeho je spravodlivý; a malé dieťa, ktoré zomrie v detstve svojom nezahynie; ale ľudia pijú zatratenie vlastnej duše svojej, iba ak sa pokoria a stanú sa ako malé deti, a uveria, že spása bola a je, a príde v zmiernej krvi, a skrze zmiernu krv Krista, Pána Vševládneho."},{"vNo":"19 ","txt":"Lebo prirodzený človek je nepriateľom Boha a bol ním od pádu Adama, a bude na veky vekov, pokiaľ sa nepoddá nabádaniu Ducha Svätého a neodloží prirodzeného človeka, a nestane sa svätým skrze uzmierenie Krista Pána, a nestane sa ako dieťa, poddajným, miernym, pokorným, trpezlivým, plným lásky, ochotným podrobiť sa všetkým veciam, ktoré Pán považuje za vhodné na neho vložiť, rovnako ako sa dieťa podrobuje otcovi svojmu."},{"vNo":"20 ","txt":"A navyše, hovorím ti, že príde čas, kedy sa znalosť o Spasiteľovi rozšíri v každom národe, pokolení, jazyku a ľude."},{"vNo":"21 ","txt":"A hľa, keď ten čas príde, nikto nebude nájdený pred Bohom bez viny, okrem malých detí, iba skrze pokánie a vieru v meno Pána Boha Vševládneho."},{"vNo":"22 ","txt":"A dokonca v tejto dobe, keď poučíš ľud svoj o veciach, ktoré ti Pán, tvoj Boh, prikázal, dokonca vtedy už nebudú viac nájdení bez viny v očiach Božích, iba ak podľa slov, ktoré som ti hovoril."},{"vNo":"23 ","txt":"A teraz, povedal som slová, ktoré mi Pán Boh prikázal."},{"vNo":"24 ","txt":"A tak hovorí Pán: Oni budú stáť ako jasné svedectvo proti ľudu tomuto v súdny deň; z tohto budú súdení, každý podľa skutkov svojich, či už boli dobré, alebo či už boli zlé."},{"vNo":"25 ","txt":"A ak boli zlé, budú vydaní hroznému pohľadu na vlastnú vinu svoju a ohavnosti svoje, čo spôsobí, že sa stiahnu z prítomnosti Pána do stavu biedy a nekonečných múk, odkiaľ sa už nemôžu viac navrátiť; takže vypili zatratenie vlastných duší svojich."},{"vNo":"26 ","txt":"Takže pili z čaše hnevu Božieho, čo im spravodlivosť nemôže odoprieť, rovnako ako nemohla odoprieť Adamovi, aby padol, pretože požil zo zakázaného ovocia; takže milosrdenstvo na nich už naveky nebude môcť mať nárok."},{"vNo":"27 ","txt":"A muky ich budú ako jazero ohňa a síry, ktorého plamene sú neuhasiteľné a ktorého dym stúpa hore na veky vekov. Tak mi Pán prikázal. Amen."}]}