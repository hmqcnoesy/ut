{"heading":"Nefi krstí Nefitov, ktorí veria Samuelovi – Samuel nemôže byť zabitý šípmi ani kameňmi nekajúcich Nefitov – Niektorí zatvrdzujú svoje srdcia, a iní vidia anjelov – Neveriaci hovoria, že je nerozumné veriť v Krista a v jeho príchod do Jeruzalema. Okolo roku 6 – 1 pred Kr.","prevAbbr":"hel","prevNo":15,"nextAbbr":"3-ne","nextNo":1,"chapterTitle":"Helaman 16","verses":[{"vNo":"1 ","txt":"A teraz, stalo sa, že boli mnohí, ktorí počuli slová Samuela, Lámánitu, ktorý hovoril na hradbách mesta. A všetci, ktorí v slovo jeho uverili, išli a hľadali Nefiho; a keď vyšli a našli ho, vyznali sa mu z hriechov svojich a nezapierali ich, žiadajúc, aby mohli byť pokrstení Pánovi."},{"vNo":"2 ","txt":"Ale všetci, ktorí tam boli a ktorí v slová Samuelove neuverili, sa na neho hnevali; a hádzali po ňom na hradby kamene, a mnohí na neho tiež strieľali šípy, keď stál na hradbách; ale Duch Pána bol s ním, natoľko, že ho nemohli kameňmi svojimi ani šípmi svojimi zasiahnuť."},{"vNo":"3 ","txt":"Teraz, keď videli, že ho nemôžu zasiahnuť, boli mnohí ďalší, ktorí uverili v slová jeho, natoľko, že išli k Nefimu, aby boli pokrstení."},{"vNo":"4 ","txt":"Lebo hľa, Nefi krstil a prorokoval, a kázal, volajúc ľud k pokániu, ukazujúc znamenia a divy, vykonávajúc medzi ľuďmi zázraky, aby mohli poznať, že Kristus musí čoskoro prísť –"},{"vNo":"5 ","txt":"Hovoriac im o veciach, ktoré musia čoskoro prísť, aby v dobe ich príchodu poznali a rozpamätali sa, že im boli oznámené vopred preto, aby mohli uveriť; takže všetci tí, ktorí uverili slovám Samuelovým, išli k nemu, aby boli pokrstení, lebo prichádzali činiac pokánie a vyznávajúc hriechy svoje."},{"vNo":"6 ","txt":"Ale väčšia časť z nich slovám Samuelovým neuverila; takže, keď videli, že ho nemôžu zasiahnuť kameňmi svojimi ani šípmi svojimi, volali na veliteľov svojich, hovoriac: Chopte sa toho muža a spútajte ho, lebo hľa, má diabla; a pre moc oného diabla, ktorý je v ňom, ho nemôžeme kameňmi svojimi ani šípmi svojimi zasiahnuť; takže, chopte sa ho a spútajte ho a preč s ním."},{"vNo":"7 ","txt":"A keď vyšli, aby na neho položili ruky svoje, hľa, on sa vrhol dole z hradieb a utiekol z ich krajín, áno, až do vlastnej vlasti svojej a začal kázať a prorokovať medzi vlastným ľudom svojím."},{"vNo":"8 ","txt":"A hľa, medzi Nefitmi už o ňom nikdy nepočuli; a takéto boli záležitosti ľudu."},{"vNo":"9 ","txt":"A tak skončil osemdesiaty a šiesty rok vlády sudcov nad ľudom Nefiho."},{"vNo":"10 ","txt":"A tak skončil aj osemdesiaty a siedmy rok vlády sudcov, pričom väčšia časť ľudu zotrvávala v pýche svojej a zlovoľnosti a menšia časť ich kráčala pred Bohom s väčšou obozretnosťou."},{"vNo":"11 ","txt":"A takéto boli pomery aj v osemdesiatom a ôsmom roku vlády sudcov."},{"vNo":"12 ","txt":"A v osemdesiatom a deviatom roku vlády sudcov sa na záležitostiach ľudu veľmi málo zmenilo, iba ak to, že ľudia začali byť zatvrdnutejšími v neprávosti a činili viac a viac to, čo sa protiví prikázaniam Božím."},{"vNo":"13 ","txt":"Ale stalo sa v deväťdesiatom roku vlády sudcov, že ľudu boli dané veľké znamenia a divy; a slová prorokov sa začali napĺňať."},{"vNo":"14 ","txt":"A anjeli sa ukazovali ľuďom, múdrym mužom, a oznamovali im radostné zvesti veľkej radosti; tak sa písma v tomto roku začali napĺňať."},{"vNo":"15 ","txt":"A predsa ľudia začali zatvrdzovať srdcia svoje, všetci až na najviac veriacu časť z nich, ako u Nefitov, tak u Lámánitov, a začali sa spoliehať na vlastnú silu svoju a na vlastnú múdrosť svoju, hovoriac:"},{"vNo":"16 ","txt":"Niektoré veci medzi toľkými mohli uhádnuť správne; ale hľa, my vieme, že všetky tie veľké a podivuhodné diela, o ktorých sa hovorilo, sa nemôžu stať."},{"vNo":"17 ","txt":"A začali uvažovať a sváriť sa medzi sebou, hovoriac:"},{"vNo":"18 ","txt":"Že to nie je rozumné, že príde taká bytosť ako Kristus; ak tomu bude tak a ak je on Synom Božím, Otcom nebies a zeme, ako bolo povedané, prečo sa neukáže nám, rovnako ako tým, ktorí budú v Jeruzaleme?"},{"vNo":"19 ","txt":"Áno, prečo sa neukáže v krajine tejto, rovnako ako v krajine Jeruzalem?"},{"vNo":"20 ","txt":"Ale hľa, my vieme, že to je zlovoľná tradícia, ktorá nám bola odovzdávaná otcami našimi, aby spôsobila, aby sme uverili v nejaké veľké a podivuhodné veci, ktoré sa majú stať, ale nie medzi nami, ale v krajine, ktorá je veľmi vzdialená, v krajine, ktorú nepoznáme; takže nás môžu držať v nevedomosti, lebo my nemôžeme vidieť na vlastné oči svoje, že sú pravdivé."},{"vNo":"21 ","txt":"A oni prostredníctvom ľstivého a tajomného umenia oného zlého učinia nejaké veľké tajomstvo, ktorému nebudeme môcť rozumieť, čo nás poníži, aby sme boli služobníkmi ich slov, a tiež ich služobníkmi, lebo by sme záviseli na nich, aby nás poučovali o slove; a tak nás budú držať v nevedomosti, ak sa im poddáme, po všetky dni života nášho."},{"vNo":"22 ","txt":"A ľudia si v srdciach svojich predstavovali mnoho ďalších vecí, ktoré boli pochabé a márne; a boli veľmi znepokojení, lebo Satan ich neustále podnecoval k čineniu neprávosti; áno, obchádzal okolo, šíriac povesti a sváry po celej tvári krajiny, aby mohol zatvrdiť srdcia ľudu proti tomu, čo je dobré, a proti tomu, čo má prísť."},{"vNo":"23 ","txt":"A aj napriek oným znameniam a divom, ktoré boli medzi ľudom Pánovým spôsobené, a oné mnohé zázraky, ktoré učinili, získaval Satan veľkú moc nad srdcom ľudí po celej tvári krajiny."},{"vNo":"24 ","txt":"A tak skončil deväťdesiaty rok vlády sudcov nad ľudom Nefiho."},{"vNo":"25 ","txt":"A tak skončila kniha Helamanova, podľa záznamu Helamana a synov jeho."}]}