{"heading":"Pahoran druhý sa stáva hlavným sudcom a je zavraždený Kiškumenom – Pakumeni zasadá na sudcovskú stolicu – Koriantumr vedie lámánitské vojská, dobýja Zarahemlu a zabíja Pakumeniho – Moronia poráža Lámánitov a dobýja Zarahemlu späť a Koriantumr je zabitý. Okolo roku 52 – 50 pred Kr.","sectionHeading":"Správa o Nefitoch. Ich vojny a sváry a ich rozkoly. A tiež proroctvá mnohých svätých prorokov, pred príchodom Kristovým, podľa záznamov Helamana, ktorý bol synom Helamanovým, a tiež podľa záznamov synov jeho až do príchodu Kristovho. A tiež mnohí Lámániti sú obrátení. Správa o ich obrátení. Správa o spravodlivosti Lámánitov a o zlovoľnosti a ohavnostiach Nefitov, podľa záznamu Helamana a synov jeho až do príchodu Kristovho, čo sa nazýva knihou Helamanovou, a tak ďalej.","prevAbbr":"alma","prevNo":63,"nextAbbr":"hel","nextNo":2,"chapterTitle":"Helaman 1","verses":[{"vNo":"1 ","txt":"A teraz hľa, stalo sa na počiatku štyridsiateho roku vlády sudcov nad ľudom Nefiho, že medzi ľudom Nefitov povstal vážny problém."},{"vNo":"2 ","txt":"Lebo hľa, Pahoran zomrel a odišiel cestou všetkého pozemského; takže medzi bratmi, ktorí boli synmi Pahoranovými, povstal vážny svár ohľadom toho, kto by mal získať stolicu sudcovskú."},{"vNo":"3 ","txt":"Teraz, toto sú mená tých, ktorí sa svárili o stolicu sudcovskú a ktorí spôsobili, že sa ľudia svárili: Pahoran, Paanki a Pakumeni."},{"vNo":"4 ","txt":"Teraz, toto nie sú všetci synovia Pahoranovi (lebo ich mal mnoho), ale toto sú tí, ktorí sa svárili o stolicu sudcovskú; takže, spôsobili medzi ľudom trojaké rozdelenie."},{"vNo":"5 ","txt":"A predsa, stalo sa, že Pahoran bol ustanovený hlasom ľudu, aby bol hlavným sudcom a správcom nad ľudom Nefiho."},{"vNo":"6 ","txt":"A stalo sa, že sa Pakumeni, keď videl, že nemôže získať stolicu sudcovskú, spojil s hlasom ľudu."},{"vNo":"7 ","txt":"Ale hľa, Paanki a tá časť ľudu, ktorá si priala, aby bol ich správcom, sa nesmierne hnevala; takže, chystal sa lichôtkami ľud tento presvedčiť, aby povstal vo vzbure proti bratom svojim."},{"vNo":"8 ","txt":"A stalo sa, keď sa to chystal učiniť, hľa, bol zajatý a súdený podľa hlasu ľudu a bol odsúdený k smrti; lebo povstal vo vzbure a usiloval o to, aby zničil slobodu ľudu."},{"vNo":"9 ","txt":"Teraz, keď oní ľudia, ktorí si priali, aby bol ich správcom videli, že bol odsúdený k smrti, takže sa hnevali a hľa, vyslali istého Kiškumena až k stolici sudcovskej Pahoranovej, a ten zavraždil Pahorana, keď sedel na stolici sudcovskej."},{"vNo":"10 ","txt":"A bol prenasledovaný služobníkmi Pahoranovými; ale hľa, útek Kiškumenov bol tak rýchly, že ho nikto nemohol dostihnúť."},{"vNo":"11 ","txt":"A išiel za tými, ktorí ho vyslali, a všetci vstúpili do zmluvy, áno, prisahali pri večnom Tvorcovi svojom, že nikomu nepovedia, že Kiškumen zavraždil Pahorana."},{"vNo":"12 ","txt":"Takže, Kiškumen nebol známy medzi ľudom Nefiho, lebo v dobe, kedy zavraždil Pahorana, bol v prestrojení. A Kiškumen a tlupa jeho, ktorá s ním učinila zmluvu, sa vmiesila medzi ľud tak, aby nikto z nich nemohol byť nájdený; ale toľko, koľko ich bolo nájdených, bolo odsúdených k smrti."},{"vNo":"13 ","txt":"A teraz hľa, Pakumeni bol ustanovený, podľa hlasu ľudu, aby bol hlavným sudcom a správcom nad ľudom, aby vládol na mieste brata svojho Pahorana; a to bolo podľa práva jeho. A toto všetko bolo učinené v štyridsiatom roku vlády sudcov; a ten skončil."},{"vNo":"14 ","txt":"A stalo sa v štyridsiatom a prvom roku vlády sudcov, že Lámániti zhromaždili nespočetné vojsko mužov a vyzbrojili ich mečmi a dýkami, a lukmi, a šípmi, a prilbicami, a náprsnými panciermi, a rôznymi štítmi všetkého druhu."},{"vNo":"15 ","txt":"A znova zišli dolu, aby mohli viesť vojnu proti Nefitom. A boli vedení mužom, ktorý sa volal Koriantumr; a bol to potomok Zarahemlov; a bol to odštiepenec spomedzi Nefitov; a bol to statný a mocný muž."},{"vNo":"16 ","txt":"Takže, kráľ Lámánitov, ktorý sa volal Tubalot a ktorý bol synom Ammoronovým, mysliac si, že Koriantumr, súc mocným mužom, sa môže postaviť Nefitom silou svojou, a tiež veľkou múdrosťou svojou, natoľko, že jeho vyslaním získa on moc nad Nefitmi –"},{"vNo":"17 ","txt":"Takže ich podnecoval k hnevu a zhromažďoval vojská svoje, a ustanovil Koriantumra za ich vodcu, a dal, aby pochodovali dole do krajiny Zarahemla, aby bojovali proti Nefitom."},{"vNo":"18 ","txt":"A stalo sa, že pre tak mnohé sváry a tak mnohé problémy vo vláde nedržali v krajine Zarahemla dostatočné stráže; lebo si mysleli, že sa Lámániti neodvážia prísť do srdca ich krajín, aby napadli oné veľké mesto Zarahemla."},{"vNo":"19 ","txt":"Ale stalo sa, že Koriantumr pochodoval na čele početných zástupov svojich a prišiel na obyvateľov mesta, a ich pochod bol v takej nesmierne veľkej rýchlosti, že Nefitom neostal žiaden čas na to, aby zhromaždili vojská svoje."},{"vNo":"20 ","txt":"Takže Koriantumr zrazil hliadku pri vchode do mesta a vpochodoval s celým vojskom svojím do mesta, a zabili každého, kto sa im postavil, takže sa zmocnili celého mesta."},{"vNo":"21 ","txt":"A stalo sa, že Pakumeni, ktorý bol hlavným sudcom, utekal pred Koriantumrom, až k hradbám mesta. A stalo sa, že Koriantumr ho udrel pri hradbe tak veľmi, že zomrel. A tak skončili dni Pakumeniho."},{"vNo":"22 ","txt":"A teraz, keď Koriantumr videl, že má vo vlastníctve mesto Zarahemla, a keď videl, že Nefiti pred ním ušli a boli zabití, a boli zajatí, a boli uvrhnutí do väzenia, a že získal vlastníctvo najsilnejšej pevnosti v celej krajine, jeho srdce nadobudlo odvahu, natoľko, že sa chystal vyjsť proti celej krajine."},{"vNo":"23 ","txt":"A teraz nezostal v krajine Zarahemla, ale pochodoval ďalej s veľkým vojskom, až k mestu Hojnosti; lebo bol odhodlaný ísť a presekať si mečom cestu svoju mestom, aby mohol získať severné časti krajiny."},{"vNo":"24 ","txt":"A mysliac si, že ich najväčšia sila je v strede krajiny, takže pochodoval ďalej, nedávajúc im žiadny čas na to, aby sa zhromaždili, iba ak do malých skupín; a týmto spôsobom ich napádali a zrážali ich k zemi."},{"vNo":"25 ","txt":"Ale hľa, tento pochod Koriantumrov stredom krajiny dal Moroniaovi nad nimi veľkú prevahu, aj napriek veľkosti počtu Nefitov, ktorí boli zabití."},{"vNo":"26 ","txt":"Lebo hľa, Moronia si myslel, že Lámániti sa neodvážia prísť do stredu krajiny, ale že budú útočiť na mestá okolo hraníc, ako to činili doposiaľ; takže Moronia dal, aby ich silné vojská bránili tieto časti okolo hraníc."},{"vNo":"27 ","txt":"Ale hľa, Lámániti sa nebáli podľa priania jeho, ale prišli do stredu krajiny a dobyli hlavné mesto, ktorým bolo mesto Zarahemla, a pochodovali najdôležitejšími časťami krajiny, zabíjajúc ľudí veľkým krviprelievaním, ako mužov, tak aj ženy a deti, získajúc vlastníctvo mnohých miest a mnohých pevností."},{"vNo":"28 ","txt":"Ale keď to Moronia zistil, okamžite poslal Lechího s vojskom okolo, aby ich zastavili skôr, než prídu do krajiny Hojnosti."},{"vNo":"29 ","txt":"A on tak učinil; a zastavil ich skôr, ako prišli do krajiny Hojnosti, a stretol sa s nimi v bitke tak, že začali ustupovať späť ku krajine Zarahemla."},{"vNo":"30 ","txt":"A stalo sa, že Moronia ich pri ich ústupe zastavil a stretol sa s nimi v bitke tak, že bitka sa stala nesmierne krvavou; áno, mnohí boli zabití, a medzi počtom tých, ktorí boli zabití, bol nájdený aj Koriantumr."},{"vNo":"31 ","txt":"A teraz, hľa, Lámániti nemohli ustupovať žiadnym smerom, ani na sever, ani na juh, ani na východ, ani na západ, lebo boli obkľúčení Nefitmi zo všetkých strán."},{"vNo":"32 ","txt":"A tak Koriantumr vohnal Lámánitov do stredu Nefitov tak, že boli v moci Nefitov, a on sám bol zabitý, a Lámániti sa vydali do rúk Nefitov."},{"vNo":"33 ","txt":"A stalo sa, že sa Moronia zmocnil znova mesta Zarahemla a dal, aby Lámániti, ktorí boli zajatí, opustili krajinu v mieri."},{"vNo":"34 ","txt":"A tak skončil štyridsiaty a prvý rok vlády sudcov."}]}