{"heading":"Nefiti činia pokánie a zanechávajú svoje hriechy – Mormon píše dejiny svojho ľudu a oznamuje im večné slovo – Izrael bude zhromaždený zo svojho dlhého rozptýlenia. Okolo roku 22 – 26 po Kr.","prevAbbr":"3-ne","prevNo":4,"nextAbbr":"3-ne","nextNo":6,"chapterTitle":"3. Nefi 5","verses":[{"vNo":"1 ","txt":"A teraz hľa, medzi celým ľudom Nefitov nebolo živej duše, ktorá by v najmenšom pochybovala o slovách všetkých svätých prorokov, ktorí hovorili; lebo vedeli, že nevyhnutne musí byť, aby sa naplnili."},{"vNo":"2 ","txt":"A vedeli, že musí byť nevyhnutné, aby Kristus prišiel, pre mnohé znamenia, ktoré boli dané, podľa slov prorokov; a pre veci, ktoré sa už stali, vedeli, že nevyhnutne musí byť, aby sa všetky veci stali podľa toho, čo bolo povedané."},{"vNo":"3 ","txt":"Takže zanechali všetky hriechy svoje a ohavnosti svoje, a smilstvá svoje, a slúžili Bohu so všetkou usilovnosťou dňom a nocou."},{"vNo":"4 ","txt":"A teraz, stalo sa, že keď zajali všetkých lupičov, natoľko, že nikto z tých, ktorí neboli zabití, neunikol, uvrhli zajatcov svojich do väzenia a dali, aby im bolo kázané slovo Božie; a toľkí, koľkí činili pokánie z hriechov svojich a vstúpili do zmluvy, že už nebudú vraždiť, boli prepustení na slobodu."},{"vNo":"5 ","txt":"Ale toľko, koľko ich nevstúpilo do zmluvy a ktorí stále mali oné tajné vraždy v srdciach svojich, áno, toľkí, koľkí boli nájdení, že vyslovujú vyhrážky proti bratom svojim, boli odsúdení a potrestaní podľa zákona."},{"vNo":"6 ","txt":"A tak učinili koniec všetkým zlovoľným a tajným, a ohavným spolkom, kvôli ktorým bolo napáchané toľko zlovoľnosti a toľko vrážd."},{"vNo":"7 ","txt":"A tak uplynul dvadsiaty a druhý rok, a tiež dvadsiaty a tretí rok a dvadsiaty a štvrtý, a dvadsiaty a piaty; a tak uplynulo dvadsať a päť rokov."},{"vNo":"8 ","txt":"A mnoho vecí sa prihodilo, ktoré, v očiach niektorých, boli veľké a podivuhodné; a predsa, všetky nemôžu byť napísané v tejto knihe; áno, táto kniha nemôže obsiahnuť ani stú časť toho, čo bolo učinené medzi toľkými ľuďmi v období dvadsať a päť rokov."},{"vNo":"9 ","txt":"Ale hľa, sú záznamy, ktoré obsahujú celé konanie ľudu tohto; a kratšiu, ale pravdivú správu podal Nefi."},{"vNo":"10 ","txt":"Takže som učinil svoj záznam o veciach týchto podľa záznamu Nefiho, ktorý bol vyrytý na doskách, ktoré sa nazývajú dosky Nefiho."},{"vNo":"11 ","txt":"A hľa, činím záznam na dosky, ktoré som zhotovil vlastnými rukami svojimi."},{"vNo":"12 ","txt":"A hľa, volám sa Mormon, súc nazvaný podľa krajiny Mormon, krajiny, v ktorej Alma medzi ľudom zriadil cirkev, áno, prvú cirkev, ktorá medzi nimi bola po ich priestupku zriadená."},{"vNo":"13 ","txt":"Hľa, som učeník Ježiša Krista, Syna Božieho. Bol som ním povolaný, aby som oznamoval slovo jeho medzi ľudom jeho, aby oni mohli mať večný život."},{"vNo":"14 ","txt":"A stalo sa žiaducim, aby som ja, podľa vôle Božej, aby sa modlitby tých, ktorí už odišli a ktorí boli svätí, naplnili podľa ich viery, učinil záznam o veciach týchto, ktoré boli učinené –"},{"vNo":"15 ","txt":"Áno, malý záznam o tom, čo sa udialo od doby, kedy Lechí opustil Jeruzalem, dokonca až do dnešnej doby."},{"vNo":"16 ","txt":"Takže činím svoj záznam zo správ, ktoré podali tí, ktorí boli predo mnou, až do počiatku dní svojich;"},{"vNo":"17 ","txt":"A potom činím záznam o veciach, ktoré som videl na vlastné oči svoje."},{"vNo":"18 ","txt":"A ja viem, že záznam, ktorý činím, je záznam správny a pravdivý; a predsa je mnoho vecí, ktoré nie sme, kvôli nášmu jazyku, schopní napísať."},{"vNo":"19 ","txt":"A teraz, končím slová svoje, ktoré sú o mne samom, a pokračujem, aby som podal správu o veciach, ktoré boli predo mnou."},{"vNo":"20 ","txt":"Som Mormon a priamy potomok Lechího. Mám dôvod chváliť svojho Boha a svojho Spasiteľa Ježiša Krista preto, že vyviedol našich otcov z krajiny Jeruzalem (a nikto to nevedel okrem neho a tých, ktorých z onej krajiny vyviedol) a že dal mne a ľudu môjmu toľko poznania k spáse duší našich."},{"vNo":"21 ","txt":"Určite požehnal domu Jákobovmu a bol milosrdný k semenu Jozefovmu."},{"vNo":"22 ","txt":"A nakoľko deti Lechího zachovávali prikázania jeho, on im žehnal a obdaroval ich podľa slova svojho."},{"vNo":"23 ","txt":"Áno, a celkom určite privedie zvyšok semena Jozefovho k poznaniu Pána, ich Boha."},{"vNo":"24 ","txt":"A tak určite, akože žije Pán, on zhromaždí zo štyroch strán zeme celý zvyšok semena Jákobovho, ktoré je rozptýlené do šírky po celej tvári zeme."},{"vNo":"25 ","txt":"A pretože učinil zmluvu s celým domom Jákobovým, dokonca tak bude zmluva táto, ktorú učinil s domom Jákobovým, naplnená vo vlastnom príhodnom čase jeho, takže celému domu Jákobovmu bude znovuzriadené poznanie tejto zmluvy, ktorú s nimi učinil."},{"vNo":"26 ","txt":"A potom poznajú Vykupiteľa svojho, ktorým je Ježiš Kristus, Syn Boží; a potom budú zhromaždení zo štyroch strán zeme do vlastných krajín svojich, z ktorých boli rozptýlení; áno, akože žije Pán, tak sa stane. Amen"}]}