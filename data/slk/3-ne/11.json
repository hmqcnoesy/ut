{"heading":"Otec svedčí o svojom Milovanom Synovi – Kristus sa ukazuje a ohlasuje svoje uzmierenie – Ľudia cítia rany na jeho rukách, nohách a boku – Volajú Hosana – On ustanovuje spôsob a vykonanie krstu – Duch sváru je od diabla – Kristovou náukou je to, že ľudia majú uveriť a byť pokrstení, a obdržať Ducha Svätého. Okolo roku 34 po Kr.","sectionHeading":"Ježiš Kristus sa ukázal ľudu Nefiho, keď sa zástup zhromaždil v krajine Hojnosti, a poučoval ich; a týmto spôsobom sa im ukázal.","prevAbbr":"3-ne","prevNo":10,"nextAbbr":"3-ne","nextNo":12,"chapterTitle":"3. Nefi 11","verses":[{"vNo":"1 ","txt":"A teraz, stalo sa, že okolo chrámu, ktorý bol v krajine Hojnosti, sa zhromaždil veľký zástup ľudu Nefiho; a spoločne sa čudovali a divili, a navzájom poukazovali na onú veľkú a podivuhodnú zmenu, ktorá nastala."},{"vNo":"2 ","txt":"A tiež hovorili o onom Ježišovi Kristovi, o ktorého smrti bolo dané znamenie."},{"vNo":"3 ","txt":"A stalo sa, že zatiaľ čo takto spoločne hovorili, začuli hlas, ktorý akoby prichádzal z neba; a rozhliadali sa navôkol, lebo onému hlasu, ktorý počuli, nerozumeli; a nebol to ostrý hlas, ani to nebol silný hlas; a predsa, aj napriek tomu, že to bol hlas jemný, prenikal tými, ktorí ho počuli, až do vnútra, natoľko, že nebolo jedinej časti ich tela, ktorú by neroztriasol; áno, prenikal im až do vnútra duše a spôsobil, že ich srdce horelo."},{"vNo":"4 ","txt":"A stalo sa, že znova začuli hlas, a nerozumeli mu."},{"vNo":"5 ","txt":"A znova, po tretíkrát začuli hlas a otvorili uši svoje, aby ho počuli; a ich oči boli upreté na zvuk jeho; a neochvejne hľadeli k nebu, odkiaľ onen zvuk prichádzal."},{"vNo":"6 ","txt":"A hľa, po tretíkrát hlasu, ktorý počuli, porozumeli; a ten im hovoril:"},{"vNo":"7 ","txt":"Hla, môj Milovaný Syn, v ktorom sa mi veľmi zaľúbilo, v ktorom som oslávil meno svoje – vypočujte ho."},{"vNo":"8 ","txt":"A stalo sa, že keď porozumeli, upreli oči svoje znova hore k nebu; a hľa, uvideli Človeka zostupujúceho z neba; a bol oblečený do bieleho rúcha; a zostúpil a stál uprostred nich; a oči celého zástupu sa obrátili k nemu a neodvažovali sa otvoriť ústa svoje, a to ani jeden k druhému, a nevedeli, čo to znamená, lebo si mysleli, že sa im ukázal anjel."},{"vNo":"9 ","txt":"A stalo sa, že vztiahol ruku svoju a prehovoril k ľudu, hovoriac:"},{"vNo":"10 ","txt":"Hľa, ja som Ježiš Kristus, o ktorom proroci svedčili, že príde na svet."},{"vNo":"11 ","txt":"A hľa, som svetlo a život sveta; a pil som z oného horkého kalicha, ktorý mi Otec dal, a oslávil som Otca v tom, že som na seba vzal hriechy sveta, v čom som vytrpel vôľu Otca vo všetkých veciach od počiatku."},{"vNo":"12 ","txt":"A stalo sa, že keď Ježiš povedal slová tieto, celý zástup padol k zemi; lebo sa rozpamätali, že medzi nimi bolo prorokované, že po vystúpení svojom do neba sa im Kristus ukáže."},{"vNo":"13 ","txt":"A stalo sa, že k nim Pán prehovoril, hovoriac:"},{"vNo":"14 ","txt":"Vstaňte a poďte ku mne, aby ste mohli vložiť ruku svoju do boku môjho, a tiež aby ste mohli pocítiť stopy klincov v rukách mojich a nohách mojich, aby ste mohli vedieť, že ja som Boh Izraela a Boh celej zeme a že som bol zabitý pre hriechy sveta."},{"vNo":"15 ","txt":"A stalo sa, že zástup predstúpil a oni vkladali ruky svoje do boku jeho, a pocítili stopy klincov v rukách jeho a v nohách jeho; a to činili, predstupujúc jeden po druhom, až predstúpili všetci a uvideli očami svojimi a pocítili rukami svojimi, a vedeli s istotou, a vydali svedectvo, že to je ten, o ktorom písali proroci, že má prísť."},{"vNo":"16 ","txt":"A keď všetci predstúpili a sami boli svedkami, zvolali jedným hlasom, hovoriac:"},{"vNo":"17 ","txt":"Hosana! Požehnané buď meno Boha Najvyššieho! A padli k nohám Ježišovým a uctievali ho."},{"vNo":"18 ","txt":"A stalo sa, že prehovoril k Nefimu (lebo Nefi bol v zástupe) a prikázal mu, aby predstúpil."},{"vNo":"19 ","txt":"A Nefi vstal a predstúpil, a sklonil sa pred Pánom, a pobozkal mu nohy."},{"vNo":"20 ","txt":"A Pán mu prikázal, aby vstal. A on vstal a stál pred ním."},{"vNo":"21 ","txt":"A Pán mu povedal: Dávam ti moc, aby si krstil ľud tento, potom ako znova vystúpim do neba."},{"vNo":"22 ","txt":"A znova, Pán povolal ďalších a povedal im to isté; a dal im moc krstiť. A povedal im: Týmto spôsobom budete krstiť; a nebudú žiadne spory medzi vami."},{"vNo":"23 ","txt":"Veru, hovorím vám, že každého, kto činí pokánie z hriechov svojich skrze slová vaše a praje si byť pokrstený v mene mojom, týmto spôsobom ich budete krstiť – hľa, zídete do vody a postavíte sa v nej, a v mene mojom ich pokrstíte."},{"vNo":"24 ","txt":"A teraz hľa, toto sú slová, ktoré poviete, oslovujúc ich menom, hovoriac:"},{"vNo":"25 ","txt":"Majúc právomoc danú mi Ježišom Kristom, krstím ťa v mene Otca a Syna, a Ducha Svätého. Amen."},{"vNo":"26 ","txt":"A potom ich ponoríte do vody a oni znova z vody vyjdú."},{"vNo":"27 ","txt":"A týmto spôsobom budete krstiť v mene mojom; lebo hľa, veru hovorím vám, že Otec a Syn, a Duch Svätý jedno sú; a ja som v Otcovi a Otec vo mne a Otec a ja jedno sme."},{"vNo":"28 ","txt":"A tak, ako som vám prikázal, budete krstiť. A nebudú medzi vami žiadne spory, ako boli doteraz; a tiež nebudú medzi vami žiadne spory ohľadom bodov náuky mojej, ako boli doteraz."},{"vNo":"29 ","txt":"Lebo, veru, veru hovorím vám, ten, kto má ducha sváru, nie je odo mňa, ale je od diabla, ktorý je otcom sváru a podnecuje srdcia ľudí, aby sa navzájom hnevlivo svárili."},{"vNo":"30 ","txt":"Hľa, náukou mojou nie je podnecovať k hnevu srdcia ľudské, jedného proti druhému; ale náukou mojou je to, že takéto veci majú skončiť."},{"vNo":"31 ","txt":"Hľa, veru, veru hovorím vám, budem vám oznamovať náuku svoju."},{"vNo":"32 ","txt":"A toto je náuka moja, a je to náuka, ktorú mi dal Otec; a ja vydávam svedectvo o Otcovi a Otec vydáva svedectvo o mne, a Duch Svätý vydáva svedectvo o Otcovi a o mne; a ja vydávam svedectvo, že Otec prikazuje všetkým ľuďom, všade, aby činili pokánie a verili vo mňa."},{"vNo":"33 ","txt":"A každý, kto vo mňa verí a je pokrstený, ten bude spasený; a to sú tí, ktorí zdedia kráľovstvo Božie."},{"vNo":"34 ","txt":"A kto vo mňa neverí a nie je pokrstený, bude zatratený."},{"vNo":"35 ","txt":"Veru, veru hovorím vám, že toto je náuka moja a vydávam o nej svedectvo, že je od Otca; a každý, kto verí vo mňa, verí aj v Otca; a tomu Otec vydá svedectvo o mne, lebo ho navštívi ohňom a Duchom Svätým."},{"vNo":"36 ","txt":"A tak vydá Otec svedectvo o mne a Duch Svätý mu vydá svedectvo o Otcovi a o mne; lebo Otec a ja, a Duch Svätý jedno sme."},{"vNo":"37 ","txt":"A znova, hovorím vám, musíte činiť pokánie a stať sa takými ako malé deti, a byť pokrstení v mene mojom, nijako inak nemôžete veci tieto obdržať."},{"vNo":"38 ","txt":"A znova, hovorím vám, musíte činiť pokánie a byť pokrstení v mene mojom, a stať sa takými ako malé deti, nijako inak nemôžete zdediť kráľovstvo Božie."},{"vNo":"39 ","txt":"Veru, veru hovorím vám, že toto je náuka moja a každý, kto na nej stavia, stavia na skale mojej a brány pekelné ich nepremôžu."},{"vNo":"40 ","txt":"A ktokoľvek bude oznamovať viac alebo menej než toto a bude to potvrdzovať ako náuku moju, ten prichádza od zlého, a nie je postavený na skale mojej; ale stavia na piesčitých základoch a brány pekelné stoja otvorené, aby takých prijali, keď na nich prídu záplavy a udrú vetry."},{"vNo":"41 ","txt":"Takže, choďte k ľudu tomuto a oznamujte slová, ktoré som hovoril, až do končín zeme."}]}