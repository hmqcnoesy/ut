{"heading":"Pánov posol pripraví cestu pre druhý príchod – Kristus zasadne k súdu – Izraelu je prikázané, aby platil desiatky a obete – Je vedená pamätná kniha. Porovnaj s Malachiášom 3. Okolo roku 34 po Kr.","prevAbbr":"3-ne","prevNo":23,"nextAbbr":"3-ne","nextNo":25,"chapterTitle":"3. Nefi 24","verses":[{"vNo":"1 ","txt":"A stalo sa, že im prikázal, že majú zapísať slová, ktoré dal Otec Malachiášovi, ktoré im on povie. A stalo sa, že potom, čo boli zapísané, ich vykladal. A toto sú slová, ktoré im povedal, hovoriac: Tak povedal Otec Malachiášovi – Hľa, pošlem posla svojho a on pripraví cestu predo mnou a Pán, ktorého hľadáte, náhle príde do chrámu svojho, dokonca posol zmluvy, v ktorom máte potešenie; hľa, on príde, hovorí Pán mocností."},{"vNo":"2 ","txt":"Ale kto môže zniesť deň príchodu jeho a kto obstojí, keď sa ukáže? Lebo on je ako tavičov oheň a ako práčov lúh."},{"vNo":"3 ","txt":"A zasadne ako tavič a čistič striebra; a prečistí synov Léviho a vyčistí ich ako zlato a striebro, aby mohli Pánovi obetovať obeť v spravodlivosti."},{"vNo":"4 ","txt":"Potom bude obeť Júdu a Jeruzalema Pánovi príjemná, ako za dávnych dní, a ako v predchádzajúcich rokoch."},{"vNo":"5 ","txt":"A ja sa k vám priblížim, aby som súdil; a budem rýchlym svedkom proti kúzelníkom a proti cudzoložníkom, a proti krivoprísažníkom, a proti tým, ktorí utláčajú nádenníka na mzde jeho, vdovu a dieťa bez otca a ktorí sa odvracajú od cudzinca, a mňa sa neboja, hovorí Pán mocností."},{"vNo":"6 ","txt":"Lebo ja som Pán, ja sa nemením; takže vy, synovia Jákobovi, nie ste strávení."},{"vNo":"7 ","txt":"Dokonca odo dní otcov svojich ste sa odchýlili od nariadení mojich a nezachovávali ste ich. Navráťte sa ku mne a ja sa navrátim k vám, hovorí Pán mocností. Ale vy hovoríte: V čom sa máme navrátiť?"},{"vNo":"8 ","txt":"Bude človek okrádať Boha? A predsa ste ma okradli. Ale vy hovoríte: V čom sme ťa okradli? V desiatkoch a v obetiach."},{"vNo":"9 ","txt":"Ste prekliati kliatbou, lebo ste ma okradli, dokonca celý národ tento."},{"vNo":"10 ","txt":"Prineste všetky desiatky do zásobárne, aby bola potrava v dome mojom; a vyskúšajte ma teraz v tom, hovorí Pán mocností, či vám neotvorím okná nebies a nevylejem na vás požehnanie tak, že nebude dosť miesta na jeho prijatie."},{"vNo":"11 ","txt":"A pokarhám za vás škodcu a nebude ničiť plody zeme vašej; ani vínny kmeň váš nezhodí predčasne plod svoj na poliach, hovorí Pán mocností."},{"vNo":"12 ","txt":"A všetky národy vás budú nazývať požehnanými, lebo budete krajinou prekrásnou, hovorí Pán mocností."},{"vNo":"13 ","txt":"Slová vaše boli proti mne tvrdé, hovorí Pán. Avšak vy hovoríte: Čo sme proti tebe hovorili?"},{"vNo":"14 ","txt":"Povedali ste: Márne je slúžiť Bohu, a čo to prospieva, že sme zachovávali nariadenia jeho a že sme chodili pred Pánom mocností žalostne?"},{"vNo":"15 ","txt":"A teraz, pokladáme pyšných za šťastných; áno, tí, ktorí činia zlovoľnosť, majú úspech; áno, tí, ktorí pokúšajú Boha, sú dokonca zachránení."},{"vNo":"16 ","txt":"Teda tí, ktorí sa báli Pána, spolu často hovorili a Pán počúval a vypočul; a bola pred ním napísaná pamätná kniha pre tých, ktorí sa boja Pána a ktorí myslia na meno jeho."},{"vNo":"17 ","txt":"A budú moji, hovorí Pán mocností, v oný deň, kedy zhromaždím klenoty svoje a ušetrím ich ako muž ušetrí vlastného syna svojho, ktorý mu slúži."},{"vNo":"18 ","txt":"Vtedy sa navrátite a rozoznáte medzi spravodlivými a zlovoľnými, medzi tým, kto slúži Bohu, a tým, kto mu neslúži."}]}