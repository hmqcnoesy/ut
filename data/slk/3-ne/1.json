{"heading":"Nefi, syn Helamanov, odchádza z krajiny a jeho syn Nefi vedie záznamy – Napriek hojným znameniam a divom sa zlovoľní chystajú pozabíjať spravodlivých – Prichádza noc Kristovho narodenia – Je dané znamenie a vychádza nová hviezda – Množia sa lži a klamstvá a Gadiantonovi lupiči mnohých zabíjajú. Okolo roku 1 – 4 po Kr.","sectionHeading":"A Helaman bol synom Helamanovým, ktorý bol synom Almu, ktorý bol synom Almu, súc potomkom Nefiho, ktorý bol synom Lechího, ktorý odišiel z Jeruzalema v prvom roku vlády Cidkiju, kráľa judského.","prevAbbr":"hel","prevNo":16,"nextAbbr":"3-ne","nextNo":2,"chapterTitle":"3. Nefi 1","verses":[{"vNo":"1 ","txt":"Teraz, stalo sa, že uplynul deväťdesiaty a prvý rok a bolo to šesťsto rokov od doby, kedy Lechí opustil Jeruzalem; a bolo to v roku, kedy hlavným sudcom a správcom nad krajinou bol Lachoneus."},{"vNo":"2 ","txt":"A Nefi, syn Helamanov, odišiel z krajiny Zarahemla, odovzdajúc synovi svojmu Nefimu, ktorý bol jeho najstarším synom, správu nad doskami z mosadze a nad všetkými záznamami, ktoré boli vedené, a nad všetkými vecami týmito, ktoré boli uchovávané v posvätnosti od odchodu Lechího z Jeruzalema."},{"vNo":"3 ","txt":"Potom odišiel z krajiny, a kam išiel, nikto nevie; a jeho syn Nefi viedol záznamy na jeho mieste, áno, záznam ľudu tohto."},{"vNo":"4 ","txt":"A stalo sa, že na počiatku deväťdesiateho a druhého roku, hľa, proroctvá prorokov sa začali napĺňať vo väčšej úplnosti; lebo medzi ľudom začali byť konané väčšie znamenia a väčšie zázraky."},{"vNo":"5 ","txt":"Ale boli niektorí, ktorí začali hovoriť, že pominul čas, kedy sa mali naplniť slová, ktoré hovoril Samuel, Lámánita."},{"vNo":"6 ","txt":"A začali sa radovať nad bratmi svojimi, hovoriac: Hľa, čas pominul a slová Samuelove sa nenaplnili; takže, radosť vaša a viera vaša vo veci tejto bola márna."},{"vNo":"7 ","txt":"A stalo sa, že učinili po celej krajine veľký rozruch; a ľudia, ktorí verili, začali byť veľmi zarmútení, že sa snáď oné veci, o ktorých bolo hovorené, z nejakého dôvodu nestanú."},{"vNo":"8 ","txt":"Ale hľa, neochvejne očakávali oný deň a onú noc a oný deň, ktoré mali byť ako jeden deň, ako keby nebolo žiadnej noci, aby mohli poznať, že ich viera nebola márna."},{"vNo":"9 ","txt":"Teraz, stalo sa, že neveriaci určili deň, kedy všetci tí, ktorí v tradície tieto veria, majú byť zavraždení, ibaže by prišlo oné znamenie, ktoré dal Samuel, prorok."},{"vNo":"10 ","txt":"Teraz, stalo sa, že keď Nefi, syn Nefiho, videl túto zlovoľnosť ľudu svojho, srdce jeho bolo nesmierne zarmútené."},{"vNo":"11 ","txt":"A stalo sa, že išiel a sklonil sa k zemi, a volal vrúcne k Bohu svojmu za ľud svoj, áno, za tých, ktorí mali byť zničení pre vieru svoju v tradíciu otcov svojich."},{"vNo":"12 ","txt":"A stalo sa, že mocne volal k Pánovi po celý oný deň; a hľa, prišiel k nemu hlas Pánov, hovoriac:"},{"vNo":"13 ","txt":"Pozdvihni hlavu svoju a buď dobrej mysle; lebo hľa, čas je na dosah a túto noc bude dané znamenie a napozajtre prídem na svet, aby som ukázal svetu, že naplním všetko to, čo som dal, aby bolo hovorené ústami mojich svätých prorokov."},{"vNo":"14 ","txt":"Hľa, prídem k svojim vlastným, aby som naplnil všetky veci, ktoré som oznámil deťom ľudským od založenia sveta, a aby som učinil vôľu ako Otca, tak Syna – Otca skrze mňa a Syna skrze telo moje. A hľa, čas je na dosah a túto noc bude dané znamenie."},{"vNo":"15 ","txt":"A stalo sa, že slová, ktoré prišli k Nefimu, sa vyplnili podľa toho, ako boli povedané; lebo hľa, pri západe slnka nenastala tma; a ľudia začali žasnúť, pretože nebola tma, keď prišla noc."},{"vNo":"16 ","txt":"A boli mnohí, ktorí v slová prorokov neverili, ktorí padli k zemi, akoby boli mŕtvi, lebo poznali, že oný veľký plán skazy, ktorý bol pripravený pre tých, ktorí v slová prorokov verili, bol zmarený; lebo znamenie, ktoré bolo dané, bolo už na dosah."},{"vNo":"17 ","txt":"A začali poznávať, že čoskoro sa musí ukázať Syn Boží; áno, skrátka, všetci ľudia na tvári celej zeme od západu po východ, ako v krajine severnej, tak v krajine južnej, boli tak nesmierne užasnutí, že padli k zemi."},{"vNo":"18 ","txt":"Lebo vedeli, že proroci o veciach týchto svedčili po mnoho rokov a že znamenie, ktoré bolo dané, už bolo na dosah; a začali sa báť pre neprávosť svoju a nevieru svoju."},{"vNo":"19 ","txt":"A stalo sa, že po celú tú noc nebola tma, ale bolo svetlo, ako keby bolo poludnie. A stalo sa, že slnko ráno vyšlo znova, podľa vlastného poriadku svojho; a oni vedeli, že to je ten deň, kedy sa narodí Pán, pre znamenie, ktoré bolo dané."},{"vNo":"20 ","txt":"A stalo sa tak, áno, všetky veci, každá bodka, podľa slov prorokov."},{"vNo":"21 ","txt":"A tiež stalo sa, že sa objavila nová hviezda, podľa slova."},{"vNo":"22 ","txt":"A stalo sa, že od tej doby naďalej začal Satan posielať medzi ľud lži, aby zatvrdil ich srdcia preto, aby neuverili v oné znamenia a divy, ktoré videli; ale aj napriek lžiam týmto a klamstvám väčšia časť ľudu uverila a obrátila sa k Pánovi."},{"vNo":"23 ","txt":"A stalo sa, že Nefi vyšiel medzi ľud, a tiež mnohí ďalší, krstiac k pokániu, v ktorom bolo veľké odpustenie hriechov. A tak ľud znova začal mať v krajine mier."},{"vNo":"24 ","txt":"A nebolo žiadnych svárov okrem niekoľkých ľudí, ktorí začali kázať, snažiac sa dokázať písmami, že už nie je viac nevyhnutné dodržiavať zákon Mojžišov. Teraz, vo veci tejto sa mýlili, neporozumejúc písmam."},{"vNo":"25 ","txt":"Ale stalo sa, že sa čoskoro obrátili a presvedčili sa o omyle, v ktorom sa nachádzali, lebo im bolo oznámené, že zákon nebol ešte naplnený a že musí byť naplnený v každej bodke; áno, prišlo k nim slovo, že sa musí naplniť; áno, že nepominie žiadna litera ani čiarka, dokiaľ sa celý nenaplní; takže v tom istom roku boli privedení k poznaniu omylu svojho a vyznali chyby svoje."},{"vNo":"26 ","txt":"A tak uplynul deväťdesiaty a druhý rok, ktorý priniesol ľudu radostné zvesti pre oné znamenia, ktoré nastali, podľa slov proroctva všetkých svätých prorokov."},{"vNo":"27 ","txt":"A stalo sa, že deväťdesiaty a tretí rok tiež uplynul v mieri, až na oných Gadiantonových lupičov, ktorí prebývali v horách a ktorí zaplavili krajinu; lebo ich pevnosti a tajné miesta boli tak silné, že ich ľud nemohol premôcť; takže sa dopúšťali mnohých vrážd a medzi ľudom páchali mnohé krviprelievanie."},{"vNo":"28 ","txt":"A stalo sa, že v deväťdesiatom a štvrtom roku sa začali vo veľkej miere rozmáhať, pretože bolo mnoho odštiepencov od Nefitov, ktorí k nim ušli, čo spôsobovalo veľký smútok Nefitom, ktorí v krajine zostali."},{"vNo":"29 ","txt":"A aj Lámániti mali príčinu k veľkému smútku; lebo hľa, mali mnoho detí, ktoré rástli a začali rokmi silnieť, takže sa stali samostatnými a boli zvádzané niektorými, ktorí boli Zórámiti, ich lžami a ich lichotivými slovami, aby sa pripojili k oným Gadiantonovým lupičom."},{"vNo":"30 ","txt":"A tak boli postihnutí aj Lámániti a začali ochabovať vo viere svojej a v spravodlivosti pre zlovoľnosť dorastajúceho pokolenia."}]}