{"heading":"Nefi vidí vo videní založenie cirkvi diablovej medzi pohanmi, objavenie a kolonizáciu Ameriky, stratu mnohých prostých a drahocenných častí Biblie, výsledný stav odpadlíctva pohanov, znovuzriadenie evanjelia, príchod písma neskorších dní a budovanie Sionu. Okolo roku 600 – 592 pred Kr.","prevAbbr":"1-ne","prevNo":12,"nextAbbr":"1-ne","nextNo":14,"chapterTitle":"1. Nefi 13","verses":[{"vNo":"1 ","txt":"A stalo sa, že anjel ku mne prehovoril, hovoriac: Pozri! A ja som sa pozrel a uzrel som mnohé národy a kráľovstvá."},{"vNo":"2 ","txt":"A anjel mi povedal: Čo vidíš? A ja som povedal: Vidím mnohé národy a kráľovstvá."},{"vNo":"3 ","txt":"A on mi povedal: Toto sú národy a kráľovstvá pohanov."},{"vNo":"4 ","txt":"A stalo sa, že som medzi národmi pohanov videl utváranie veľkej cirkvi."},{"vNo":"5 ","txt":"A anjel mi povedal: Pozri, utváranie cirkvi, ktorá je najohavnejšia zo všetkých ostatných cirkví, ktorá zabíja svätých Božích, áno, mučí ich a zväzuje ich, a spútava ich jarmom zo železa, a privádza ich do zajatia."},{"vNo":"6 ","txt":"A stalo sa, že som uzrel túto veľkú a ohavnú cirkev; a videl som, že jej zakladateľom je diabol."},{"vNo":"7 ","txt":"A tiež som videl zlato a striebro, a hodváb, a šarlát, a jemne tkaný ľan, a všelijaké drahocenné šatstvo; a videl som mnoho neviestok."},{"vNo":"8 ","txt":"A anjel prehovoril ku mne, hovoriac: Pozri, zlato a striebro, a hodváb, a šarlát, a jemne tkaný ľan, a drahocenné šatstvo, a neviestky, to sú túžby tejto veľkej a ohavnej cirkvi."},{"vNo":"9 ","txt":"A oni tiež pre chválu sveta ničia svätých Božích a privádzajú ich do zajatia."},{"vNo":"10 ","txt":"A stalo sa, že som sa pozrel a uzrel som mnohé vody; a tie oddeľovali pohanov od semena bratov mojich."},{"vNo":"11 ","txt":"A stalo sa, že anjel mi povedal: Pozri, hnev Boží je na semene bratov tvojich."},{"vNo":"12 ","txt":"A ja som sa pozrel a uzrel som muža medzi pohanmi, ktorý bol oddelený od semena bratov mojich mnohými vodami; a uzrel som Ducha Božieho, ako zostúpil a zapôsobil na oného muža; a on vyšiel cez mnohé vody, dokonca až k semenu bratov mojich, ktoré bolo v zasľúbenej krajine."},{"vNo":"13 ","txt":"A stalo sa, že som uzrel Ducha Božieho, ako zapôsobil na ďalších pohanov; a tí vyšli zo zajatia cez mnohé vody."},{"vNo":"14 ","txt":"A stalo sa, že som uzrel mnohé zástupy pohanov v krajine zasľúbenia; a uzrel som hnev Boží, ako je na semene bratov mojich; a boli rozptýlení pred pohanmi a boli bití."},{"vNo":"15 ","txt":"A uzrel som Ducha Pánovho, že je na pohanoch a že sa im darí, a že získavajú krajinu pre dedičstvo svoje; a uzrel som, že sú bieli a nesmierne spanilí, a krásni, ako ľud môj predtým, ako boli zabití."},{"vNo":"16 ","txt":"A stalo sa, že ja, Nefi, som uzrel, že pohania, ktorí vyšli zo zajatia, sa pokorili pred Pánom; a moc Pána bola s nimi."},{"vNo":"17 ","txt":"A uzrel som, že pohania z ich otčiny sa spolu zhromaždili na vodách, a tiež na zemi, aby proti nim bojovali."},{"vNo":"18 ","txt":"A uzrel som, že moc Božia bola s nimi, a tiež, že hnev Boží bol na všetkých tých, ktorí sa spolu zhromaždili, aby bojovali proti nim."},{"vNo":"19 ","txt":"A ja, Nefi, som uzrel, že pohania, ktorí vyšli zo zajatia, boli vyslobodení mocou Božou z rúk všetkých ostatných národov."},{"vNo":"20 ","txt":"A stalo sa, že ja, Nefi, som uzrel, že sa im v krajine darilo; a uzrel som knihu, a bola šírená medzi nimi."},{"vNo":"21 ","txt":"A anjel mi povedal: Poznáš význam tej knihy?"},{"vNo":"22 ","txt":"A ja som mu povedal: Nepoznám."},{"vNo":"23 ","txt":"A on povedal: Pozri, vychádza z úst Žida. A ja, Nefi, som ju uzrel; a on mi povedal: Kniha, ktorú vidíš, je záznam Židov, ktorý obsahuje Pánove zmluvy, ktoré uzatvoril s domom Izraela; a tiež obsahuje mnohé z proroctiev svätých prorokov; a je to záznam ako tie rytiny, ktoré sú na doskách z mosadze, až na to, že ich nie je toľko; predsa len, obsahujú Pánove zmluvy, ktoré uzatvoril s domom Izraela; a preto sú pre pohanov veľmi cenné."},{"vNo":"24 ","txt":"A anjel Pána mi povedal: Videl si, že táto kniha vyšla z úst Žida; a keď vyšla z úst Žida, obsahovala plnosť evanjelia Pánovho, o ktorom vydáva svedectvo dvanásť apoštolov; a vydávajú svedectvo podľa pravdy, ktorá je v Baránkovi Božom."},{"vNo":"25 ","txt":"A preto, tieto veci vychádzajú od Židov k pohanom v čistote podľa pravdy, ktorá je v Bohu."},{"vNo":"26 ","txt":"A potom, čo vyjdú rukou dvanástich apoštolov Baránkových od Židov k pohanom, vidíš utváranie onej veľkej a ohavnej cirkvi, ktorá je najohavnejšou zo všetkých ostatných cirkví; lebo hľa, vyňali z evanjelia Baránkovho mnohé časti, ktoré sú prosté a preveľmi cenné; a tiež vyňali mnohé Pánove zmluvy."},{"vNo":"27 ","txt":"A toto všetko urobili, aby mohli prevracať pravé cesty Pánove, aby mohli zaslepiť oči a zatvrdiť srdcia detí ľudských."},{"vNo":"28 ","txt":"A preto vidíš, že potom, čo táto kniha prešla rukami tej veľkej a ohavnej cirkvi, mnohé prosté a drahocenné veci sú z knihy, ktorá je knihou Baránka Božieho, vyňaté."},{"vNo":"29 ","txt":"A potom, čo boli tieto jasné a drahocenné veci vyňaté, vychádza ku všetkým národom pohanov; a potom, čo vyjde ku všetkým národom pohanov, áno, dokonca cez mnohé vody, ktoré si videl s pohanmi, ktorí vyšli zo zajatia, vidíš – pre mnohé jasné a drahocenné veci, ktoré boli z knihy vyňaté, ktoré boli jasné pre porozumenie detí ľudských, podľa jasnosti, ktorá je v Baránkovi Božom – pre tieto veci, ktoré sú vyňaté z evanjelia Baránkovho, že nesmierne mnohí sa potkýnajú, áno, natoľko, že Satan má veľkú moc nad nimi."},{"vNo":"30 ","txt":"A predsa vidíš, že pohania, ktorí vyšli zo zajatia a boli pozdvihnutí mocou Božou nad všetky iné národy na tvári krajiny, ktorá je vyvolená nad všetky iné krajiny, ktorá je krajinou, o ktorej Pán učinil zmluvu s otcom tvojím, že ju semeno jeho bude mať za krajinu dedičstva svojho; a preto vidíš, že Pán Boh nestrpí, aby pohania úplne zničili zmes semena tvojho, ktoré je medzi bratmi tvojimi."},{"vNo":"31 ","txt":"Tiež nestrpí, aby pohania zničili semeno bratov tvojich."},{"vNo":"32 ","txt":"Tiež Pán Boh nestrpí, aby pohania naveky zostali v tom strašnom stave slepoty, v ktorej, ako vidíš, sú pre tie jasné a preveľmi cenné časti evanjelia Baránkovho, ktoré boli zadržané onou ohavnou cirkvou, ktorej utváranie si videl."},{"vNo":"33 ","txt":"A preto hovorí Baránok Boží: Budem milosrdný k pohanom, až tak, že navštívim zvyšok domu Izraela veľkým súdom."},{"vNo":"34 ","txt":"A stalo sa, že anjel Pána prehovoril ku mne, hovoriac: Hľa, hovorí Baránok Boží, potom, čo navštívim zvyšok domu Izraela – a tento zvyšok, o ktorom hovorím, je semenom otca tvojho – a preto, potom, čo ich navštívim súdom a budem ich biť rukou pohanov, a potom, čo sa budú pohania nesmierne potkýnať kvôli tým preveľmi jasným a cenným častiam evanjelia Baránkovho, ktoré boli zadržané tou ohavnou cirkvou, ktorá je matkou neviestok, hovorí Baránok – toho dňa budem milosrdný k pohanom natoľko, že im odhalím svojou vlastnou mocou mnohé zo svojho evanjelia, ktoré bude jasné a drahocenné, hovorí Baránok."},{"vNo":"35 ","txt":"Lebo hľa, hovorí Baránok: Prejavím sa semenu tvojmu, takže napíšu mnohé veci, ktoré ich budem učiť, ktoré budú jasné a drahocenné; a potom, čo bude semeno tvoje zničené a upadne do neviery, a tiež semeno bratov tvojich, hľa, tieto veci budú ukryté, aby vyšli k pohanom darom a mocou Baránkovou."},{"vNo":"36 ","txt":"A v nich bude napísané moje evanjelium, hovorí Baránok, a moja skala a moja spása."},{"vNo":"37 ","txt":"A požehnaní sú tí, ktorí sa budú toho dňa snažiť o nastolenie môjho Sionu, lebo oni budú mať dar a moc Ducha Svätého; a ak vytrvajú až do konca, budú posledného dňa pozdvihnutí a budú spasení vo večnom kráľovstve Baránkovom; a akí krásni budú na horách tí, ktorí budú hlásať pokoj, áno, zvesti veľkej radosti."},{"vNo":"38 ","txt":"A stalo sa, že som uzrel zvyšok semena bratov svojich, a tiež onú knihu Baránka Božieho, ktorá vyšla z úst Žida, ako vyšla od pohanov k zvyšku semena bratov mojich."},{"vNo":"39 ","txt":"A potom, čo k nim vyšla, uzrel som ďalšie knihy, ktoré k nim vyšli mocou Baránka od pohanov, aby presvedčili pohanov a zvyšok semena bratov mojich, a tiež Židov, ktorí boli rozptýlení po celej tvári zeme, že záznamy prorokov a dvanástich apoštolov Baránkových sú pravdivé."},{"vNo":"40 ","txt":"A anjel prehovoril ku mne, hovoriac: Tieto posledné záznamy, ktoré si videl medzi pohanmi, potvrdia pravdu tých prvých, ktoré sú od dvanástich apoštolov Baránkových, a oznámia oné jasné a drahocenné veci, ktoré z nich boli vyňaté; a oznámia všetkým pokoleniam, jazykom a ľuďom, že Baránok Boží je Syn Večného Otca a Spasiteľ sveta; a že všetci ľudia musia prísť k nemu, inak nemôžu byť spasení."},{"vNo":"41 ","txt":"A musia prísť podľa slov, ktoré budú potvrdené ústami Baránka; a slová Baránkove budú oznámené v záznamoch semena tvojho, rovnako ako v záznamoch dvanástich apoštolov Baránkových; a preto budú oba potvrdené ako jeden; lebo jeden je Boh a jeden Pastier nad celou zemou."},{"vNo":"42 ","txt":"A prichádza čas, kedy sa prejaví všetkým národom, ako Židom, tak aj pohanom; a potom, čo sa prejaví Židom, a tiež pohanom, potom sa prejaví pohanom, a tiež Židom, a poslední budú prvými a prví budú poslednými."}]}