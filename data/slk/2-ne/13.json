{"heading":"Júda a Jeruzalem budú potrestaní za svoju neposlušnosť – Pán obhajuje svoj ľud a súdi ho – Dcéry Sionu sú prekliate a trýznené pre svoju svetskosť – Porovnaj s Izaiášom 3. Okolo roku 559 – 545 pred Kr.","prevAbbr":"2-ne","prevNo":12,"nextAbbr":"2-ne","nextNo":14,"chapterTitle":"2. Nefi 13","verses":[{"vNo":"1 ","txt":"Lebo hľa, Pán, Pán mocností, odoberie z Jeruzalema a od Júdu podporu a oporu, celú oporu chleba a celú podporu vody –"},{"vNo":"2 ","txt":"Mocného muža a muža vojny, sudcu a proroka, a múdreho, a starca;"},{"vNo":"3 ","txt":"Veliteľa nad päťdesiatimi a úctyhodného muža, a radcu, a zručného remeselníka, a výrečného rečníka."},{"vNo":"4 ","txt":"A dám im deti za kniežatá, a nemluvňatá im budú panovať."},{"vNo":"5 ","txt":"A ľud bude utláčaný, jeden druhým a každý blížnym svojím; dieťa sa bude chovať pyšne voči staršiemu a podliak voči úctyhodnému."},{"vNo":"6 ","txt":"Keď sa človek chopí brata svojho z domu otca svojho, a povie: Ty máš odev, ty buď panovníkom naším, a nech záhuba táto nepríde pod rukou tvojou –"},{"vNo":"7 ","txt":"V onen deň bude prisahať, hovoriac: Ja nebudem ránhojičom; lebo v dome mojom niet ani chleba, ani odevu; nečiňte zo mňa panovníka ľuďom."},{"vNo":"8 ","txt":"Lebo Jeruzalem je zborený a Júda padol, pretože ich jazyky a ich skutky sú proti Pánovi, aby dráždili oči slávy jeho."},{"vNo":"9 ","txt":"Výraz ich tváre svedčí proti nim a vyhlasuje, že ich hriech je dokonca ako Sodomy a nemôžu to skryť. Beda ich dušiam, lebo sami sa odmenili zlom!"},{"vNo":"10 ","txt":"Povedzte spravodlivým, že oni sú na tom dobre; lebo budú jesť ovocie činov svojich."},{"vNo":"11 ","txt":"Beda zlovoľným, lebo oni zahynú; lebo odmena ich rúk spočinie na nich!"},{"vNo":"12 ","txt":"A ľud môj, deti sú jeho utláčatelia a ženy nad ním panujú. Ó ľud môj, tí, ktorí ťa vedú, spôsobujú, že chybuješ, a ničia cestu chodníkov tvojich."},{"vNo":"13 ","txt":"Pán povstáva, aby obhajoval, a stojí, aby súdil ľud."},{"vNo":"14 ","txt":"Pán vstupuje do súdu so staršími ľudu svojho a kniežatami jeho; lebo vy ste vyjedli vinicu a lup chudobných v domoch svojich."},{"vNo":"15 ","txt":"Čo zamýšľate? Rozbíjate ľud môj na kusy a drvíte tváre chudobných, hovorí Pán Boh mocností."},{"vNo":"16 ","txt":"Navyše, Pán povedal: Pretože dcéry Sionu sú namyslené a kráčajú s vystretým krkom a samopašnými očami, drobčiac a cupkajúc, a cinkajúc nohami –"},{"vNo":"17 ","txt":"Takže Pán postihne svrabom temeno hláv dcér Sionu a Pán obnaží ich tajné miesta."},{"vNo":"18 ","txt":"V onen deň Pán odníme okrasu ich cinkajúcich ozdôb a sieťky, a ozdobné čelenky s polmesiacmi;"},{"vNo":"19 ","txt":"Retiazky a náramky, a závoje;"},{"vNo":"20 ","txt":"Čepce a retiazky na nohy, a čelenky, a nádobky s voňavkami, a náušnice;"},{"vNo":"21 ","txt":"Prstene a šperky do nosa;"},{"vNo":"22 ","txt":"Premenlivé časti šatu a plášte, a ručníky, a kapsičky;"},{"vNo":"23 ","txt":"Zrkadlá a jemné tkaniny, a šály, a závoje."},{"vNo":"24 ","txt":"A stane sa, že namiesto sladkej vône bude zápach; a namiesto opasku diera; a namiesto upravených vlasov lysina; a namiesto živôtiku opásanie vrecovinou; spálenina namiesto krásy."},{"vNo":"25 ","txt":"Mužovia tvoji padnú mečom a mocní tvoji vo vojne."},{"vNo":"26 ","txt":"A brány jeho budú lamentovať a žialiť; a on bude pustý a bude sedieť na zemi."}]}