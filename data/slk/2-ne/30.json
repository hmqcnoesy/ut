{"heading":"Obrátení pohania budú počítaní medzi ľud zmluvy – Mnohí Lámániti a Židia uveria slovu a stanú sa príjemnými – Izrael bude znovuzriadený a zlovoľní budú zničení. Okolo roku 559 – 545 pred Kr.","prevAbbr":"2-ne","prevNo":29,"nextAbbr":"2-ne","nextNo":31,"chapterTitle":"2. Nefi 30","verses":[{"vNo":"1 ","txt":"A teraz hľa, milovaní bratia moji, chcel by som k vám hovoriť; lebo ja, Nefi, by som nestrpel, aby ste sa domnievali, že ste spravodlivejší, než budú pohania. Lebo hľa, ak nebudete zachovávať prikázania Božie, všetci podobne zahyniete; a pre slová, ktoré boli hovorené sa nemusíte domnievať, že pohania sú úplne zničení."},{"vNo":"2 ","txt":"Lebo hľa, hovorím vám, že toľko pohanov, koľko ich bude činiť pokánie, je ľudom zmluvy Pánovej; a toľko Židov, koľko ich nebude činiť pokánie, bude zavrhnutých; lebo Pán nečiní zmluvy s nikým, okrem tých, ktorí činia pokánie a veria v Syna jeho, ktorý je Svätý Izraelský."},{"vNo":"3 ","txt":"A teraz by som chcel prorokovať niečo viac ohľadom Židov a pohanov. Lebo potom, čo oná kniha, o ktorej som hovoril, vyjde a bude napísaná pre pohanov a opäť zapečatená pre Pána, budú mnohí, ktorí budú veriť slovám, ktoré sú napísané; a tí ich prinesú zvyšku semena nášho."},{"vNo":"4 ","txt":"A potom bude zvyšok semena nášho vedieť ohľadom nás, ako sme prišli z Jeruzalema a že sú potomkami Židov."},{"vNo":"5 ","txt":"A bude im hlásané evanjelium Ježiša Krista; a preto budú znovuzriadení k poznaniu otcov svojich, a tiež k poznaniu Ježiša Krista, ktoré bolo medzi ich otcami."},{"vNo":"6 ","txt":"A potom sa budú radovať; lebo budú vedieť, že je to požehnanie pre nich z ruky Božej; a ich šupiny temnoty začnú padať z ich očí; a neprejdú medzi nimi mnohé pokolenia bez toho, aby boli čistým a príjemným ľudom."},{"vNo":"7 ","txt":"A stane sa, že Židia, ktorí sú rozptýlení začnú tiež veriť v Krista; a začnú sa zhromažďovať na tvári krajiny; a toľko, koľko ich bude veriť v Krista sa tiež stane príjemným ľudom."},{"vNo":"8 ","txt":"A stane sa, že Pán Boh započne dielo svoje medzi všetkými národmi, pokoleniami, jazykmi a ľuďmi, aby uskutočnil znovuzriadenie ľudu svojho na zemi."},{"vNo":"9 ","txt":"A so spravodlivosťou bude Pán Boh súdiť chudobných, a karhať podľa práva pokorných zeme. A biť bude zem palicou úst svojich; a dychom pier svojich zabije zlovoľných."},{"vNo":"10 ","txt":"Lebo rýchlo prichádza čas, kedy Pán Boh spôsobí veľké rozdelenie medzi ľudom a zlovoľných zničí; a ušetrí ľud svoj, áno, aj keby musel zlovoľných zničiť ohňom."},{"vNo":"11 ","txt":"A spravodlivosť bude pásom na bedrách jeho, a vernosť opaskom na ľadví jeho."},{"vNo":"12 ","txt":"A potom bude vlk prebývať s baránkom; a leopard bude ležať s kozľaťom, a teľa, a levíča, a kŕmny dobytok spolu; a malé dieťa ich povedie."},{"vNo":"13 ","txt":"A krava, a medveď sa budú pásť; mláďatá ich budú ležať spolu; a lev bude žrať slamu ako vôl."},{"vNo":"14 ","txt":"A dojča sa bude hrať nad dierou kobry, a odstavené dieťa vloží ruku svoju do brloha zmije."},{"vNo":"15 ","txt":"Nebudú zraňovať ani ničiť na celej svätej hore mojej; lebo zem bude plná poznania Pána ako vody pokrývajú more."},{"vNo":"16 ","txt":"A preto, oné veci všetkých národov budú oznámené; áno, všetky veci budú oznámené deťom ľudským."},{"vNo":"17 ","txt":"Niet ničoho, čo je tajné, čo nebude zjavené; niet žiadneho diela temnoty, ktoré by nebolo prejavené na svetle; a niet ničoho, čo je zapečatené na zemi, čo nebude uvoľnené."},{"vNo":"18 ","txt":"A preto všetky veci, ktoré boli zjavené deťom ľudským, budú oného dňa zjavené; a Satan nebude už mať moc nad srdcami detí ľudských na dlhú dobu. A teraz, milovaní bratia moji, končím reč svoju."}]}