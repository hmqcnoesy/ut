{"heading":"Nefi hovorí, prečo bol Kristus pokrstený – Ľudia musia nasledovať Krista, byť pokrstení, obdržať Ducha Svätého a vytrvať do konca, aby boli spasení – Pokánie a krst sú bránou k tesnej a úzkej ceste – Večný život dosiahnu tí, ktorí po krste zachovávajú prikázania. Okolo roku 559 – 545 pred Kr.","prevAbbr":"2-ne","prevNo":30,"nextAbbr":"2-ne","nextNo":32,"chapterTitle":"2. Nefi 31","verses":[{"vNo":"1 ","txt":"A teraz ja, Nefi, končím s prorokovaním svojím k vám, milovaní bratia moji. A môžem napísať len niekoľko vecí, o ktorých viem, že sa celkom isto musia stať; tiež môžem napísať len niekoľko slov brata svojho Jákoba."},{"vNo":"2 ","txt":"A preto veci, ktoré som napísal mi postačujú, okrem niekoľkých slov, ktoré musím povedať ohľadom náuky Kristovej; a preto budem k vám hovoriť jasne, podľa jasnosti prorokovania svojho."},{"vNo":"3 ","txt":"Lebo duša moja sa teší z jasnosti; lebo týmto spôsobom Pán Boh pôsobí medzi deťmi ľudskými. Lebo Pán Boh dáva svetlo k porozumeniu; lebo hovorí k ľuďom ich jazykom, aby porozumeli."},{"vNo":"4 ","txt":"A preto, chcel by som, aby ste si pamätali, že som k vám hovoril o onom prorokovi, ktorého mi Pán ukázal, ktorý má pokrstiť Baránka Božieho, ktorý má sňať hriechy sveta."},{"vNo":"5 ","txt":"A teraz, ak Baránok Boží, súc svätý, potrebuje, aby bol pokrstený vodou, aby naplnil celú spravodlivosť, ó potom, o čo viac potrebujeme my, súc nesvätí, byť pokrstení, áno, dokonca vodou!"},{"vNo":"6 ","txt":"A teraz, chcel by som sa vás opýtať, milovaní bratia moji, v čom naplnil Baránok Boží celú spravodlivosť tým, že bol pokrstený vodou?"},{"vNo":"7 ","txt":"Neviete, že bol svätý? Ale napriek tomu, súc svätý, ukazuje deťom ľudským, že sa podľa tela pokoruje pred Otcom a dosvedčuje Otcovi, že bude jemu poslušný v zachovávaní prikázaní jeho."},{"vNo":"8 ","txt":"A preto potom, čo bol pokrstený vodou, zostúpil na neho Duch Svätý v podobe holubice."},{"vNo":"9 ","txt":"A opäť to ukazuje deťom ľudským tesnosť cesty a úzkosť brány, ktorou majú vstúpiť, on dal im príklad."},{"vNo":"10 ","txt":"A hovoril deťom ľudským: Nasledujte ma. A preto, milovaní bratia moji, môžeme nasledovať Ježiša, pokiaľ nebudeme ochotní zachovávať prikázania Otcove?"},{"vNo":"11 ","txt":"A Otec hovoril: Čiňte pokánie, čiňte pokánie a buďte pokrstení v mene Milovaného Syna môjho."},{"vNo":"12 ","txt":"A tiež ku mne prišiel hlas Syna, hovoriac: Ten, kto je pokrstený v mene mojom, tomu dá Otec Ducha Svätého ako mne; a preto, nasledujte ma a čiňte veci, ktoré ste videli činiť mňa."},{"vNo":"13 ","txt":"A preto, milovaní bratia moji, ja viem, že ak budete nasledovať Syna s celým úmyslom srdca, jednajúc pred Bohom bez pokrytectva a bez podvodu, ale s naozajstným zámerom, činiac pokánie z hriechov svojich, dosvedčujúc Otcovi, že ste ochotní vziať na seba meno Kristove krstom – áno, nasledovaním Pána svojho a Spasiteľa svojho dole do vody podľa slova jeho, hľa, potom obdržíte Ducha Svätého; áno, potom prichádza krst ohňom a Duchom Svätým; a potom môžete hovoriť jazykom anjelov a prevolávať chvály Svätému Izraelskému."},{"vNo":"14 ","txt":"Ale hľa, milovaní bratia moji, tak prišiel ku mne hlas Syna, hovoriac: Potom, čo ste činili pokánie z hriechov svojich a dosvedčili ste Otcovi krstom vodou, že ste ochotní prikázania moje zachovávať, a obdržali ste krst ohňom a Duchom Svätým, a môžete hovoriť novým jazykom, áno, dokonca jazykom anjelov, a po tomto keby ste ma zapreli, bolo by pre vás lepšie, keby ste ma nepoznali."},{"vNo":"15 ","txt":"A počul som Otcov hlas, hovoriac: Áno, slová Milovaného môjho sú pravdivé a verné. Ten, kto vytrvá do konca, ten bude spasený."},{"vNo":"16 ","txt":"A teraz, milovaní bratia moji, preto viem, že ak nevytrvá človek do konca v nasledovaní príkladu Syna živého Boha, nemôže byť spasený."},{"vNo":"17 ","txt":"A preto čiňte veci, ktoré som vám povedal, že som videl, že ich bude činiť Pán váš a Vykupiteľ váš; lebo preto mi boli ukázané, aby ste mohli poznať bránu, ktorou máte vstúpiť. Lebo brána, ktorou máte vstúpiť je pokánie a krst vodou; a potom prichádza odpustenie hriechov vašich ohňom a Duchom Svätým."},{"vNo":"18 ","txt":"A potom ste na tejto tesnej a úzkej ceste, ktorá vedie k večnému životu; áno, vy ste na ňu vstúpili onou bránou; učinili ste podľa prikázaní Otca a Syna; a obdržali ste Ducha Svätého, ktorý svedčí o Otcovi a Synovi, aby sa naplnil sľub, ktorý on dal, že ak vstúpite na onú cestu, máte obdržať."},{"vNo":"19 ","txt":"A teraz, milovaní bratia moji, potom, čo ste vstúpili na túto tesnú a úzku cestu, chcem sa vás opýtať, či je už vykonané všetko? Hľa, hovorím vám: Nie; lebo nedošli by ste tak ďaleko, ak by to nebolo slovom Kristovým s neotrasiteľnou vierou v neho, úplne sa spoliehajúc na zásluhy toho, ktorý má moc spasiť."},{"vNo":"20 ","txt":"A preto, musíte sa tlačiť vpred so stálosťou v Kristovi, majúc dokonalý jas nádeje a lásku k Bohu, a ku všetkým ľuďom. A preto, ak sa budete tlačiť vpred, hodujúc na slove Kristovom, a vytrváte do konca, hľa, tak hovorí Otec: Budete mať život večný."},{"vNo":"21 ","txt":"A teraz hľa, milovaní bratia moji, toto je tá cesta; a niet danej žiadnej inej cesty ani žiadneho iného mena pod nebom, ktorými človek môže byť spasený v kráľovstve Božom. A teraz hľa, toto je náuka Kristova a jediná a pravá náuka Otca a Syna, a Ducha Svätého, čo je jeden Boh bez konca. Amen."}]}