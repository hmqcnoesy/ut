{"heading":"Nefiti sa oddeľujú od Lámánitov, zachovávajú zákon Mojžišov a stavajú chrám – Pre svoju nevieru sú Lámániti odrezaní z prítomnosti Pána, sú prekliati a stávajú sa bičom pre Nefitov. Okolo roku 588 – 559 pred Kr.","prevAbbr":"2-ne","prevNo":4,"nextAbbr":"2-ne","nextNo":6,"chapterTitle":"2. Nefi 5","verses":[{"vNo":"1 ","txt":"Hľa, stalo sa, že ja, Nefi, volal som mnoho k Pánovi, svojmu Bohu, pre hnev bratov svojich."},{"vNo":"2 ","txt":"Ale hľa, ich hnev voči mne vzrástol tak veľmi, že sa usilovali vziať mi život."},{"vNo":"3 ","txt":"Áno, reptali proti mne, hovoriac: Náš mladší brat si myslí, že bude panovať nad nami; a my sme mali veľa strastí kvôli nemu; a preto ho teraz zabime, aby sme už viac neboli sužovaní slovami jeho. Lebo hľa, nechceme, aby bol panovníkom naším; pretože to prináleží nám, ktorí sme staršími bratmi, panovať nad ľudom týmto."},{"vNo":"4 ","txt":"Teraz nepíšem na tieto dosky všetky slová, ktorými reptali proti mne. Ale postačí mi povedať, že sa usilovali vziať mi život."},{"vNo":"5 ","txt":"A stalo sa, že ma Pán varoval, aby som ja, Nefi, od nich odišiel a utiekol do pustatiny, a tiež všetci tí, ktorí chceli ísť so mnou."},{"vNo":"6 ","txt":"A preto, stalo sa, že ja, Nefi, som vzal rodinu svoju, a tiež Zóráma a rodinu jeho, a Sáma, môjho staršieho brata a rodinu jeho, a Jákoba a Jozefa, mojich mladších bratov, a tiež sestry moje, a všetkých tých, ktorí chceli ísť so mnou. A všetci tí, ktorí chceli ísť so mnou boli tí, ktorí uverili vo varovania a zjavenia Božie; a preto načúvali slovám mojim."},{"vNo":"7 ","txt":"A vzali sme stany svoje, a všetko čo sme mohli, a putovali sme do pustatiny po dobu mnohých dní. A potom, čo sme putovali po dobu mnohých dní, vztýčili sme stany svoje."},{"vNo":"8 ","txt":"A ľud môj chcel, aby sme tomu miestu dali meno Nefi; a preto, volali sme ho Nefi."},{"vNo":"9 ","txt":"A všetci tí, ktorí boli so mnou, zobrali na seba meno ľud Nefiho."},{"vNo":"10 ","txt":"A snažili sme sa zachovávať súdy a ustanovenia, a prikázania Pána vo všetkých veciach, podľa zákona Mojžišovho."},{"vNo":"11 ","txt":"A Pán bol s nami; a nesmierne sa nám darilo; lebo sme zasiali semená a znovu zožali v hojnosti. A začali sme chovať stáda a čriedy, a zvieratá všetkých druhov."},{"vNo":"12 ","txt":"A ja, Nefi, som tiež priniesol záznamy, ktoré boli vyryté na doskách z mosadze; a tiež guľu, alebo kompas, ktorý bol pripravený pre otca môjho rukou Pána, podľa toho, čo je napísané."},{"vNo":"13 ","txt":"A stalo sa, že sa nám začalo nesmierne dariť, a začali sme sa rozmnožovať v krajine."},{"vNo":"14 ","txt":"A ja, Nefi, vzal som meč Lábánov a podľa neho som zhotovil mnoho mečov, aby snáď nejakým spôsobom ľud, ktorý sa teraz nazýval Lámániti, neprišiel na nás a nezničil nás; lebo som vedel o ich nenávisti ku mne a deťom mojim, a tým, ktorí sa nazývali ľudom mojím."},{"vNo":"15 ","txt":"A učil som ľud svoj stavať stavby, a tiež pracovať rôznymi spôsobmi s drevom a so železom, a s meďou, a s mosadzou, a s oceľou, a so zlatom, a so striebrom, a s drahými kovmi, ktoré boli vo veľkej hojnosti."},{"vNo":"16 ","txt":"A ja, Nefi, som staval chrám; a budoval som ho podľa chrámu Šalamúnovho, až na to, že nebol postavený z takého množstva vzácnych vecí, pretože sa v krajine nenachádzali, a preto nemohol byť postavený tak, ako chrám Šalamúnov. Ale podľa spôsobu zhotovenia bol ako chrám Šalamúnov; a opracovanie jeho bolo neobyčajne jemné."},{"vNo":"17 ","txt":"A stalo sa, že ja, Nefi, som viedol ľud môj k tomu, aby boli pracovití a pracovali svojimi rukami."},{"vNo":"18 ","txt":"A stalo sa, že chceli, aby som bol ich kráľom. Ale ja, Nefi, som si prial, aby nemali žiadneho kráľa; a predsa som pre nich činil to, čo bolo v moci mojej."},{"vNo":"19 ","txt":"A hľa, slová Pána, ktoré hovoril ohľadom nich, bratov mojich, boli naplnené, že budem ich panovníkom a ich učiteľom. A preto som bol ich panovníkom a ich učiteľom, podľa prikázaní Pánových, až do toho času, kedy sa usilovali vziať mi život."},{"vNo":"20 ","txt":"A preto slovo Pána, ktoré ku mne hovoril, sa naplnilo, lebo hovoril: Nakoľko nebudú počúvať slová tvoje, budú odrezaní z prítomnosti Pána. A hľa, boli odrezaní z prítomnosti jeho."},{"vNo":"21 ","txt":"A spôsobil, že na nich prišlo prekliatie, áno, dokonca ťažké prekliatie, kvôli ich neprávosti. Lebo hľa, zatvrdili srdcia svoje proti nemu tak, že sa stali ako kremeň; a preto, tak ako boli bieli a neobyčajne krásni, a príjemní, preto, aby neboli tak lákaví pre ľud môj, Pán Boh spôsobil, že ich koža sčernela."},{"vNo":"22 ","txt":"A tak hovorí Pán Boh: Spôsobím, že sa stanú odpornými ľudu tvojmu, iba ak by činili pokánie z neprávostí svojich."},{"vNo":"23 ","txt":"A prekliate bude semeno toho, kto sa zmieša s ich semenom; lebo tí budú prekliati dokonca rovnakým prekliatím. A Pán to povedal, a tak sa stalo."},{"vNo":"24 ","txt":"A kvôli prekliatiu, ktoré bolo na nich, stali sa ľudom lenivým, plným nešľachetnosti a ľstivosti, a hľadali v pustatine dravú zver."},{"vNo":"25 ","txt":"A Pán Boh mi povedal: Stanú sa bičom semenu tvojmu, aby ich podnietili, aby sa rozpamätali na mňa; a nakoľko na mňa nebudú pamätať, a počúvať slová moje, budú ich sužovať až k zničeniu."},{"vNo":"26 ","txt":"A stalo sa, že ja, Nefi, som vysvätil Jákoba a Jozefa, aby boli kňazmi a učiteľmi nad krajinou ľudu môjho."},{"vNo":"27 ","txt":"A stalo sa, že sme žili spôsobom, ktorý prinášal šťastie."},{"vNo":"28 ","txt":"A uplynulo tridsať rokov od doby, kedy sme odišli z Jeruzalema."},{"vNo":"29 ","txt":"A ja, Nefi, viedol som záznamy na doskách svojich, ktoré som urobil, o ľude svojom do tejto doby."},{"vNo":"30 ","txt":"A stalo sa, že Pán Boh mi povedal: Urob iné dosky; a na ne vyryješ mnohé veci, ktoré sú v očiach mojich dobré, na úžitok ľudu tvojmu."},{"vNo":"31 ","txt":"A preto ja, Nefi, aby som bol poslušný prikázaní Pána, išiel som a zhotovil dosky tieto, na ktoré som vyryl veci tieto."},{"vNo":"32 ","txt":"A vyryl som to, čo bolo príjemné Bohu. A ak budú ľudu môjmu príjemné veci Božie, budú mu príjemné rytiny moje, ktoré sú na doskách týchto."},{"vNo":"33 ","txt":"A ak si ľud môj praje poznať konkrétnu časť histórie ľudu môjho, musia skúmať moje druhé dosky."},{"vNo":"34 ","txt":"A je postačujúce, keď poviem, že uplynulo štyridsať rokov, a už sme mali vojny a sváry s bratmi svojimi."}]}