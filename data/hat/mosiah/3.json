{"heading":"Wa Bejamen kontinye mesaj li a—Senyè Toupisan an pral ansenye nan pami lèzòm avèk yon kò fizik—San pral sòti nan chak twou swè kò li pandan l ap ekspye peche mond lan—Non li se sèl non kote sali pral soti—Lèzòm kapab retire moun natirèl la e vin tounen Sen pa mwayen Ekspyasyon an—Touman mechan yo pral tankou yon lak dife ak souf. Anviwon 124 anvan Jezikri.","prevAbbr":"mosiah","prevNo":2,"nextAbbr":"mosiah","nextNo":4,"chapterTitle":"Mozya 3","verses":[{"vNo":"1 ","txt":"Epi ankò, frè m yo, m vle atire atansyon nou, paske m ti kras plis gen pou m pale avèk nou ti kras; paske gade, m gen bagay pou m di nou konsènan sa ki gen pou fèt."},{"vNo":"2 ","txt":"Epi bagay m gen pou m di nou yo, se yon zanj Bondye ki te fè m konnen yo. Li te di m konsa: Reveye; e m te reveye, e menm moman an, li te kanpe devan m."},{"vNo":"3 ","txt":"Epi li te di m konsa: Reveye, e tande pawòl m pral di w yo; paske gade, m vini pou m deklare w bòn nouvèl ki bay anpil lajwa a."},{"vNo":"4 ","txt":"Paske Senyè a te tande priyè nou yo, e li twouve nou jis, e li te voye m pou m deklare nou, nou kapab rejwi; e nou kapab deklare pèp nou an, yo kapab ranpli avèk lajwa tou."},{"vNo":"5 ","txt":"Paske gade, tan an ap vini, e li pa lwen, Senyè Toupisan an k ap gouvène a, ki te egziste e ki egziste depi nan letènite jouk nan letènite a, pral desann sòti nan syèl la avèk pouvwa, nan pami pitit lèzòm, e li pral rete nan yon kò fizik, e li prale nan pami lèzòm, pou l fè gwo mirak, tankou geri malad, resisite mò, fè moun paralize mache, fè moun ki avèg wè ankò, fè moun ki soud tande, epi geri tout kalte maladi."},{"vNo":"6 ","txt":"Epi li pral chase dyab, oubyen move lespri yo ki rete nan kè pitit lèzòm yo."},{"vNo":"7 ","txt":"Epi li pral soufri tantasyon, ak doulè fizik, ak grangou, ak swaf, ak fatig plis pase lèzòm kapab soufri san yo pa mouri; san menm sòti nan chak twou swè li yo, tèlman li pral soufri pou mechanste ak abominasyon pèp li a."},{"vNo":"8 ","txt":"Epi yo pral rele li Jezikri, Pitit Gason Bondye a, Papa syèl la ak tè a, Kreyatè tout bagay depi nan kòmansman; e yo pral rele manman li Mari."},{"vNo":"9 ","txt":"Epi, li vin jwenn moun pa li yo, pou sali kapab vin jwenn pitit lèzòm si yo gen lafwa nan non li; e malgre tout sa, y ap konsidere l tankou yon nonm, e yo pral di li gen yon dyab, yo pral fwete l, e yo pral krisifye l."},{"vNo":"10 ","txt":"Epi li pral leve nan twazyèm jou a, sòti nan pami mò yo; e gade, li kanpe pou l jije mond lan; e gade, tout bagay sa yo fèt pou yon jijman ki jis kapab tonbe sou pitit lèzòm."},{"vNo":"11 ","txt":"Paske, gade, san li ekspye peche moun ki tonbe poutèt transgresyon Adan an, ki te mouri san yo pa t konnen volonte Bondye konsènan yo menm, oubyen ki te peche nan iyorans."},{"vNo":"12 ","txt":"Men malè, pou moun ki konnen l e fè rebèlyon kont Bondye! Paske sali pa pou moun konsa, eksepte nan repantans ak lafwa nan Senyè a Jezikri."},{"vNo":"13 ","txt":"Epi Senyè Bondye a te voye pwofèt sen li yo nan pami tout pitit lèzòm, pou deklare tout fanmi, nasyon, ak lang bagay sa yo, konsa, pou nenpòt moun ki kwè Kris la gen pou l vini, moun sa a kapab jwenn padon pou peche li yo, pou l kapab rejwi nan lajwa, kòm si li te deja vini nan pami yo."},{"vNo":"14 ","txt":"Men, Senyè Bondye a te wè pèp li a se te yon pèp ki kou rèd, e li te tabli yon lwa pou yo, lwa Moyiz la menm."},{"vNo":"15 ","txt":"Anpil siy, mèvèy, modèl, resanblans te prezante devan yo, konsènan vini l lan; epi tou pwofèt sen yo te pale yo de vini l lan; malgre sa, yo te fè kè yo di e yo pa t konprann lwa Moyiz la pa t gen valè san ekspyasyon san li a."},{"vNo":"16 ","txt":"Epi menm si l te posib pou timoun piti ta kapab peche yo pa t ap kapab sove; men m di nou konsa, yo beni; paske gade, kòm yo tonbe nan Adan, oubyen akoz de nati yo, se menm jan an, san Kris la ekspye peche yo."},{"vNo":"17 ","txt":"Epi ankò, m ap di, pa gen okenn lòt non ni okenn lòt mwayen ki kapab pote sali a pou pitit lèzòm, se sèlman nan epi pa mwayen non Kris la, Senyè Toupisan an."},{"vNo":"18 ","txt":"Paske gade li fè jijman, e jijman l lan jis; e yon bebe ki mouri pandan li piti, p ap peri; men lèzòm bwè kondanasyon pou nanm pa yo si yo pa imilye tèt yo, vin tankou timoun piti, e kwè sali a te egziste, li egziste e li gen pou l vini nan epi pa mwayen san ekspyatwa Kris la, Senyè a Toupisan an."},{"vNo":"19 ","txt":"Paske lòm natirèl la se ennmi Bondye, se sa li te ye depi chit Adan an, epi l ap toujou sa pou tout tan, si li pa soumèt li bay anba enfliyans Sentespri a, e si li pa retire moun natirèl la nan kò l, pou l vin tounen yon sen, pa mwayen ekspyasyon Kris la, Senyè a, e pou l vin tankou yon timoun, obeyisan, dou, enb, pasyan, ranpli avèk amou, ki vle soumèt tèt li bay tout bagay Senyè jije nesesè pou fè l andire, menm jan yon timoun soumèt a papa l."},{"vNo":"20 ","txt":"Epi ankò, m t ap di, yon tan pral vini e konesans konsènan yon Sovè pral gaye nan pami chak nasyon, fanmi, lang ak pèp."},{"vNo":"21 ","txt":"Epi gade, lè tan sa a rive, pèsonn p ap gen eskiz devan Bondye, san repantans ak lafwa nan non Senyè Bondye Toupisan an, eksepte timoun piti yo."},{"vNo":"22 ","txt":"Epi menm nan moman sa a, lè nou ta fin ansenye pèp nou an bagay Senyè Bondye nou an te kòmande nou yo, menm lè sa a yo pa t ap san tach devan Bondye, daprè pawòl m te pale nou yo."},{"vNo":"23 ","txt":"Epi m te pale pawòl Senyè Bondye a te kòmande m yo."},{"vNo":"24 ","txt":"Epi Senyè a te di konsa: Pawòl yo pral sèvi temwayaj vivan kont pèp sa a nan jou jijman an; se pawòl yo ki ap jije yo, chak moun daprè zèv yo, ke yo te bon, ke yo te move."},{"vNo":"25 ","txt":"Epi si zèv yo move, moun yo ap kondane pou yo wè fòt pa yo ak abominasyon pa yo, ki ap fè yo fè bak devan prezans Senyè a pou yo tonbe nan yon eta mizerab ak yon touman san fen, kote yo p ap janm retounen; se poutèt sa yo te bwè kondanasyon pou nanm pa yo."},{"vNo":"26 ","txt":"Se poutèt sa, yo te bwè nan tas kòlè Bondye a, lajistis pa t kapab pa afekte yo, menm jan lajistis pa t kapab anpeche Adan tonbe apre li te fin manje nan fwi defandi a; Se poutèt sa a mizèrikòd pa t kapab reklame yo ankò, pou tout tan."},{"vNo":"27 ","txt":"Epi touman yo tankou yon lak dife ak souf, ki gen flanm ki pa kapab etenn, e lafimen l ap monte pou tout tan. Se konsa Senyè a te kòmande m. Amèn."}]}