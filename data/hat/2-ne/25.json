{"heading":"Nefi pran plèzi nan bagay ki klè—Moun pral konprann pwofesi Ezayi yo nan dènye jou yo—Jwif yo pral retounen sòti nan Babilòn, yo pral krisifye Mesi a, yo pral dispèse e yo pral sibi chatiman—Yo pral restore lè yo kwè nan Mesi a—Premyèman, li pral vini nan sissan ane apre Leyi te fin kite Jerizalèm—Nefit yo respekte lalwa Moyiz e yo kwè nan Kris la, ki se Sen Izrayèl la. Anviwon 559–545 anvan Jezikri.","prevAbbr":"2-ne","prevNo":24,"nextAbbr":"2-ne","nextNo":26,"chapterTitle":"2 Nefi 25","verses":[{"vNo":"1 ","txt":"Kounyeya, mwen menm Nefi, m ap yon jan pale konsènan pawòl m te ekri, ki te soti nan bouch Ezayi yo. Paske gade, Ezayi te pale anpil bagay ki te difisil pou anpil moun nan pèp mwen an te konprann; paske yo pa t konnen anyen konsènan pawòl pwofesi nan pami Jwif yo."},{"vNo":"2 ","txt":"Paske, mwen menm Nefi, m pa t ansenye yo anpil bagay konsènan manyè Jwif yo; paske zèv yo te zèv tenèb, e bagay yo te fè sete bagay abominab."},{"vNo":"3 ","txt":"Se poutèt sa, m ekri pou pèp mwen an, pou tout moun ki pral resevwa bagay m ekri yo, pou yo kapab konnen jijman Bondye yo, ki vini sou tout nasyon, dapre pawòl li te pale."},{"vNo":"4 ","txt":"Se poutèt sa, koute, O pèp mwen an, ki fè pati nan kay Izrayèl la, tande pawòl mwen yo; paske pawòl Ezayi yo pa klè pou nou, men yo klè pou tout moun ki ranpli avèk lespri pwofesi a. Men, m ap ba nou yon pwofesi, dapre lespri ki nan mwen; se poutèt sa, m pral pwofetize dapre klète ki te nan mwen depi lè m te kite Jerizalèm avèk papa m; paske gade, nanm mwen pran plèzi nan bagay klè pou pèp mwen an, pou yo kapab aprann."},{"vNo":"5 ","txt":"Wi, nanm mwen pran plèzi nan pawòl Ezayi yo, paske m te soti nan Jerizalèm, e je m te wè bagay Jwif yo, e mwen konnen Jwif yo konprann bagay pwofèt yo, e pa gen okenn lòt pèp ki konprann bagay yo te pale Jwif yo tankou yo, sèlman si yo te ansenye yo dapre jan bagay Jwif yo fèt."},{"vNo":"6 ","txt":"Men gade, mwen menm Nefi, m pa t ansenye pitit mwen yo dapre jan Jwif yo fè; pou tèt pa m, m te rete nan Jerizalèm, m konnen konsènan rejyon an; e m te pale avèk pitit mwen yo konsènan jijman Bondye, ki te tonbe sou Jwif yo, pou pitit mwen yo, dapre tout sa Ezayi te pale, e m pa ekri yo."},{"vNo":"7 ","txt":"Men gade, m ap kontinye ak pwofesi pa m, selon klète mwen; e m konnen pèsonn pa kapab pèdi ladan l; se poutèt sa, lè pwofesi Ezayi yo akonpli lèzòm pral konnen sètènman, lè yo akonpli a."},{"vNo":"8 ","txt":"Se poutèt sa, yo gen valè pou pitit lèzòm, e yon moun ki konprann yo pa gen valè, se avèk moun sa a menm m ap pale, men m ap limite pawòl yo pou pwòp pèp mwen an; paske m konnen yo pral gen anpil valè pou yo nan dènye jou yo; paske jou sa yo pral konprann yo; se poutèt sa, m te ekri pou byen yo."},{"vNo":"9 ","txt":"Epi, menm jan yon jenerasyon te detwi nan pami Jwif yo poutèt inikite li, se konsa yo te detwi depi nan yon jenerasyon jouk nan yon lòt jenerasyon dapre inikite yo; e youn ladan yo pa t janm detwi san pwofèt Senyè a yo pa t avèti yo konsènan sa."},{"vNo":"10 ","txt":"Se poutèt sa, yo te resevwa avètisman konsènan destriksyon yo ki te gen pou tonbe sou yo, imedyatman apre papa m te fin kite Jerizalèm; men, yo te fè kè di; e dapre pwofesi pa m, yo deja detwi, eksepte moun yo mennen prizonye nan Babilòn yo."},{"vNo":"11 ","txt":"Epi kounyeya, m di sa akòz lespri a ki nan mwen an. Epi, malgre yo te mennen yo lwen, yo pral retounen ankò pou yo posede tè Jerizalèm nan; se poutèt sa, yo pral tabli ankò nan tè eritaj yo a."},{"vNo":"12 ","txt":"Men gade, yo pral gen lagè, ak mouvman pou lagè; epi lè jou a rive pou Sèl Pitit Literal Papa a, wi, Papa syèl ak tè a menm, fè yo wè l nan kò fizik la, yo pral rejte l, poutèt inikite yo, ak kè di yo, ak kou rèd yo."},{"vNo":"13 ","txt":"Gade, yo pral krisifye l; e apre l fin dòmi nan yon tonm pou twa jou, li pral leve nan pami mò yo, avèk gerizon nan zèl li; epi tout moun ki kwè nan non li pral sove nan wayòm Bondye a. Se poutèt sa, nanm mwen pran plèzi pou l pwofetize konsènan li, paske m te wè epòk li a, e kè m mayifye non sen li a."},{"vNo":"14 ","txt":"Epi gade se pral konsa, apre Mesi a fin leve nan pami mò yo, e li te fin fè pèp li a wè l, lè l fin fè tout moun ki kwè nan non l yo wè l, lè sa a, Jerizalèm pral detwi ankò; paske, malè pou moun ki goumen kont Bondye ak pèp legliz li a."},{"vNo":"15 ","txt":"Se poutèt sa, Jwif yo pral dispèse nan pami tout nasyon; wi, e Babilòn pral detwi tou; se poutèt sa, lòt nasyon pral dispèse Jwif yo."},{"vNo":"16 ","txt":"Epi, apre yo fin dispèse, e Senyè Bondye a te fin fè lòt nasyon chatye yo pandan anpil jenerasyon, wi, menm depi nan yon jenerasyon jouk nan yon lòt jenerasyon jistan yo oblije kwè nan Kris la, Pitit Gason Bondye a, ak ekspyasyon an, ki enfini pou tout limanite a—e lè yo kwè nan Kris la, ak adore Papa a nan non li, avèk kè pi ak men pwòp, san rete tann yon lòt Mesi ankò, lè sa a, li pral nesesè pou yo kwè nan bagay sa yo."},{"vNo":"17 ","txt":"Epi, Senyè a pral lonje men l yon dezyèm fwa pou l restore pèp li a anba eta pèdi ak chit yo a. Se poutèt sa, li pral kòmanse fè yon gwo travay ak yon mèvèy nan pami pitit lèzòm."},{"vNo":"18 ","txt":"Se poutèt sa, li pral pote pawòl li ba yo, se pawòl sa yo ki pral jije yo nan dènye jou yo, paske rezon pawòl sa yo se pou konvenk yo konsènan vrè Mesi a, yo te rejte a; e pou konvenk yo pou yo pa ret tann yon lòt Mesi k ap vini, paske p ap gen okenn lòt Mesi k ap vini, eksepte yon fo Mesi ki pral twonpe pèp la; paske pwofèt yo te pale konsènan yon sèl Mesi, e se Mesi sa a Jwif yo pral rejte a."},{"vNo":"19 ","txt":"Paske, dapre pawòl pwofèt yo, Mesi a pral vini nan sissan ane kòmanse nan lè papa m te kite Jerizalèm nan; e dapre pawòl pwofèt yo, ak pawòl zanj Bondye a, yo pral rele li Jezikri, Pitit Gason Bondye a."},{"vNo":"20 ","txt":"Epi kounyeya, frè m yo, m te pale klè pou nou pa egare. Epi menm jan Senyè Bondye a ki te fè Izrayèl sòti nan peyi Ejip la vivan, e li te bay Moyiz pouvwa pou l geri nasyon yo lè sèpan pwazonnen an te fin pike yo a, si yo ta gade sèpan li te mete devan yo a, e menm jan li te bay Moyiz pouvwa pou l frape wòch la pou dlo te kapab sòti; wi, gade, m di nou, menm jan bagay sa yo se verite, e menm jan senyè Bondye a vivan, pa gen okenn lòt non anba syèl la, eksepte Jezikri sa a m te pale a, se li menm sèl ki kapab sove lèzòm."},{"vNo":"21 ","txt":"Se poutèt sa, Senyè Bondye a te pwomèt mwen pou l konsève bagay m ekri yo, e l ap pase yo pou desandan m, depi nan youn jenerasyon jouk nan youn lòt jenerasyon, pou pwomès li te fè Jozèf la kapab akonpli, lè l te di l, desandan li yo p ap janm peri tout tan tè a egziste."},{"vNo":"22 ","txt":"Se poutèt sa, tout tan tè a egziste, bagay sa yo ap pase depi nan yon jenerasyon jouk nan yon lòt jenerasyon; e yo prale pase dapre volonte Bondye; e nasyon ki posede yo gen pou yo jije dapre pawòl ki ekri yo."},{"vNo":"23 ","txt":"Paske nou travay avèk dilijans pou nou ekri, pou nou pèsyade pitit nou yo ak frè nou yo, pou yo kwè nan Kris la, e pou yo rekonsilye ak Bondye; paske nou konnen se pa mwayen lagras nou sove apre tout sa nou kapab fè."},{"vNo":"24 ","txt":"Epi, poutèt sa si nou kwè nan Kris la, nou respekte lalwa Moyiz la, e nou espere Kris la san gade dèyè, jistan lalwa a akonpli."},{"vNo":"25 ","txt":"Paske yo te, ban nou lalwa a, poutèt sa, lalwa a te vin san valè pou nou, nou vin vivan nan Kris la poutèt lafwa nou; men nou kenbe lalwa a poutèt kòmandman yo."},{"vNo":"26 ","txt":"Epi, nou pale konsènan Kris la, nou pran plezi nan Kris la, nou preche konsènan Kris la, nou pwofetize konsènan Kris la, e nou ekri dapre pwofesi nou yo, pou pitit nou yo kapab konnen nan ki sous pou yo chèche padon pou peche yo."},{"vNo":"27 ","txt":"Se poutèt sa, nou pale konsènan lalwa a pou pitit nou yo kapab konnen akonplisman lalwa a; e si yo konnen akonplisman lalwa, pou yo kapab chèche lavi ki nan Kris la, e pou yo kapab konnen poukisa yo te ban nou lalwa a. Epi, apre lalwa a fin akonpli nan Kris, yo pa dwe fè kè di kont li lè lalwa a dwe fini."},{"vNo":"28 ","txt":"Epi kounyeya, gade pèp mwen an, ou se yon pèp ki gen kou rèd; se poutèt sa, m te pale klè pou nou kapab konprann. Epi, pawòl m te pale yo ap sèvi kòm yon temwayaj kont nou; paske yo ase pou anseye nenpòt moun bon chemen an; paske bon chemen an se pou nou kwè nan Kris la, pou nou pa nye l; paske lè nou nye l la, ou nye pwofèt yo ak lalwa a."},{"vNo":"29 ","txt":"Kounyeya, m di nou bon chemen an se pou nou kwè nan Kris la, pou nou pa nye l; e Kris la se Sen Izrayèl la; se poutèt sa, nou dwe bese tèt devan l, nou dwe adore l avèk tout pouvwa, panse, ak fòs, ak tout nanm nou; e si nou fè sa, pa gen okenn fason pou yo chase nou."},{"vNo":"30 ","txt":"Epi, tout tan li posib, nou dwe respekte rekòmandasyon ak òdonans Bondye yo jistan lalwa Moyiz te resevwa a akonpli."}]}