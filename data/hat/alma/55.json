{"heading":"Mowoni refize chanje prizonye—Gad Lamanit yo soule epi prizonye Nefit yo libere—Yo pran vil Jid la san okenn san pa t koule. Anviwon 63–62 anvan Jezikri.","prevAbbr":"alma","nextAbbr":"alma","prevNo":54,"nextNo":56,"chapterTitle":"Alma 55","prevTitle":"Alma 54","nextTitle":"Alma 56","verses":[{"vNo":1,"txt":"Kounyeya, se te konsa, lè Mowoni te resevwa lèt sa a, li te pi fache, paske li konnen Ammowon te konnen pafètman pou tèt pa l se koken li ye; wi, li konnen Ammowon te konnen se pa t yon kòz ki te jis ki te fè l louvri lagè kont pèp Nefi a."},{"vNo":2,"txt":"Epi li te di: M p ap chanje prizonye avèk Ammowon, si l pa chanje entansyon l jan m te di nan lèt mwen an; paske m p ap kite l gen plis pouvwa pase sa l genyen an."},{"vNo":3,"txt":"Gade, m konnen kote Lamanit yo gade moun mwen yo, yo te pran pou prizonye yo; e kòm Ammowon pa t vle fè sa m te mande l yo, m ap fè l jan m te di a; m ap chèche touye jistan yo mande lapè."},{"vNo":4,"txt":"Epi kounyeya, se te konsa, lè Mowoni te fin di pawòl sa yo, li te fè rechèch nan pami moun li yo pou l kapab jwenn yon desandan Laman nan pami yo."},{"vNo":5,"txt":"Epi, se te konsa, yo te jwenn youn ki te rele Laman; se te youn nan sèvitè wa a ke Amalikya te touye a."},{"vNo":6,"txt":"Kounyeya, Mowoni te fè Laman ak yon ti gwoup nan moun li y al kote gad ki t ap siveye Nefit yo."},{"vNo":7,"txt":"Kounyeya, Nefit yo te fèmen nan vil Jid la; se poutèt sa, Mowoni te lonmen Laman epi li te voye yon ti gwoup moun ale avèk li."},{"vNo":8,"txt":"Epi, nan aprè midi, Laman t al jwenn gad ki t ap siveye Nefit yo; e gade yo te wè l ap vini, yo te rele l; men, li te di yo: Pa pè; gade m se yon Lamanit. Gade nou te sove anba men Nefit yo, e y ap dòmi; nou te pran nan diven yo a epi nou te pote l avèk nou."},{"vNo":9,"txt":"Kounyeya, lè Lamanit yo te tande pawòl sa yo, yo te resevwa l ak lajwa; e yo te di l: Ban nou diven w la pou nou kapab bwè; nou kontan ou te pote diven avèk ou, paske nou fatige."},{"vNo":10,"txt":"Men, Laman te di yo: Kite nou kenbe diven nou an jistan n al goumen avèk Nefit yo. Epi, pawòl sa a te fè yo pi anvi bwè nan diven an."},{"vNo":11,"txt":"Paske, yo te di: Nou fatige, kite nou bwè nan diven an epi apre sa, n ap resevwa diven tanzantan pa tranch pou fòtifye nou pou n ale kont Nefit yo."},{"vNo":12,"txt":"Epi Laman te di yo: Fè jan nou vle."},{"vNo":13,"txt":"Epi, se te konsa, yo te bwè diven san rete; li te gou nan bouch yo, se poutèt sa, yo te bwè plis; diven an te fò; yo te pare l pou l fò."},{"vNo":14,"txt":"Epi, se te konsa, yo te bwè, yo te kontan, epi apre sa yo tout te sou."},{"vNo":15,"txt":"Kounyeya, lè Laman ak moun li yo te wè yo tout te sou e yo te nan fon somèy, yo te tounen kote Mowoni epi yo te di l tout sa k te pase."},{"vNo":16,"txt":"Epi kounyeya, se te dapre plan Mowoni. Epi Mowoni te pare sòlda li yo avèk zam pou lagè e li t al nan vil Jid la, pandan Lamanit yo te nan fon somèy epi yo te sou. Mowoni te bay prizonye yo zam pou lagè jistan yo tout te ame;"},{"vNo":17,"txt":"Wi, menm madanm yo ak pitit yo, tout moun ki te kapab sèvi avèk zam pou lagè; Mowoni te bay tout prizonye sa yo zam, epi tout bagay sa yo te fèt ansekrè."},{"vNo":18,"txt":"Men, menm si yo ta leve Lamanit yo, yo te sou, epi Nefit yo te kapab touye yo."},{"vNo":19,"txt":"Men gade, se pa t sa Mowoni te vle, li pa t pran plèzi nan asasina ni fè san koule, men, li te pran plèzi nan sove pèp li a anba destriksyon; pou l kapab pa fè lenjistis, li pa t ap tonbe sou Lamanit yo pou l detwi yo pandan yo sou."},{"vNo":20,"txt":"Men, li te jwenn sa l te vle a; paske li te ame prizonye Nefit ki te andedan vil la epi li te ba yo pouvwa pou yo pran pati ki te antoure avèk miray yo."},{"vNo":21,"txt":"Epi, li te fè moun ki te avèk li yo fè bak e li te fè yo antoure lame Lamanit yo."},{"vNo":22,"txt":"Kounyeya gade, sa te fèt nan aswè, konsa lè Lamanit yo te leve nan maten, yo te wè yo antoure avèk Nefit tout kote, epi prizonye yo te ame."},{"vNo":23,"txt":"Epi, konsa, yo te wè Nefit yo te gen pouvwa sou yo; e nan sikonstans sa yo, yo te wè li pa t nesesè pou yo goumen avèk Nefit yo, se poutèt sa, kaptèn anchèf yo a te mande yo zam yo; yo te pote yo e yo te lage yo nan pye Nefit yo, epi yo te mande padon."},{"vNo":24,"txt":"Kounyeya gade, se sa Mowoni te vle. Li te pran yo kòm prizonye lagè, li te pran vil la e li te libere tout prizonye ki te Nefit yo; yo te vin jwenn lame Mowoni an epi yo te yon gwo fòs pou lame l la."},{"vNo":25,"txt":"Epi, se te konsa, li fè Lamanit li te pran prizonye yo kòmanse travay nan ranfòsman fòtifikasyon vil Jid la."},{"vNo":26,"txt":"Epi, se te konsa, lè l te fin fòtifye vil Jid la jan l te vle a, li te fè yo mennen prizonye l yo nan vil Abondans la, epi li te pwoteje vil la avèk yon gwo fòs."},{"vNo":27,"txt":"Epi, se te konsa, malgre tout entrig Lamanit yo, yo te kenbe e yo te pwoteje tout prizonye yo te pran yo, epi tou yo te kenbe tout pwopriyete ak avantaj yo te repran."},{"vNo":28,"txt":"Epi, se te konsa, Nefit yo te kòmanse gen viktwa, yo te kòmanse reklame dwa ak privilèj yo ankò."},{"vNo":29,"txt":"Epi, Lamanit yo te eseye sènen yo anpil fwa nan nwit, men, nan esèy sa yo, yo te pèdi anpil prizonye."},{"vNo":30,"txt":"Epi anpil fwa tou, yo te eseye fè Nefit yo bwè nan diven yo pou yo kapab detwi Nefit yo avèk pwazon oubyen avèk tafya."},{"vNo":31,"txt":"Men gade, Nefit yo pa t pèdi tan anvan yo sonje Senyè Bondye yo a nan tan afliksyon sa a. Yo pa t kapab tonbe nan pèlen; wi, yo pa t vle bwè nan diven Lamanit yo eksepte yo te bay prizonye Lamanit yo ladan l anvan."},{"vNo":32,"txt":"Epi konsa yo te pran prekosyon pou okenn pwazon pa t sèvi nan pami yo; paske si diven yo te kapab pwazonnen yon Lamanit, li te kapab pwazonnen yon Nefit tou; konsa, yo te eseye tout likè yo."},{"vNo":33,"txt":"Epi kounyeya, se te konsa, li te nesesè pou Mowoni fè preparasyon pou l atake vil Moryanton an, paske Lamanit yo te travay pou yo fòtifye vil Moryanton an jistan li vin yon ranfò solid."},{"vNo":34,"txt":"Epi yo te kontinye ap mennen fòs nan vil sa a, ak nouvo ekipman, ak pwovizyon."},{"vNo":35,"txt":"Se konsa ventnevyèm ane gouvènman jij yo sou pèp Nefi a te fini."}]}