{"heading":"Amawon enstwi Mòmon konsènan rejis sakre yo—Lagè kòmanse nan pami Nefit yo ak Lamanit yo—Twa Nefit yo sòti—Mechanste, enkredilite, maji ak wanga pran pye. Anviwon 321–326 apre Jezikri.","prevAbbr":"4-ne","nextAbbr":"morm","prevNo":1,"nextNo":2,"chapterTitle":"Mòmon 1","prevTitle":"4 Nefi ","nextTitle":"Mòmon 2","verses":[{"vNo":1,"txt":"EPI kounyeya, Mwen Mòmon, m fè yon rejis konsènan bagay m te wè ak tande, e m rele l Liv Mòmon an."},{"vNo":2,"txt":"Epi, prèske menm epòk Amawon te kache rejis yo nan Senyè a, li te vin kote m, (m te gen dizan anviwon, e m te kòmanse yon jan aprann dapre fason edikasyon pèp mwen an) e Amawon te di m konsa: M sispèk ou se yon timoun serye, e w gen talan pou w kapab obsève."},{"vNo":3,"txt":"Konsa, lè w gen anviwon vennkat ane, m ta vle w sonje bagay yo ou te obsève konsènan pèp sa a; e lè w gen laj sa a, ale nan peyi Antoum nan, sou yon kolin ki rele Chim; e se la m te depoze rejis sakre yo konsènan pèp sa a, nan Senyè a."},{"vNo":4,"txt":"Pran plak Nefi yo avèk ou, e kite rès yo kote yo ye a; epi ekri tout bagay yo ou te obsève konsènan pèp sa a sou plak Nefi yo."},{"vNo":5,"txt":"Epi, mwen menm Mòmon, paske m se desandan Nefi, (e papa m te rele Mòmon) m te sonje bagay Amawon te kòmande m yo."},{"vNo":6,"txt":"Epi, se te konsa, lè m te gen onzan, papa m te mennen m nan dezè sid la, nan peyi Zarayemla a menm."},{"vNo":7,"txt":"Tout sifas peyi a te vin kouvri avèk kay, e pèp la te prèske menm kantite ak sab lanmè a."},{"vNo":8,"txt":"Epi, se te konsa, nan ane sa a, te kòmanse gen yon lagè nan pami Nefit yo, ki te genyen Nefit ak Jakobit ak Jozefit, ak Zoramit yo ladan; e lagè sa a te nan pami Nefit yo, ak Lamanit yo ak Lemyelit yo, ak Ismayelit yo."},{"vNo":9,"txt":"Kounyeya, Lamanit yo ak Lemyelit yo ak Ismayelit yo te rele Lamanit, e de gwoup yo te Nefit ak Lamanit."},{"vNo":10,"txt":"Epi, se te konsa, lagè a te kòmanse nan pami yo nan fontyè Zarayemla a, bò dlo Sidon an."},{"vNo":11,"txt":"Epi, se te konsa, Nefit yo te rasanble anpil gason ansanm, kantite a te menm depase trant-mil. Epi nan menm ane sa yo te gen anpil batay, nan batay sa yo, Nefit yo te bat Lamanit yo e yo te touye anpil ladan yo."},{"vNo":12,"txt":"Epi, se te konsa, Lamanit yo te abandone plan yo a, e te gen lapè ki te tabli nan peyi a; e lapè a te dire pou yon peryòd kat ane anviwon, san pa t gen masak."},{"vNo":13,"txt":"Men, tèlman mechanste te domine sou sifas tout tè a, Senyè a te wete disip byenneme li yo, e zèv mirak ak gerizon te sispann poutèt inikite pèp la."},{"vNo":14,"txt":"Epi Senyè a pa t bay okenn don, e Sentespri a pa t desann sou okenn moun poutèt mechanste yo ak enkredilite yo."},{"vNo":15,"txt":"Epi, paske mwen menm te gen kenzan e m te yon jan serye, poutèt sa, Senyè a te vizite m, m te goute e m te konnen bonte Jezi."},{"vNo":16,"txt":"Epi m te eseye preche pèp sa a, men bouch mwen te fèmen, e m te resevwa entèdiksyon pou m preche yo; paske avèk pwòp volonte yo, yo te fèrebèl kont Bondye yo a; e disip byenneme yo te soti nan peyi a, poutèt inikite pèp la."},{"vNo":17,"txt":"Men, m te rete nan pami yo, men m te resevwa entèdiksyon pou m preche yo, poutèt kè yo te di; e poutèt kè yo te di, tè a te modi poutèt yo."},{"vNo":18,"txt":"Epi vòlè Gadyanton yo ki te nan pami Lamanit yo, te tèlman anvayi peyi a, abitan yo ki nan peyi a te kòmanse kache trezò yo nan tè a; e yo te vin pèdi, paske Senyè a te modi tè a, e yo pa t kapab kenbe byen yo ni pran yo ankò."},{"vNo":19,"txt":"Epi, se te konsa, te gen sòsèlri, ak wanga, ak maji; e pouvwa malen an te gaye sou tout tè a, jistan pawòl Abinadi yo ak pawòl Samyèl yo, Lamanit la te akonpli."}]}