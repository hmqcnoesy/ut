{"heading":"Nefit yo rasanble nan peyi Kimora pou batay final la—Mòmon kache rejis sakre yo nan Kolin Kimora a—Lamanit yo ranpòte viktwa e nasyon Nefit la detwi—plizyè santèn milye moun mouri anba epe. Anviwon 385 apre Jezikri.","prevAbbr":"morm","nextAbbr":"morm","prevNo":5,"nextNo":7,"chapterTitle":"Mòmon 6","prevTitle":"Mòmon 5","nextTitle":"Mòmon 7","verses":[{"vNo":1,"txt":"Epi kounyeya m ap fini istwa m nan konsènan destriksyon pèp mwen an, Nefit yo. Epi nou te kouri al devan Lamanit yo."},{"vNo":2,"txt":"Epi, mwen Mòmon, m te ekri yon lèt bay wa Lamanit yo, e m te vle pou l te kite nou rasanble pèp nou an ansanm nan peyi Kimora a, bò kolin ki te rele Kimora a, e pou nou ta goumen avèk yo kote sa a."},{"vNo":3,"txt":"Epi, se te konsa, wa Lamanit yo te akòde m bagay m te mande l la."},{"vNo":4,"txt":"Epi, se te konsa, nou te mache al nan peyi Kimora a, e nou te plante tant nou yo nan alantou kolin Kimora a; e se te yon peyi ki te gen anpil dlo, ak rivyè ak fontèn; e se la nou te espere gen avantaj sou Lamanit yo."},{"vNo":5,"txt":"Epi lè twasan-katreven-kat ane te pase, nou te rasanble tout rès moun nou yo ansanm nan peyi Kimora a."},{"vNo":6,"txt":"Epi, se te konsa, lè nou te fin rasanble tout pèp nou an ansanm nan peyi Kimora a, lè sa a, mwen menm Mòmon, m te kòmanse vyeyi; epi paske m te konnen se te dènye efò pèp mwen an, e paske Senyè a te kòmande m pou m pa kite rejis sakre yo ki te sòti nan men zansèt nou yo tonbe nan men Lamanit yo, (paske Lamanit yo ta p detwi yo) se poutèt sa, m te kopye rejis sa a dapre plak Nefi yo, epi m te kache tout rejis Senyè a te konfye m yo nan kolin Kimora a, eksepte kèk plak sa yo m te bay Mowoni, pitit gason m nan."},{"vNo":7,"txt":"Epi, se te konsa, pèp mwen an, avèk madanm yo, ak pitit yo te wè lame lamanit yo ap mache vin sou yo; e yo ta p ret tann yo avèk yon lakrent lanmò ki ranpli lestomak tout moun ki mechan."},{"vNo":8,"txt":"Epi, se te konsa, yo te vin goumen avèk nou, e tout moun te anba kraponnen pou jan yo te anpil."},{"vNo":9,"txt":"Epi, se te konsa, yo te tonbe sou pèp mwen an avèk epe, ak flèch, ak rach epi avèk tout kalte zam pou lagè."},{"vNo":10,"txt":"Epi, se te konsa, gason m yo te tonbe, wi, dis mil gason m yo ki te avèk mwen yo, e m te tonbe blese nan mitan goumen an; e Lamanit yo te pase bò kote m, men, yo pa t pran lavi m."},{"vNo":11,"txt":"Epi lè yo te fin travèse epi touye tout pèp mwen an, eksepte vennkat nan nou, (pitit gason m nan, Mowoni te nan pami vennkat la) e paske nou pa t mouri nan pami pèp nou an, nan demen, lè Lamanit yo te retounen nan kan pa yo, sou tèt kolin Kimora a, nou te wè dimil moun mwen yo m te dirije a, ki te mouri."},{"vNo":12,"txt":"Epi nou te wè tou dimil moun nan pèp mwen an, Mowoni te dirije a tou."},{"vNo":13,"txt":"Epi tou gade dimil Jidjidona yo te tonbe tou, e li te nan mitan yo."},{"vNo":14,"txt":"Epi Lama te tonbe avèk dimil li yo; e Gilgal te tonbe avèk dimil li yo; e Lima te mouri avèk dimil li yo; e Jenewòm te tonbe avèk dimil li yo; e Kimeniya te tonbe avèk dimil yo; e Mowoniya, ak Antyonòm, ak Chiblòm, ak Sèm, ak Jòch te tonbe avèk dimil pa yo."},{"vNo":15,"txt":"Epi, se te konsa, te gen dis lòt ki te tonbe anba epe, yo chak avèk dimil moun pa yo; wi, tout pèp mwen an nèt te tonbe, eksepte vennkat moun ki t avèk mwen yo, ak kèk lòt ki te sove al nan peyi sid yo, ak kèk lòt ki te sove al jwenn Lamanit yo; e kò yo, ak zo yo, ak san yo te gaye sou sifas tè a, paske moun yo ki te touye yo a, te kite yo pou yo pouri sou tè a, e pou yo dekonpoze, e pou yo retounen jwenn tè a ki se manman yo."},{"vNo":16,"txt":"Epi nanm mwen te dechire avèk chagren poutèt pèp mwen an ki te mouri a, e m te kriye:"},{"vNo":17,"txt":"O bèl moun yo, kouman nou te fè soti nan chemen Senyè a! O bèl moun yo, kouman nou te fè rejte Jezi sa a, ki te kanpe avèk bra l ouvè pou l resevwa nou an!"},{"vNo":18,"txt":"Gade, si nou pa t fè sa, nou pa ta p tonbe. Men, gade, nou te tonbe e mwen te tris poutèt pèt sa a."},{"vNo":19,"txt":"O, bèl pitit gason ak pitit fi yo, nou menm papa ak manman yo, nou menm mari ak madanm yo, nou menm bèl moun yo, kouman nou te fè tonbe!"},{"vNo":20,"txt":"Men, gade, nou t ale e tristès mwen pa kapab fè nou retounen."},{"vNo":21,"txt":"Epi jou a ap rive pou kò mòtèl nou an vin imòtèl, e kò sa a yo k ap grandi nan dekonpozisyon an dwe vin enkoriptib; epi lè sa a, nou dwe kanpe devan fotèy jijman Kris la, pou nou sibi jijman dapre zèv nou yo; e si nou jis, lè sa a, n ap beni avèk zansèt nou yo ki te mouri anvan nou yo."},{"vNo":22,"txt":"O, pito nou te repanti anvan destriksyon sa a te tonbe sou nou. Men, gade, nou t ale, e Papa a wi, Papa Etènèl syèl la konnen sitiyasyon nou, e l ap trete nou dapre lajistis ak mizèrikòd li."}]}