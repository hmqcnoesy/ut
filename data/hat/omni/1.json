{"heading":"Omni, Amawon, Kemich, Abinadòm, ak Amaleki, yo chak, youn apre lòt respekte rejis yo—Mozya dekouvri pèp Zarayemla a, ki te sòti Jerizalèm nan epòk Sedesyas—Yo tabli Mozya wa nan pami yo—Desandan Melèk yo ki nan Zarayemla a te dekouvri Koryantoumr, ki se dènye Jaredit la—Wa Bejamen ranplase Mozya—Lèzòm ta dwe ofri nanm yo bay Kris la kòm yon sakrifis. Anviwon 323–130 anvan Jezikri.","prevAbbr":"jarom","nextAbbr":"w-of-m","prevNo":1,"nextNo":1,"chapterTitle":"Omni ","prevTitle":"Jawòm ","nextTitle":"Pawòl Mòmon yo ","verses":[{"vNo":1,"txt":"GADE, se te konsa, mwen menm Omni, m te resevwa kòmandman nan men papa m, Jawòm, pou m ekri yon ti kras sou plak sa yo, pou m prezève jeneyaloji nou—"},{"vNo":2,"txt":"Se poutèt sa, nan jou pa m yo, m ta renmen nou konnen m te goumen anpil avèk epe, pou m pwoteje pèp mwen an, Nefit yo, pou yo pa tonbe nan men ènnmi yo, Lamanit yo. Men, mwen menm poutèt pa m, m se yon nonm mechan, e m pa t respekte regleman ak kòmandman Senyè a yo jan m ta dwe fè."},{"vNo":3,"txt":"Epi, se te konsa, desan-swasannsèz ane te fin pase, nou te gen anpil sezon nan lapè; e nou te gen anpil sezon nan gwo lagè ak masak. Wi, alafen, desankatrevende ane te fin pase, e m te respekte plak sa yo dapre kòmandman zansèt mwen yo; m te pase yo bay pitit gason m nan, Amawon. Epi m fini."},{"vNo":4,"txt":"Epi kounyeya, mwen menm Amawon, m ekri bagay m ekri yo, ki pa anpil, nan liv papa m nan."},{"vNo":5,"txt":"Gade, se te konsa, twasanven ane te fin pase, e pa ti ki pi mechan nan pami Nefit yo te detwi."},{"vNo":6,"txt":"Paske Senyè a pa t ap kite, apre li te fin dirije yo sòti nan peyi Jerizalèm nan, e apre li te fin respekte e prezève yo, pou yo pa tonbe nan men ènnmi yo, wi, li pa t ap kite pawòl li te di zansèt yo pa verifye, lè li te di: Toutotan nou pa respekte kòmandman m yo, nou p ap pwospere nan peyi a."},{"vNo":7,"txt":"Se poutèt sa, Senyè a te vizite yo avèk gwo jijman; men, li te epaye moun ki jis yo pou yo pa peri, li te delivre yo soti anba men ènnmi yo."},{"vNo":8,"txt":"Epi, se te konsa, m te remèt plak yo nan men Kemich, frè m, nan."},{"vNo":9,"txt":"Kounyeya, mwen menm Kemich, m ekri kèk bagay m ekri a, nan menm liv avèk frè m nan; paske, m te wè dènye bagay li te ekri a, li te ekri l avèk men pa l; e li te ekri l menm jou li te remèt mwen rejis yo. Se konsa nou respekte rejis yo, paske se dapre kòmandman zansèt nou yo. Epi m fini."},{"vNo":10,"txt":"Gade mwen menm Abinadòm, m se pitit gason Kemich. M te wè anpil lagè ak chirepit nan pami pèp mwen an, Nefit yo, ak Lamanit yo; e mwen menm, avèk epe pa m, m te wete lavi anpil Lamanit pou m te defann frè m yo."},{"vNo":11,"txt":"Epi gade, rejis pèp sa a ekri sou plak ki pase nan men wa yo, yon jenerasyon apre lòt; e m pa konnen okenn revelasyon eksepte sa ki te ekri yo, ni tou, m pa konnen pwofesi; se poutèt sa, bagay ki nesesè yo te deja ekri. Epi m fini."},{"vNo":12,"txt":"Gade m se Amaleki, pitit gason Abinadòm nan. Gade m pral pale avèk nou yon jan konsènan Mozya, yo te lonmen wa nan peyi Zarayemla a; Senyè a te avèti l pou l sove kite peyi Nefi a, e tout moun ki ta vle koute vwa Senyè a dwe pati kite peyi a avèk li, nan dezè a tou—"},{"vNo":13,"txt":"Epi, se te konsa, li te fè jan Senyè a te kòmande l la. Epi tout moun ki te vle koute vwa Senyè a, yo te pati sòti kite peyi a yo t ale nan dezè a; e yo te gen anpil predikasyon ak pwofesi pou dirije yo. Pawòl Bondye te avèti yo tout tan, e pouvwa ponyèt li te dirije yo nan dezè a jistan yo te desann nan peyi ki rele Zarayemla."},{"vNo":14,"txt":"Epi, yo te dekouvri yon pèp, ki rele pèp Zarayemla. Kounyeya te gen anpil rejwisans nan pami pèp Zarayemla a; e Zarayemla te rejwi anpil tou, paske Senyè a te voye pèp Mozya a avèk plakderen yo ki gen istwa Jwif yo."},{"vNo":15,"txt":"Gade, se te konsa, Mozya te dekouvri pèp Zarayemla a te soti nan Jerizalèm, nan epòk Babilonyen yo te transpòte Sedesyas, wa Jida a, nan kaptivite nan Babilòn."},{"vNo":16,"txt":"Epi yo te vwayaje nan dezè a, e men Senyè a te travèse yo nan lanmè a, sou tè kote Mozya te dekouvri yo a; e yo te rete la, depi lè sa a."},{"vNo":17,"txt":"Epi, lè Mozya te dekouvri yo a, kantite yo te vin ogmante anpil. Men, yo te fè anpil lagè ak anpil gwo kontansyon, e yo te tonbe anba epe tanzantan; e langaj yo te vin kowonpi; e yo pa t pote okenn rejis avèk yo; yo te nye egzistans Kreyatè yo a, e ni Mozya, ak pèp Mozya a pa t kapab konprann yo."},{"vNo":18,"txt":"Men, se te konsa, Mozya te fè yo aprann langaj pa li a. Epi, se te konsa, lè yo te fin aprann langaj pa Mozya a, Zarayemla te rakonte jeneyaloji zansèt li yo, dapre memwa li; e yo te ekri l, men pa sou plak sa yo."},{"vNo":19,"txt":"Epi, se te konsa, pèp Zarayemla a, ak pèp Mozya a, te reyini ansanm; yo te nonmen Mozya wa yo."},{"vNo":20,"txt":"Epi, se te konsa, nan epòk Mozya a, yo te pote yon gwo wòch bay Mozya ki te gen ekriti sou li; e li te entèprete ekriti yo avèk don e avèk pouvwa Bondye."},{"vNo":21,"txt":"Epi, yo te rakonte istwa yon nonm ki te rele Koryantoumr, ak pèp li ki te masakre. Pèp Zarayemla te dekouvri Koryantoumr; e li te rete avèk yo pandan nèf lalin."},{"vNo":22,"txt":"Wòch la te gen kèk pawòl konsènan zansèt li yo tou. Epi premye paran li yo te soti nan toudebabèl la, nan epòk Senyè a te konfonn lang pèp la; e severite Senyè a te tonbe sou yo dapre jijman li yo, ki jis; e zo yo dispèse nan tè peyi ki nan nò a."},{"vNo":23,"txt":"Gade mwen Amaleki, m te fèt nan epòk Mozya a; e m te wè lè li te mouri; e Bejamen, pitit gason li a, gouvène nan plas li."},{"vNo":24,"txt":"Epi gade nan epòk wa Bejamen an, m te wè yon gwo lagè ak anpil masak pami Nefit yo ak Lamanit yo. Men gade, Nefit yo te gen anpil avantaj sou yo; wi, tèlman sa, wa Bejamen te pouse yo deyò nan peyi Zarayemla a."},{"vNo":25,"txt":"Epi, se te konsa, m te kòmanse vin vyeyi; m pa t gen desandan, e m konnen wa Bejamen se yon nonm ki jis devan Senyè a, se poutèt sa, m pral remèt plak sa yo nan men l, m egzòte tout moun pou yo vin jwenn Bondye, Sen Izrayèl la, pou yo kwè nan pwofesi, ak revelasyon, ak manifestasyon zanj, ak don pou pale lang, ak don pou entèprete langaj, ak tout bagay ki bon; paske pa gen anyen ki bon si li pa soti nan Senyè a: epi sa ki pa bon soti nan dyab la."},{"vNo":26,"txt":"Kounyeya, frè byenneme m yo, m vle pou nou ta vin jwenn Kris la, ki se Sen Izrayèl la, pou nou pa tisipe nan sali l ap bay la, ak pouvwa redanmsyon li a. Wi, vin jwenn li, e ofri tout nanm nou kòm yon ofrann ba li, e kontinye avèk jèn, avèk lapriyè, e pèsevere jiska lafen; e menm jan Senyè a vivan, l ap sove nou."},{"vNo":27,"txt":"Epi kounyeya, m vle pale konsènan yon kantite moun ki te monte nan dezè a pou yo retounen nan peyi Nefi a; paske te gen anpil anpil moun ki te vle posede peyi eritaj yo a."},{"vNo":28,"txt":"Se poutèt sa, yo te monte nan dezè a. Epi, dirijan yo a se te yon nonm ki fò, plen kouraj, se te yon nonm ki te gen kou rèd, se poutèt sa, li te lakòz chirepit nan pami yo; yo tout te mouri nan dezè a, eksepte senkant, e yo te retounen nan peyi Zarayemla a."},{"vNo":29,"txt":"Epi, se te konsa, yo te pran anpil anpil lòt moun avèk yo, e yo te pati nan dezè a ankò."},{"vNo":30,"txt":"Epi, mwen menm Amaleki, m te gen yon frè pa m ki te ale avèk yo tou; depi lè sa a, m pa t konn anyen konsènan yo. Epi, m prèske desann kouche nan tonm mwen; e plak sa yo ranpli. Epi, m fin pale."}]}