{"heading":"Nan vizyon, Nefi wè tè pwomiz la; lajistis, inikite ak dekadans abitan li yo; aparisyon Ti Mouton Bondye a nan pami yo; kouman Douz Disip ak Douz Apot yo pral jije Izrayèl; e malpwòp ak eta salte moun ki rete nan enkwayans yo. Anviwon 600–592 anvan Jezikri.","prevAbbr":"1-ne","nextAbbr":"1-ne","prevNo":11,"nextNo":13,"chapterTitle":"1 Nefi 12","prevTitle":"1 Nefi 11","nextTitle":"1 Nefi 13","verses":[{"vNo":1,"txt":"Epi, se te konsa, zanj la te di m: Gade, epi kontanple desandan w yo ak desandan frè w yo. Epi m te gade, m wè tè pwomiz la. Epi, m te wè anpil moun, wi, se tankou m te wè menm kantite moun avèk grenn sab bò lanmè."},{"vNo":2,"txt":"Epi, se te konsa, m te wè anpil anpil moun ki te rasanble ansanm pou yo goumen, youn kont lòt; m te wè lagè, e m te tande bri ak mouvman konsènan lagè, e pakèt masak fèt avèk kout epe nan pami pèp mwen an."},{"vNo":3,"txt":"Epi, se te konsa, m te wè plizyè jenerasyon pase nan mitan lagè ak chirepit nan peyi a; e m te wè anpil vil, wi, tèlman anpil, m pa konte yo."},{"vNo":4,"txt":"Epi, se te konsa, m te wè yon gouf tenèb sou sifas tè pwomiz la; m te wè zèklè e m te tande loray ak tranbleman tè ak tout kalte bri terib; m te wè tè a ak wòch yo fann; m te wè mòn yo chavire fè ti mòso; m te wè plèn yo ki sou tè a fann; m te wè anpil vil ki te nwaye; m te wè anpil moun ki te boule nan dife; e m te wè anpil ki te tonbe atè a, poutèt tranbleman tè a."},{"vNo":5,"txt":"Epi, se te konsa, lè m fin wè bagay sa yo, m te wè vapè tenèb la retire kò l sou sifas tè a; e m te wè anpil foul moun ki pa t tonbe poutèt gran jijman terib Senyè a."},{"vNo":6,"txt":"M te wè syèl la louvri, e Ti Mouton Bondye a t ap desann sòti nan syèl la; li te desann, e li te fè yo wè l."},{"vNo":7,"txt":"M te wè, e m rann temwayaj Sentespri a te desann sou douz lòt, Bondye te òdone yo, e li te chwazi yo."},{"vNo":8,"txt":"Epi, zanj la te pale avèk mwen, li di: Gade douz disip Ti Mouton an te chwazi pou sèvi desandan w yo."},{"vNo":9,"txt":"Epi, li te di m: Èske w sonje douz apot Ti Mouton an yo? Se yo menm ki pral jije douz tribi Izrayèl yo; menm jan an, yo pral jije douz minis desandan w yo, paske ou fè pati nan kay Izrayèl la."},{"vNo":10,"txt":"Epi, douz minis sa yo ou wè a pral jije desandan w yo. Epi gade, yo jis pou tout tan; paske, poutèt lafwa yo nan Ti Mouton Bondye a, rad yo te vin blanchi nan san li."},{"vNo":11,"txt":"Epi, zanj la te di m: Gade! E m te gade, m wè twa jenerasyon pase nan lajistis; e rad yo te blan tankou rad Ti Mouton Bondye a. Epi, zanj la te di m: Moun sa yo blanchi nan san Ti Mouton an, poutèt lafwa yo nan li."},{"vNo":12,"txt":"Epi, mwen menm, Nefi, m te wè anpil moun nan katriyèm jenerasyon an pase nan jistis tou."},{"vNo":13,"txt":"Epi, se te konsa, m te wè foul yo sou tè a rasanble ansanm."},{"vNo":14,"txt":"Epi, zanj la te di m: Men desandan w yo, ak desandan frè w yo."},{"vNo":15,"txt":"Epi, se te konsa, m te gade e m wè desandan m yo rasanble ansanm fè bann kont desandan frè m yo; e yo te rasanble ansanm pou yo goumen."},{"vNo":16,"txt":"Zanj la te pale avèk mwen, li di: Men fontèn dlo sal papa w te wè a; wi, rivyè sa a li te pale a menm; e pwofondè l se pwofondè lanfè a."},{"vNo":17,"txt":"Epi, gouf tenèb yo se tantasyon dyab la, ki vegle je e ki fè kè pitit lèzòm di, pou l mennen yo nan chemen laj yo pou yo peri epi pou yo pèdi."},{"vNo":18,"txt":"Epi, gwo kay byenlaj papa w te wè a, se vye imajinasyon ak lògèy pitit lèzòm. Epi, yon gwo gouf terib separe yo; wi, pawòl lajistis Bondye Etènèl la, ak Mesi a ki se Ti Mouton Bondye a tou. Sentespri a rann temwayaj konsènan li depi nan kòmansman mond lan kounyeya, e depi kounyeya pou tout tan."},{"vNo":19,"txt":"Epi, pandan zanj la t ap pale pawòl sa yo, m te gade e m wè desandan frè m yo t ap goumen kont desandan m yo, daprè pawòl zanj la; epi poutèt lògèy desandan m yo, ak tantasyon dyab la, m te wè desandan frè m yo te domine desandan m yo."},{"vNo":20,"txt":"Epi, se te konsa, m te gade epi m te wè desandan frè m yo te domine desandan m yo; e yo t al fè bann sou sifas peyi a."},{"vNo":21,"txt":"M te wè yo rasanble ansanm pou fè bann; m te wè lagè ak mouvman pou lagè nan pami yo; e nan lagè ak mouvemab pou lagè, m te wè anpil jenerasyon pase."},{"vNo":22,"txt":"Epi, zanj la te di m: Moun sa yo pral tonbe nan enkwayans."},{"vNo":23,"txt":"Epi, se te konsa, m te wè, lè yo te fin tonbe nan enkwayans, yo te vin tounen yon pèp fonse, degoutan, sal, ki te plen parès ak tout kalte abominasyon."}]}