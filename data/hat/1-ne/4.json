{"heading":"Nefi touye Laban sou kòmandman Senyè a e li pran plakderen yo avèk trik—Zoram chwazi pou l ale jwenn fanmi Leyi nan dezè a. Anviwon 600–592 anvan Jezikri.","prevAbbr":"1-ne","prevNo":3,"nextAbbr":"1-ne","nextNo":5,"chapterTitle":"1 Nefi 4","verses":[{"vNo":"1 ","txt":"Epi, se te konsa, m te pale avèk frè m yo, m di: An nou monte Jerizalèm ankò, epi an nou rete fidèl nan respekte kòmandman Senyè a; paske gade li pi fò pase tout tè a, poukisa li pa ta pifò pase Laban avèk senkant moun li yo, wi menm pase dizèn milye li yo"},{"vNo":"2 ","txt":"Se poutèt sa an nou monte; an nou fò tankou Moyiz; paske li te reyèlman pale avèk dlo Lanmè Wouj la e dlo a te fann ande, e zansèt nou yo te pase pou sòti nan kaptivite, sou tè sèch, e lame Farawon yo te swiv yo e yo te nwaye anba dlo Lanmè Wouj la."},{"vNo":"3 ","txt":"Kounyeya gade nou konnen se verite; epi tou nou konnen yon zanj te pale avèk nou; se sa ki fè, èske nou kapab doute? An nou monte; Senyè a kapab delivre nou, menm jan li te delivre zansèt nou yo, e pou l detwi Laban, menm jan li te detwi Ejipsyen yo."},{"vNo":"4 ","txt":"Lè m te fin di pawòl sa yo, yo te toujou fache, e yo te kontinye plenyen; men yo te swiv mwen jistan nou te rive deyò miray Jerizalèm yo."},{"vNo":"5 ","txt":"Epi se te nan nwit; e m te fè yo kache kò yo deyò miray yo. Epi lè yo te fin kache kò yo, mwen menm Nefi, m te glise kò m nan vil la e m te ale nan direksyon kay Laban."},{"vNo":"6 ","txt":"Epi Lespri a te dirije m, san m pa konnen anvan ki sa m ta dwe fè."},{"vNo":"7 ","txt":"Men, m te ale kanmèm, e lè m te rive kay Laban an, m te wè yon nonm, e li te tonbe atè devan m, paske li te sou anba tafia."},{"vNo":"8 ","txt":"Epi lè m te ale kote l m te wè se te Laban."},{"vNo":"9 ","txt":"M te gade epe li a, e m te retire l nan fouwo a; e manch la te fèt avèk bon lò, epi modèl la te rafine anpil, e m te wè lam nan te fèt avèk metal pi chè ki te kapab genyen."},{"vNo":"10 ","txt":"Epi, se te konsa, Lespri a te oblije m pou m ta touye Laban; men nan kè m, m te di: M pa janm koule san moun nan lavi m. M te fè bak e m pa t anvi touye l."},{"vNo":"11 ","txt":"Epi Lespri a te di m ankò: Ou wè, Senyè a livre l nan men w. Wi, epi tou m te konnen li te chèche detwi lavi pa m; wi e li pa vle obeyi kòmandman Senyè a; epi tou li te pran byen nou yo."},{"vNo":"12 ","txt":"Epi, se te konsa, Lespri a te di m ankò: Touye l, paske Senyè a livre l nan men w;"},{"vNo":"13 ","txt":"Gade, Senyè a touye mechan an pou l kapab akonpli zèv jistis li. Li pibon pou yon nonm t aperi pase pou yon nasyon ta dejenere nan enkwayans e pou l peri."},{"vNo":"14 ","txt":"Kounyeya, lè mwen menm Nefi, m te tande pawòl sa yo, m te sonje pawòl yo Senyè a te pale m nan dezè a, lè l te di: Toutotan desandan w yo respekte kòmandman m yo y ap pwospere nan tè pwomiz la."},{"vNo":"15 ","txt":"Wi, epi tou m te panse yo pa t ap kapab respekte kòmandman Senyè a daprè lwa Moyiz la, si yo pa gen lwa Moyiz la."},{"vNo":"16 ","txt":"Epi tou m te konnen lwa a te ekri sou plakderen yo."},{"vNo":"17 ","txt":"Epi ankò, m te konnen Senyè a te livre Laban nan men mwen pou rezon sa a pou m kapab pran rejis yo daprè kòmandman li yo."},{"vNo":"18 ","txt":"Se poutèt sa m te obeyi vwa Lespri a, e m te pran Laban nan cheve l, epi m te koupe tèt li avèk epe l la."},{"vNo":"19 ","txt":"Epi lè m te fin koupe tèt li avèk epe pa l, m te pran rad Laban an e m te mete l sou mwen; wi, tout abiman l yo nèt; e m te tache boukliye li a nan ren mwen."},{"vNo":"20 ","txt":"Epi lè m te fin fè sa, m te ale nan kòfrefò Laban yo. Epi pandan m t ap ale nan direksyon kòfrefò Laban yo, menm moman an, m wè sèvitè Laban an ki te gen kle kòfrefò yo. Epi m te kòmande l, nan vwa Laban, pou l ale avèk mwen nan kòfrefò yo."},{"vNo":"21 ","txt":"Epi li te konprann m se mèt li a, Laban, paske li te wè rad ak epe li ki te tache nan ren mwen."},{"vNo":"22 ","txt":"Epi li te pale avèk mwen konsènan ansyen ki nan pami Jwif yo, paske li te konnen mèt li a, Laban te ale nan nwit la nan pami yo."},{"vNo":"23 ","txt":"Epi tou m pale avèk li tankou se te Laban."},{"vNo":"24 ","txt":"Epi tou m te di l m dwe pote ekriti ki sou plakderen yo, bay gran frè m yo ki te lòtbò miray yo."},{"vNo":"25 ","txt":"Epi tou m te mande l pou l swiv mwen."},{"vNo":"26 ","txt":"Epi li te konprann m t ap pale konsènan frè legliz yo, e reyèlman m te Laban sa a mwen te touye a, se poutèt sa li te swiv mwen."},{"vNo":"27 ","txt":"Epi li te pale avèk mwen anpil fwa konsènan ansyen ki nan pami Jwif yo, pandan m t ap ale kote frè m yo ki te lòt bò miray yo."},{"vNo":"28 ","txt":"Epi, se te konsa, lè Laman te wè m, li te pè anpil, ni Lemyèl, ni Sam tou e yo te kouri devan prezans mwen. Paske yo te panse se te Laban, ki te touye m epi ki te vle detwi lavi yo tou."},{"vNo":"29 ","txt":"Epi, se te konsa, m te rele yo, e yo te tande m; se poutèt sa yo te sispann kouri devan prezans mwen."},{"vNo":"30 ","txt":"Epi, se te konsa, lè sèvitè Laban an te wè frè m yo li te kòmanse tranble, e li t apral kouri devan m pou l retounen nan vil Jerizalèm nan."},{"vNo":"31 ","txt":"Epi mwen menm, Nefi, m te yon gwo gason, epi tou m te resevwa anpil fòs nan men Senyè a, konsa m te mete men sou sèvitè Laban an, e m te kenbe l pou l pa sove."},{"vNo":"32 ","txt":"Epi, se te konsa, m te pale avèk li, m di l konsa si li koute pawòl mwen, menm jan Senyè a vivan an e menm jan m vivan an, se menm jan sa a si li koute pawòl nou, konsa n ap epaye lavi l."},{"vNo":"33 ","txt":"Epi m te di li, menm avèk sèman, li pa bezwen pè; l ap ka yon nonm lib tankou nou, si l ta desann nan dezè a avèk nou."},{"vNo":"34 ","txt":"Epi tou m te pale avèk li, m di: Asireman Senyè a te kòmande nou pou nou fè bagay sa a; èske nou pa dwe respekte kòmandman Senyè a yo avèk dilijans? Konsa, si w desann nan dezè a kote papa m w ap gen plas pa w avèk nou."},{"vNo":"35 ","txt":"Epi, se te konsa, Zoram te pran kouraj nan pawòl m te pale yo. Non sèvitè a se te Zoram; e li te pwomèt li t ap desann nan dezè a kote papa nou. Wi epi tou li te fè nou sèman l ap rete avèk nou depi lè sa a."},{"vNo":"36 ","txt":"Nou te vle pou l rete avèk nou pou rezon sa a pou Jwif yo pa konnen nou te sove pou ale nan dezè a, pou yo pa swiv nou epi pou yo pa detwi nou."},{"vNo":"37 ","txt":"Epi, se te konsa, lè Zoram te fin fè sèman ba nou, krent nou te sispann konsènan li."},{"vNo":"38 ","txt":"Epi, se te konsa, nou te pran plakderen yo ak sèvitè Laban an e nou te ale nan dezè epi nou te vwayaje pou ale nan tant papa nou an."}]}