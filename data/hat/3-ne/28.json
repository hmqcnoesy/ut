{"heading":"Nèf nan douz disip yo vle e yo resevwa pwomès pou yon eritaj nan wayòm Kris la lè yo mouri—Twa Nefit yo vle e yo resevwa pouvwa sou lanmò pou yo rete sou tè a jistan Jezi retounen ankò—Yo chanje e yo wè bagay ki entèdi pou yo pale, e kounyeya menm, y ap travay nan pami lèzòm. Anviwon 34–35 apre Jezikri.","prevAbbr":"3-ne","nextAbbr":"3-ne","prevNo":27,"nextNo":29,"chapterTitle":"3 Nefi 28","prevTitle":"3 Nefi 27","nextTitle":"3 Nefi 29","verses":[{"vNo":1,"txt":"Epi, se te konsa, lè Jezi te fin di pawòl sa yo, li te pale avèk disip li yo youn apre lòt, li te di yo: ki sa nou vle nan men m, lè m fin ale kote Papa m."},{"vNo":2,"txt":"Epi yo tout, eksepte twa, te reponn, yo te di: Apre nou fin viv jistan nou granmoun, nou vle, apre travay ou te voye nou akonpli a fini, pou nou kapab a l jwenn ou vit nan wayòm ou an."},{"vNo":3,"txt":"Epi li te di yo: Nou beni poutèt nou te vle bagay sa nan men m; se poutèt sa, lè w gen swasant-douz ane, n ap vin jwenn mwen nan wayòm mwen an; e n ap jwenn repo avèk mwen."},{"vNo":4,"txt":"Epi lè l te fin pale avèk yo, li te vire gade twa lòt yo, e li te di yo: Kisa nou vle m fè pou nou, lè m fin ale kote Papa m"},{"vNo":5,"txt":"Epi yo te tris nan kè yo, paske yo pa t vle pran chans mande l bagay yo te vle a."},{"vNo":6,"txt":"Epi li te di yo: Gade, m konnen panse nou yo, e nou vle bagay Jan, byenneme m nan ki te nan ministè m nan, anvan Jwif yo te mete m sou kwa a, te vle nan men m nan."},{"vNo":7,"txt":"Se poutèt sa, nou pi beni, paske nou p ap janm goute lanmò; men n ap viv pou nou wè tout zèv Papa a pral fè pou lèzòm, jistan tout bagay fin akonpli dapre volonte Papa a, lè m retounen nan laglwa m avèk pouvwa syèl la."},{"vNo":8,"txt":"Epi nou p ap janm soufri doulè lanmò; men lè m retounen nan laglwa m, n ap chanje nan yon klendèy, sòti nan mòtalite pou imòtalite; e apre sa, n ap beni nan wayòm Papa m nan."},{"vNo":9,"txt":"Epi ankò, nou p ap gen doulè pandan n ap viv nan kò sa a, ni tristès, eksepte poutèt peche mond lan; e m ap fè tout bagay sa a poutèt bagay nou te vle nan men m nan, paske, nou te vle pou nou kapab mennen nanm lèzòm ban mwen, pandan mond lan kontinye egziste a."},{"vNo":10,"txt":"Epi poutèt sa, n ap gen yon lajwa konplè; e n ap chita nan wayòm Papa m nan; wi, lajwa nou ap konplè, menm jan Papa a te ban mwen lajwa konplè a; epi n ap menm jan ak mwen, e m menm jan ak Papa a; e Papa a ak mwen nou fè yonn;"},{"vNo":11,"txt":"Sentespri a rann temwayaj konsènan Papa a ak mwen; e Papa a bay lèzòm Sentespri a poutèt mwen."},{"vNo":12,"txt":"Epi, se te konsa, lè Jezi te fin pale pawòl sa yo, li te touche yo chak avèk dwèt li, eksepte twa sa ki te dwe rete yo, e apre sa li t ale."},{"vNo":13,"txt":"Epi gade, menm lè a, syèl yo te l louvri, yo te monte, yo te wè e yo te tande bagay moun pa kapab pale."},{"vNo":14,"txt":"Epi li te entèdi yo pale; ni tou yo pa t resevwa pouvwa pou yo pale bagay yo te wè ak bagay yo te tande;"},{"vNo":15,"txt":"Epi yo pa t kapab di si yo te nan kò fizik la oubyen si yo pa t nan kò fizik la; paske, sanble yo te transfigire, yo te chanje kò sa a pou yon kò imòtèl pou yo te kapab wè zèv Bondye yo."},{"vNo":16,"txt":"Men, se te konsa, yo te preche ankò sou sifas tè a; men yo pa t preche bagay yo te tande ak bagay yo te wè yo, poutèt kòmandman yo te resevwa sòti nan syèl la."},{"vNo":17,"txt":"Epi kounyeya, m pa konnen si yo te mòtèl oubyen imòtèl, depi jou yo te transfigire a."},{"vNo":18,"txt":"Men, sèlman sa m konnen, dapre sa ki te ekri, yo t ale sou sifas tè a, e yo te preche tout pèp la, yo te reyini tout moun ki te kwè nan prèch yo nan legliz la; yo te batize yo, e tout moun ki te batize te resevwa Sentespri a."},{"vNo":19,"txt":"Epi moun ki pa t manm legliz la te mete yo nan prizon. Epi prizon yo pa t kapab kenbe yo, paske prizon yo te fann ande."},{"vNo":20,"txt":"Epi moun te fouye twou mete yo anba, men yo te frape tè a avèk pawòl Bondye, e avèk pouvwa l yo te delivre sòti anba pwofondè tè a; e konsa, moun pa t kapab fouye twou ki te fon ase pou mete yo."},{"vNo":21,"txt":"Epi yo te jete yo nan yon founo dife twa fwa, e anyen pa t rive yo."},{"vNo":22,"txt":"Epi yo te lage yo nan twou bèt sovaj de fwa; e gade, yo te jwe avèk bèt yo tankou yon timoun avèk yon mouton ki te nan tete, e anyen pa t rive yo."},{"vNo":23,"txt":"Epi, se te konsa, yo t ale nan pami tout pèp Nefi a, epi yo te preche tout moun nan peyi a levanjil Kris la; e moun yo te konvèti nan Senyè a, yo te reyini nan legliz Kris la, epi konsa, pèp jenerasyon sa a te beni jan Jezi te di a."},{"vNo":24,"txt":"Epi kounyeya, mwenmenm Mòmon, m sispann pale konsènan bagay sa yo pou yon tan."},{"vNo":25,"txt":"Gade, m ta pral ekri non moun sa yo ki pa t dwe janm goute lanmò a, men Senyè a te entèdi m; se poutèt sa, m pa ekri yo, paske yo kache devan mond lan."},{"vNo":26,"txt":"Men gade m te wè yo, e yo te pale avèk mwen."},{"vNo":27,"txt":"Epi gade, yo pral nan pami Janti yo, e Janti yo p ap konnen yo."},{"vNo":28,"txt":"Yo pral nan pami Jwif yo tou, e Jwif yo p ap konnen yo."},{"vNo":29,"txt":"Epi, se pral konsa, lè Senyè a wè l nesesè nan lasajès pa l pou yo preche tribi Izrayèl ki dispèse yo, ak tout nasyon, fanmi, lang ak pèp, e pou yo mennen anpil nanm nan pami yo bay Jezi, pou volonte yo kapab akonpli, epi tou poutèt pouvwa konvenkan Bondye a ki nan yo."},{"vNo":30,"txt":"Epi, yo tankou zanj Bondye yo, e si yo priye Papa a nan non Jezi, yo kapab fè nenpòt moun yo vle, wè yo."},{"vNo":31,"txt":"Se poutèt sa, yo pral fè zèv gwo ak mèveye, anvan gran jou k ap vini an, lè tout moun dwe kanpe toutbon devan fotèy jijman Kris la;"},{"vNo":32,"txt":"Wi, menm nan pami Janti yo, yo pral fè zèv gwo ak mèvèy, anvan jou jijman sa a."},{"vNo":33,"txt":"Epi si nou te gen tout ekriti yo, ki rakonte istwa tout zèv mèveye Kris la, nou t ap konnen, dapre pawòl Kris la, bagay sa yo dwe rive toutbon."},{"vNo":34,"txt":"Epi malè yon moun ki pa vle koute pawòl Jezi yo, epi tou ak moun yo li te chwazi, e li te voye nan pami yo; paske yon moun ki pa aksepte pawòl Jezi, ak pawòl moun li te voye yo, moun sa pa resevwa l; e se poutèt sa, li p ap resevwa yo nan dènye jou a."},{"vNo":35,"txt":"Epi, li t ap pi bon pou yo si yo pa t fèt. Paske, èske nou panse nou kapab sòti anba lajistis yon Bondye ki te ofanse, ki te pilonnen anba pye lèzòm, pou sali ta ka vini konsa"},{"vNo":36,"txt":"Epi kounyeya, gade jan m te pale konsènan moun yo Senyè a te chwazi a, wi, twa moun sa yo menm ki te monte nan syèl la, moun sa yo m pa t konnen si yo te sòti nan mòtalite pou al nan imòtalite—"},{"vNo":37,"txt":"Men gade depi m te ekri a, m te mande Senyè a, e li te fè m konnen, te gen chanjman ki te fèt nan kò yo; san sa, yo t ap goute lanmò;"},{"vNo":38,"txt":"Se poutèt sa, yon chanjman te fèt nan kò yo, pou yo te kapab pa soufri doulè, ni lapenn, eksepte pou peche mond lan."},{"vNo":39,"txt":"Chanjman sa a pa t menm jan avèk sa ki pral fèt nan dènye jou a; men yon chanjman te opere nan yo, konsa Satan pa t kapab gen okenn pouvwa sou yo, konsa li pa t kapab tante yo; e kò yo te sanktifye, konsa yo te sen, e pouvwa tè yo pa t kapab gen kontwòl sou yo."},{"vNo":40,"txt":"Epi y ap rete konsa jouk nan jou jijman Kris la; e nan jou sa a, yo pral resevwa yon pi gran chanjman, e yo pral antre nan wayòm Papa a pou yo pa janm sòti; men, pou yo rete pou tout tan avèk Bondye nan syèl la."}]}