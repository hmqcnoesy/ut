{"heading":"Mòmon rezime gwo plak Nefi yo—Li mete ti plak yo avèk lòt plak yo—Wa Bejamen tabli lapè nan peyi a. Anviwon 385 apre Jezikri.","prevAbbr":"omni","prevNo":1,"nextAbbr":"mosiah","nextNo":1,"chapterTitle":"Pawòl Mòmon yo","verses":[{"vNo":"1 ","txt":"EPI, mwen menm, Mòmon, m pral remèt rejis m te fè yo bay Mowoni, pitit gason m nan, m te temwen prèske tout destriksyon pèp mwen an, Nefit yo."},{"vNo":"2 ","txt":"Epi, se apre anpil santèn ane lè Kris la te fin vini, m te remèt rejis sa yo bay pitit gason m nan; dapre sa m sipoze, li pral temwen tout destriksyon pèp mwen an. Men, se pou Bondye fè l pa mouri nan destriksyon yo pou l kapab ekri kèk bagay konsènan yo, pou l kapab ekri kèk bagay konsènan Kris la, yon jou petèt, sa kapab pou pwofi yo."},{"vNo":"3 ","txt":"Kounyeya, m ap pale kèk bagay, konsènan sa m te ekri; paske lè m te fin rezime nan plak Nefi yo, jouk nan gouvènman wa Bejamen sa a Amaleki te pale a, m te chèche nan rejis ki te nan men m yo, e m te jwenn plak sa yo ki gen yon ti istwa konsènan pwofèt yo depi nan Jakòb jouk nan wa Bejamen sa a, ak anpil nan pawòl Nefi yo."},{"vNo":"4 ","txt":"Epi, bagay ki sou plak sa yo fè m plèzi, poutèt pwofesi konsènan aparisyon Kris la; e zansèt mwen yo te konnen anpil ladan yo te akonpli; wi, epi tou m konnen tout pwofesi ki te fèt konsènan nou jouk jodi a, yo te akonpli; e tout sa ki vini apre jodi a dwe akonpli sètènman—"},{"vNo":"5 ","txt":"Se poutèt sa, m chwazi bagay sa yo pou m fini rejis mwen an sou yo, e m pral pran rès istwa m nan sou plak Nefi yo; e m pa kapab ekri yon santyèm nan istwa pèp mwen an."},{"vNo":"6 ","txt":"Men gade, m pral pran plak sa yo, ki gen pwofesi ak revelasyon yo, e m pral mete yo avèk rès rejis mwen yo, paske yo enpòtan pou mwen; e m konnen yo pral enpòtan pou frè m yo."},{"vNo":"7 ","txt":"Epi, m fè sa pou yon rezon ki saj; paske se chichotman sa a m te tande nan zòrèy mwen daprè manifestasyon Lespri Senyè a ki nan mwen an. Epi kounyeya, m pa konnen tout bagay; men Senyè a konnen tout bagay ki gen pou fèt; se poutèt sa, li travay nan mwen pou l fè dapre volonte l."},{"vNo":"8 ","txt":"Epi, priyè m devan Bondye, se pou frè m yo, pou yo kapab rekonèt Bondye, wi, redanmsyon Kris la, pou yo kapab vin tounen yon pèp chaman ankò."},{"vNo":"9 ","txt":"Epi kounyeya, mwen menm, Mòmon, m pral fini rejis mwen an, rejis m pran sou plak Nefi yo; e m fè l dapre konesans ak konpreyansyon Bondye te ban mwen."},{"vNo":"10 ","txt":"Se poutèt sa, se te konsa, lè Amaleki te fin remèt plak sa yo nan men wa Bejamen, li te pran yo, e li te mete yo avèk lòt plak ki gen istwa ki te pase nan men wa yo, depi yon jenerasyon apre yon lòt jouk nan epòk wa Bejamen an."},{"vNo":"11 ","txt":"Epi, yo te pase nan men wa Bejamen, yon jenerasyon apre yon lòt jistan yo te tonbe nan men m. Epi, mwen menm, Mòmon, m priye Bondye pou yo kapab prezève depi kounyeya pou tout tan. Epi, m konnen yo pral prezève; paske gen gran bagay ki ekri sou yo, se dapre bagay sa yo pèp mwen an ak frè l yo pral jije nan gwo jijman dènye jou a, dapre pawòl Bondye ki ekri."},{"vNo":"12 ","txt":"Epi, kounyeya, konsènan wa Bejamen sa a—te yon jan gen chirepit nan pami pèp pa li a."},{"vNo":"13 ","txt":"Epi, se te konsa tou, lame Lamanit yo te desann nan peyi Nefi a, pou yo goumen kont pèp li a. Men, wa Bejamen te rasanble lame li yo ansanm, e li te kanpe kont yo; e li te batay avèk fòs ponyèt pa li, avèk epe Laban an."},{"vNo":"14 ","txt":"Epi, se te konsa, avèk fòs Senyè a, yo te goumen kont ennmi yo, jistan yo te touye anpil milye nan Lamanit yo. Epi, se te konsa, yo te goumen kont Lamanit yo jistan yo te pouse yo deyò nan peyi eritaj yo."},{"vNo":"15 ","txt":"Epi, se te konsa, apre te fin gen fo Kris, epi bouch yo te fin fèmen, epi yo te resevwa pinisyon dapre krim yo te fè;"},{"vNo":"16 ","txt":"Epi, apre te fin gen fo pwofèt, fo predikatè ak enstriktè nan pami pèp la, e yo tout te resevwa pinisyon dapre krim yo te fè; e apre te fin gen anpil chirepit ak anpil disansyon pase nan pami Lamanit yo, reyèlman, se te konsa, wa Bejamen, avèk asistans pwofèt sen yo ki te nan pami pèp li a—"},{"vNo":"17 ","txt":"Paske, wa Bejamen te yon nonm sen, e li te gouvène pèp li a avèk lajistis; e te gen anpil nonm ki sen nan peyi a, e yo te pale pawòl Bondye a avèk pouvwa e avèk otorite; e yo te aji avèk anpil severite, poutèt pèp la ki te gen kou rèd—"},{"vNo":"18 ","txt":"Se poutèt sa, avèk èd moun sa yo, wa Bejamen te travay avèk tout pouvwa kò li e avèk fakilte tout nanm li, e pwofèt yo tou, yo te tabli lapè nan peyi a yon fwa ankò."}]}