{"heading":"Enòs priye avèk fòs e li jwenn padon pou peche l yo—Vwa Senyè a vini nan panse l pou l pwomèt sali pou Lamanit yo nan yon jou k ap vini—Nefit yo vle epaye Lamanit yo—Enòs rejwi nan Redanmtè li a. Anviwon 420 anvan Jezikri.","prevAbbr":"jacob","prevNo":7,"nextAbbr":"jarom","nextNo":1,"chapterTitle":"Enòs","verses":[{"vNo":"1 ","txt":"GADE, mwen menm Enòs, m konnen papa m te yon nonm ki jis—paske li te preche m nan lang li, e nan nouriti ak avètisman Senyè a—e se pou non Bondye m nan beni poutèt sa—"},{"vNo":"2 ","txt":"Epi m pral pale nou konsènan efò m devan Bondye, anvan m te jwenn padon pou peche m yo."},{"vNo":"3 ","txt":"Gade, m t ale lachas dèyè bèt nan forè a; e pawòl yo m te konn tande papa m pale avèk mwen konsènan lavi etènèl la, ak lajwa sen yo, yo te plonje fon nan kè m."},{"vNo":"4 ","txt":"Epi nanm mwen te grangou; e m te ajenou devan Kreyatè m nan, e m te kriye nan pye l nan gwo priyè ak siplikasyon pou nanm mwen; e m te kriye nan pye l tout lajounen; wi, lè l te nan nwit m te toujou leve vwa m wo jistan l te touche syèl la."},{"vNo":"5 ","txt":"Epi yon vwa te vin jwenn mwen, li di: Enòs, peche w yo padone, e w pral beni."},{"vNo":"6 ","txt":"Epi mwen menm Enòs, m te konnen Bondye pat kapab bay manti; se poutèt sa, kilpabilite m nan te efase."},{"vNo":"7 ","txt":"Epi m te di: Senyè a, kouman sa fè fèt"},{"vNo":"8 ","txt":"Epi li te di m: Poutèt lafwa w nan Kris la, ou pa t janm tande oubyen wè anvan sa. Epi anpil ane pase anvan li prezante tèt li nan kò fizik la; se poutèt sa, ou mèt ale, lafwa w te geri w."},{"vNo":"9 ","txt":"Paske, se te konsa, kounyeya, lè m te tande pawòl sa yo, m te kòmanse vle byennèt frè m yo, Nefit yo; se poutèt sa, m te degaje tout nanm mwen devan Bondye pou yo."},{"vNo":"10 ","txt":"Epi pandan m t ap lite nan lespri a konsa, gade, vwa Senyè a te vini nan panse m ankò, li di: M pral rekonpanse frè w yo dapre dilijans yo nan respekte kòmandman m yo. M te ba yo tè sa a, e se yon tè sen; e m p ap modi l, eksepte poutèt inikite; se poutèt sa, m pral rekonpanse frè w yo jan m te di a; e m pral desann transgresyon yo avèk tristès sou tèt pa yo."},{"vNo":"11 ","txt":"Epi, apre mwen menm Enòs, m te fin tande pawòl sa yo, lafwa m te kòmanse rete djanm nan Senyè a; e m te priye l avèk anpil fòs pou frè m yo, Lamanit yo."},{"vNo":"12 ","txt":"E, se te konsa, apre m te fin priye e apre m te fin travay avèk tout dilijans, Senyè a te di m: M pral akòde w sa w vle a, poutèt lafwa w."},{"vNo":"13 ","txt":"Epi kounyeya, gade, men sa m te vle nan men l—pou si pèp mwen an, Nefit yo, ta tonbe nan transgresyon, e si nenpòt fason yo ta detwi, e Lamanit yo pa t detwi, pou Senyè Bondye a ta prezève rejis pèp mwen an, Nefit yo; menm si se ta avèk pouvwa ponyèt sen li, pou l ta fè Lamanit yo jwenn rejis yo nan lavni, pou, petèt yo ta kapab sove—"},{"vNo":"14 ","txt":"Paske, pou kounyeya, efò nou te fè pou nou ta restore yo nan vrè lafwa a te anven. Epi yo te sèmante nan kòlè yo, pou yo detwi nou ak rejis nou yo, ak tout tradisyon zansèt nou yo tou, si sa ta posib."},{"vNo":"15 ","txt":"Se poutèt sa, paske m te konnen Senyè Bondye a te kapab prezève rejis nou yo, m te kriye nan pye l tout tan, paske li te di m: Nenpòt bagay ou mande ak lafwa, si w kwè w ap resevwa nan non Kris la, w ap resevwa l."},{"vNo":"16 ","txt":"M te gen lafwa, epi m te kriye nan pye Bondye pou l kapab prezève rejis yo; e li te fè alyans avèk mwen pou l voye yo bay Lamanit yo, lè tan an rive."},{"vNo":"17 ","txt":"Epi mwen menm Enòs, m te konnen sa t ap fèt dapre alyans li te fè a; se poutèt sa, nanm mwen te trankil."},{"vNo":"18 ","txt":"Epi Senyè a te di m: Zansèt ou yo te mande m bagay sa a tou; e sa pral fèt pou yo dapre lafwa yo; paske lafwa yo tankou pa w."},{"vNo":"19 ","txt":"Epi, se te konsa, kounyeya, mwen menm Enòs, m t ale nan pami pèp Nefi a, m te pwofetize bagay ki gen pou rive yo, epi m te temwaye bagay yo m te tande ak wè."},{"vNo":"20 ","txt":"Epi m rann temwayaj pèp Nefi a te chèche avèk dilijans pou restore Lamanit yo nan vrè lafwa Bondye a. Men travay nou te san rezilta; rayisman yo te genyen an te solid, e akòz move santiman natirèl ki te pouse yo, yo te vin yon pèp sovaj, fewòs, epi yon pèp ki sanginè, ki ranpli avèk idolatri, ak malpwòprete; ki manje bèt ki kanivò; ki rete anba tant, e ki egare nan dezè a avèk yon bout po bèt mare nan ren yo, e ak tèt yo kale; e konesans yo te nan flèch, ak epe, ak rach. Epi anpil moun ladan yo te konn manje vyann kri sèlman; e yo te chèche pou yo detwi nou nètalkole."},{"vNo":"21 ","txt":"Epi, se te konsa, pèp Nefi a te kiltive tè a, e yo te plante tout kalte grenn, ak fwi, ak gwoup bèt, ak tout kalte gwoup bèt, ak tout kalte bèf, ak kabrit, ak kabrit mawon, e ak anpil cheval tou."},{"vNo":"22 ","txt":"Epi te gen anpil pwofèt nan pami nou. Epi pèp la te yon pèp ki te gen kou rèd, ki te difisil pou l konprann."},{"vNo":"23 ","txt":"Epi pa t gen anyen eksepte britalite, predikasyon ak pwofesi konsènan lagè, ak chirepit, ak destriksyon, e raple yo lanmò tout tan, ak longè letènite, ak jijman ak pouvwa Bondye, ak tout bagay sa yo—ki te kapab souke yo nètalkole pou respekte yo nan lakrent Senyè a. M di, pa t gen anyen eksepte bagay sa yo, ak anpil gwo predikasyon klè, ki pou anpeche yo desann rapid nan destriksyon. Epi se konsa m ekri konsènan yo."},{"vNo":"24 ","txt":"Epi m te wè lagè nan pami Lamanit ak Nefit yo pandan jou m t ap viv yo."},{"vNo":"25 ","txt":"Epi, se te konsa, m te kòmanse vyeyi, e san swasann-diznèf ane te pase depi lè Leyi, papa nou, te kite Jerizalèm."},{"vNo":"26 ","txt":"Epi m te wè m dwe desann nan tonm mwen talèkonsa, pouvwa Bondye te egzije m pou m preche, pou m pwofetize devan pèp sa a pou m deklare pawòl la dapre verite ki nan Kris la. Epi m te deklare l tout jou nan vi m yo, e m te rejwi m ladan l plis pase nan mond lan."},{"vNo":"27 ","txt":"Epi talèkonsa, m prale nan kote pou m repoze m nan, ki vle di avèk Redanmtè mwen an; paske m konnen m pral repoze m nan bra li. Epi m rejwi pou jou mòtalite pral imòtalite m, pou kanpe devan l; lè sa a m pral wè figi l ak kè kontan e li pral di m: Vin jwenn mwen, ou menm ki beni, gen yon kote ki prepare pou ou nan kay Papa m yo. Amèn."}]}