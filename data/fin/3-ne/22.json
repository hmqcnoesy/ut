{"heading":"Viimeisinä päivinä Siionia ja sen vaarnoja vahvistetaan ja Israel kootaan armossa ja lempeydessä. Se voittaa. Vertaa Jesaja 54. Noin 34 jKr.","prevAbbr":"3-ne","prevNo":21,"nextAbbr":"3-ne","nextNo":23,"chapterTitle":"Kolmas Nefi 22","verses":[{"vNo":"1 ","txt":"Ja silloin tapahtuu se, mistä on kirjoitettu: Laula, oi hedelmätön, sinä, joka et ole synnyttänyt; puhkea lauluun ja huuda ääneen, sinä, joka et ole synnytyskipuja kokenut; sillä enemmän on lapsia yksinäisellä kuin aviovaimolla, sanoo Herra."},{"vNo":"2 ","txt":"Tee telttasi sija suureksi, ja levitettäköön asumustesi kangasta; älä säästele, pidennä köytesi ja vahvista vaarnasi;"},{"vNo":"3 ","txt":"sillä sinä laajenet oikealle ja vasemmalle, ja sinun jälkeläisesi perivät pakanat ja asuttavat autiot kaupungit."},{"vNo":"4 ","txt":"Älä pelkää, sillä ei sinua nöyryytetä, äläkä häpeile, sillä ei sinua saateta häpeään; sillä sinä unohdat nuoruutesi häpeän, etkä muista nuoruutesi häpeää etkä muista enää leskeytesi häpeää."},{"vNo":"5 ","txt":"Sillä sinun luojasi, sinun aviomiehesi, Herra Sebaot on hänen nimensä; ja sinun Lunastajasi, Israelin Pyhä — häntä kutsutaan koko maan Jumalaksi."},{"vNo":"6 ","txt":"Sillä Herra on kutsunut sinut niin kuin hylätyn ja hengessä murheellisen naisen ja nuoruuden vaimon, kun sinä olit hylätty, sanoo sinun Jumalasi."},{"vNo":"7 ","txt":"Sillä pieneksi hetkeksi minä olen sinut hylännyt, mutta suurilla armoteoilla minä kokoan sinut."},{"vNo":"8 ","txt":"Vihastuksen hetkellä minä kätkin kasvoni sinulta hetkeksi, mutta ikuisella hyvyydellä minä armahdan sinua, sanoo Herra, sinun Lunastajasi."},{"vNo":"9 ","txt":"Sillä tämä on minulle niin kuin Nooan vedet, sillä niin kuin minä olen vannonut, etteivät Nooan vedet enää tulvisi maan yli, niin minä olen vannonut, etten sinuun vihastuisi."},{"vNo":"10 ","txt":"Sillä vuoret väistykööt ja kukkulat horjukoot, mutta minun hyvyyteni ei sinusta väisty eikä minun rauhanliittoni horju, sanoo Herra, joka sinua armahtaa."},{"vNo":"11 ","txt":"Oi, sinä ahdistettu, myrskyn heittelemä ja lohduton! Katso, minä rakennan sinut kauniista jalokivistä ja lasken sinun perustuksesi safiireista."},{"vNo":"12 ","txt":"Ja minä teen sinun ikkunasi akaateista ja porttisi rubiineista ja kaikki ympärysmuurisi loistavista kivistä."},{"vNo":"13 ","txt":"Ja Herra on opettava kaikkia sinun lapsiasi, ja suuri on sinun lastesi rauha."},{"vNo":"14 ","txt":"Vanhurskaudessa sinut vahvistetaan; sinä olet kaukana sorrosta, sillä sinä et pelkää, ja kauhusta, sillä se ei tule lähellesi."},{"vNo":"15 ","txt":"Katso, sinua vastaan tosin kokoonnutaan yhteen, mutta ei minun tahdostani; jokainen, joka kokoontuu yhteen sinua vastaan, kaatuu sinun tähtesi."},{"vNo":"16 ","txt":"Katso, minä olen luonut sepän, joka lietsoo hehkuvia hiiliä ja joka takoo aseen työllänsä; ja minä olen luonut tuhoojan tuhoamaan."},{"vNo":"17 ","txt":"Ei mikään ase, joka taotaan sinua vastaan, tehoa; ja jokaisen kielen, joka herjaa sinua vastaan, sinä tuomitset tuomiolla. Tämä on Herran palvelijoiden perintö, ja heidän vanhurskautensa on minusta, sanoo Herra."}]}